1. člen
(vsebina)
(1) Ta uredba določa postopke, merila
in organizacijske ukrepe, ki se sprejmejo v primeru motenj in nestabilnosti pri
preskrbi z nafto in naftnimi derivati na trgu Republike Slovenije ali zaradi izpolnjevanja
mednarodnih obveznosti Republike Slovenije o sproščanju obveznih rezerv nafte
in naftnih derivatov.
(2) Ta uredba določa tudi omejitve
porabe nafte in naftnih derivatov ter postopke in ukrepe, ki se nanašajo na prednostno
obravnavo preskrbe nekaterih skupin uporabnikov z nafto in naftnimi derivati v
skladu z Direktivo Sveta 2009/119/ES z dne 14. septembra 2009 o obveznosti
držav članic glede vzdrževanja minimalnih zalog surove nafte in/ali naftnih
derivatov (UL L št. 265 z dne 9. 10. 2009, str. 9).
2. člen
(organizacijski ukrepi za zagotavljanje
zanesljive preskrbe z nafto in naftnimi derivati)
(1) Organizacijski ukrepi (v
nadaljnjem besedilu: ukrepi) za zagotavljanje zanesljive preskrbe z nafto in
naftnimi derivati so:
a)    
v primeru manjših motenj in nestabilnostih na
trgu:
- 
ukrepi za uvedbo posebnih ali splošnih omejitev porabe nafte in naftnih
derivatov;
- 
ukrepi za spodbuditev povečanja proizvodnje in uvoza naftnih derivatov;
b)    
v primeru večjih motenj in nestabilnostih na
trgu ali zaradi izpolnjevanja mednarodnih obveznosti Republike Slovenije ukrepi
za sproščanje obveznih rezerv nafte in naftnih derivatov.
(2) Za manjšo motnjo in nestabilnost
na trgu iz a) točke prejšnjega odstavka se šteje motnja in nestabilnost na
trgu, ki traja teden dni ali manj.
(3) Za večjo motnjo in
nestabilnost na trgu iz točke b) prvega odstavka tega člena se šteje veliko in
nenadno zmanjšanje oskrbe s surovo nafto ali naftnimi derivati v Evropski uniji
ali v državi članici, ki je ali ni privedlo do dejanske mednarodne odločitve o
dajanju zalog v promet in traja več kot teden dni.
(4) Ukrepi iz a) točke prvega odstavka
tega člena se lahko izvajajo sočasno z ukrepi iz b) točke prvega odstavka tega
člena.
3. člen
(posebni ali splošni organizacijski ukrepi
za omejitev porabe nafte in naftnih derivatov)
(1) Ukrepi iz a) točke prvega odstavka
prejšnjega člena se delijo na:
-       
milejše ukrepe,
-       
srednje težke ukrepe in
-       
težje ukrepe.
(2) Milejši ukrepi iz prejšnjega
odstavka so:
-       
spodbujanje eko vožnje, povečevanja števila potnikov v avtomobilu in
uporabe javnih prevoznih sredstev,
-       
spodbujanje dela na domu in prilagajanje delovnega časa (več ur dnevno
in krajši delovni teden),
-       
vzpostavljanje drugih oblik ogrevanja in nižja temperatura na delovnem
mestu.
(3) Srednje težki ukrepi iz prvega
odstavka tega člena so:
-       
omejitev hitrosti vožnje osebnih avtomobilov in motornih koles,
-       
omejitev vožnje osebnih vozil in motornih koles po sistemu sode in lihe
številke na registrski tablici,
-       
omejitev plovbe ladij in letal, ki za pogon uporabljajo naftne derivate,
-       
omejitev delovnega časa na bencinskih servisih,
-       
prepoved tekmovalnih in rekreativnih prireditev za vozila, ki za svoje
delovanje uporabljajo naftne derivate,
-       
prepoved vadbenih poletov motornih zrakoplovov za turistične in športne
namene,
-       
prepoved vožnje tovornih motornih vozil na relacijah, na katerih obstaja
alternativni prevoz po železnici,
-       
prepoved uporabe agregatov za proizvodnjo električne energije, ki
delujejo na naftne derivate.
(4) Težji ukrepi iz prvega odstavka
tega člena so:
-       
prepoved izvoza nafte in naftnih derivatov,
-       
prepoved prometa s posameznimi naftnimi derivati, omejitev prometa s
posameznimi naftnimi derivati glede količine ali kakovosti in določitev
posebnih pogojev za promet s posameznimi naftnimi derivati,
-       
obveznost nekaterih podjetij, da morajo dati v promet določene količine
ali vrste naftnih derivatov in da jih morajo dati na razpolago ali dobaviti
določenim uporabnikom ali uporabnikom po določenem vrstnem redu,
-       
obveznost nekaterih podjetij, da si morajo ustvariti rezerve in v njih
hraniti določene količine in vrste naftnih derivatov.
(5) Na podlagi ocenjenega stanja na
trgu nafte in naftnih derivatov se najprej uporabijo milejši ukrepi, nato, če
ti ne zadoščajo, srednje težki ukrepi in šele na koncu težji ukrepi.
4. člen
(spremljanje stanja)
(1) Ministrstvo, pristojno za preskrbo (v
nadaljnjem besedilu: ministrstvo), spremlja stanje na trgu nafte in naftnih
derivatov ter predlaga Vladi Republike Slovenije (v nadaljnjem besedilu: vlada)
ukrepe za uvedbo posebne ali splošne omejitve porabe nafte in naftnih derivatov
iz prve alineje a) točke prvega odstavka 2. člena te uredbe, predlaga vladi
ukrepe za sproščanje obveznih rezerv nafte in naftnih derivatov iz b) točke
prvega odstavka 2. člena te uredbe, vključno s prednostnim obravnavanjem
preskrbe nekaterih skupin uporabnikov, ter skrbi za stalno komunikacijo z
ustreznimi mednarodnimi ustanovami.
(2) Ministrstvo pripravi in redno vzdržuje načrt ukrepov, ki
določa postopke in merila za pripravo predlogov ukrepov iz prejšnjega odstavka,
ki se sprejmejo v primeru manjših ali večjih motenj in nestabilnosti na trgu.
5. člen
(sprejem ukrepov)
Vlada na predlog ministra, pristojnega za
preskrbo (v nadaljnjem besedilu: minister), sprejme ukrepe za zagotavljanje
zanesljive preskrbe z nafto in naftnimi derivati iz 2. člena te uredbe.
6. člen
(sodelovanje z Evropsko komisijo)
Ministrstvo o sprejetih ukrepih iz b) točke
prvega odstavka 2. člena te uredbe obvesti Evropsko komisijo. V obvestilu
opredeli količine nafte in naftnih derivatov, ki jih bo Republika Slovenija
sprostila oziroma dala v promet.
7. člen
(prednostni porabniki sproščenih obveznih
rezerv nafte in naftnih derivatov)
(1) Prednostni porabniki sproščenih
obveznih rezerv nafte in naftnih derivatov so sile za zaščito, reševanje in
pomoč, policija, Slovenska vojska, intervencijska in servisna vozila ter
elektrarne, ki potrebujejo gorivo za zagon naprav.
(2) Prednosti sproščanja po lokacijah
skladišč obveznih rezerv nafte in naftnih derivatov na predlog ministra določi
vlada.

Uredba o postopkih ravnanja v primeru motenj
in nestabilnosti na trgu pri preskrbi z nafto in naftnimi derivati (Uradni list
RS, št. 33/13) vsebuje naslednjo končno določbo:
»8. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
postopkih ravnanja v primeru motenj in nestabilnosti na trgu pri preskrbi z
nafto in naftnimi derivati (Uradni list RS, št. 9/15) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.