1. člen
Za kulturni spomenik državnega pomena se razglasita enoti
dediščine Ljubljana – Nebotičnik (EŠD 376) in Ljubljana – Stanovanjski blok
Štefanova 3 in 5 (EŠD 8820). 
Enoti imata zaradi kulturnih, umetnostnih in arhitekturnih
ter zgodovinskih lastnosti poseben pomen za Republiko Slovenijo. Zato se
razglasita za kulturni spomenik državnega pomena z lastnostmi umetnostnega in
arhitekturnega spomenika.
2. člen
Lastnosti, ki utemeljujejo razglasitve za spomenik državnega
pomena: 
Nebotičnik je bil zgrajen po načrtih arhitekta Vladimirja
Šubica in sodelavcev. Armiranobetonska skeletna konstrukcija je v času
izgradnje predstavljala izjemen tehnološki dosežek, prvo stolpnico v Ljubljani
in tedaj najvišjo stavbo na Balkanu. Kiparski okras je delo kiparjev Lojzeta
Dolinarja in Franceta Goršeta. Nebotičnik je nedeljivo povezan s stanovanjskim
blokom Štefanova 3 in 5, delom istega avtorja.
3. člen
Enota dediščine Ljubljana – Nebotičnik (EŠD 376) obsega
stavbno parcelo št. 2848, k.o. Ajdovščina. 
Enota dediščine Ljubljana – Stanovanjski blok Štefanova 3 in
5 (EŠD 8820) obsega stavbne parcele št. 2837, 2838, 2840, 2842, 2843, 2846,
k.o. Ajdovščina. 
Vplivno območje je opredeljeno v odloku o razglasitvi
spomenikov naravne in kulturne dediščine na območju Občine Ljubljana Center med
Aškerčevo, Tivolsko in Slovensko cesto (Uradni list RS, št. 69/93). 
Meja spomenika je določena na digitalnem katastrskem načrtu v
izvornem merilu 1: 1000 z dne 23. 9. 2003 in vrisana na temeljnem topografskem
načrtu v merilu 1: 5000. 
Izvirnika načrtov hranita Ministrstvo za kulturo – Uprava
Republike Slovenije za kulturno dediščino in Zavod za varstvo kulturne
dediščine Slovenije (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, umetnostnih in arhitekturnih ter zgodovinskih
vrednot v celoti, v njihovi izvirnosti in neokrnjenosti, 
-       
varovanje zlasti tlorisnih in višinskih gabaritov, konstrukcijske
zasnove, tipičnih gradiv, ovrednotenih delov stavbnega pohištva in druge
stavbne opreme, 
-       
ohranjanje izvirne funkcionalne zasnove in razporeditev dejavnosti v
notranjem in pripadajočem zunanjem prostoru. 
Spomenik je zavarovan z namenom: 
-       
trajne ohranite kulturnih, umetnostnih in arhitekturnih ter zgodovinskih
vrednot, 
-       
preprečitve odtujevanja, nadomeščanja in uničevanja posameznih kosov
notranje opreme, 
-       
predstavitve kulturnih vrednot spomenika “in situ“ in v medijih, 
-       
povečanja pričevalnosti spomenika, 
-       
spodbude učno-demonstracijskega in znanstveno-raziskovalnega dela.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, je
potrebno predhodno pridobiti pisne kulturnovarstvene pogoje in na njihovi
podlagi pisno kulturnovarstveno soglasje zavoda.
6. člen
Minister za kulturo mora v treh mesecih po uveljavitvi tega
odloka izdati lastnikom spomenika ali njegovih delov odločbe o varstvu na
podlagi 13. člena zakona o varstvu kulturne dediščine (Uradni list RS, št. 7/99
in 110/02 – ZGO-1). 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-22
Ljubljana, dne 11. decembra 2003.
EVA 2003-3511-0072
Vlada Republike Slovenije
mag. Anton Rop l. r. 
Predsednik
 