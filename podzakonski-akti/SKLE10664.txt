I
Ta sklep določa vrednosti, potrebne za ovrednotenje priznanih
stroškov prestrukturiranja vinogradov in izpada dohodka za vinsko leto
2017/2018, za izvajanje Delegirane uredbe Komisije (EU) 2016/1149 z dne
15. aprila 2016 o dopolnitvi Uredbe (EU) št. 1308/2013 Evropskega
parlamenta in Sveta glede nacionalnih podpornih programov v vinskem sektorju in
o spremembi Uredbe Komisije (ES) št. 555/2008 (UL L št. 190 z dne 15. 7.
2016, str. 1) in Izvedbene Uredbe Komisije (EU) 2016/1150 z dne 15. aprila
2016 o določitvi pravil za uporabo Uredbe (EU) št. 1308/2013 Evropskega
parlamenta in Sveta glede nacionalnih podpornih programov v vinskem sektorju
(UL L št. 190 z dne 15. 7. 2016, str. 23), zadnjič spremenjene z Izvedbeno
uredbo Komisije (EU) 2017/256 z dne 14. februarja 2017 o spremembi
Izvedbene uredbe (EU) 2016/1150 o določitvi pravil za uporabo Uredbe (EU) št.
1308/2013 Evropskega parlamenta in Sveta glede nacionalnih podpornih programov
v vinskem sektorju (UL L št. 38 z dne 15. 2. 2017, str. 37), in sicer:
-       
način izračuna stroškov prestrukturiranja vinogradov,
-       
višino priznane vrednosti izpada dohodka in
-       
najvišjo višino priznanih stroškov prestrukturiranja vinogradov.
II
Stroški prestrukturiranja vinogradov se izračunajo z uporabo tabel
iz priloge, ki je sestavni del tega sklepa.
III
Posamezni ukrepi za prestrukturiranje vinograda, navedeni v
tabelah iz prejšnje točke, so:
1.     
priprava zemljišča: zajema tako založno gnojenje in pripravo tal, da je
zemljišče primerno za sajenje vinske trte. Šteje se, da je priprava zemljišča
izvedena, če so na površini, ki se prestrukturira, posajene trsne cepljenke;
2.     
postavitev opore: pomeni postavitev končne opore, ki zajema vse oporne
stebre in najmanj eno žico;
3.     
posaditev cepljenk: zajema posaditev vinograda s trsi z gostoto sajenja
najmanj 3200 trsov/ha, pri čemer je gostota izračunana iz povprečnih razdalj
sajenja v vrsti in med vrstami;
4.     
navoz zemlje na površino: zajema navoz zemlje le na površino, kjer se
izvaja prestrukturiranje vinograda, upošteva pa se le v vinorodnem okolišu
Kras;
5.     
postavitev opore za latnik: pomeni oporo, potrebno za gojitveno obliko
latnik, ki zajema vse oporne stebre in prečno oporo ter najmanj eno žico,
upošteva pa se le v vinorodnem okolišu Kras;
6.     
naprava ozkih teras: pomeni napravo teras, pri katerih širina terasne
ploskve ne presega 1,8 metra;
7.     
posaditev matičnega nasada: pomeni posaditev vinograda s cepljenkami
kategorije bazni material, za katerega je bila vložena prijava o nameri sajenja
matičnega nasada v skladu s predpisom, ki ureja trženje materiala za
vegetativno razmnoževanje trte.
IV
(1) Višina priznane vrednosti izpada dohodka pri lastni
predelavi grozdja, določena na podlagi povprečne dosežene cene vina iz podatkov
tržnoinformacijskega sistema in povprečnih kalkulativnih stroškov pridelave
vina, znaša 12.775 eurov/ha oziroma pri zamenjavi sort s precepljanjem
8.517 eurov/ha.
(2) Višina priznane vrednosti izpada dohodka v primeru
prodaje grozdja za nadaljnjo predelavo, določena na podlagi neto dodane
vrednosti pridelave grozdja, znaša 841 eurov/ha oziroma pri zamenjavi sort s
precepljanjem 561 eurov/ha.
V
(1) Najvišja višina priznanih stroškov prestrukturiranja
znaša 41.541 eurov/ha.
(2) Če je izračun stroškov prestrukturiranja višji od
najvišje višine priznanih stroškov prestrukturiranja iz prejšnjega odstavka, se
pri izračunu stroškov prestrukturiranja upošteva najvišja višina priznanih
stroškov prestrukturiranja iz prejšnjega odstavka.
VI
Ta sklep začne veljati petnajsti dan po objavi v Uradnem
listu Republike Slovenije.
Št. 00715-25/2017
Ljubljana, dne 20. julija 2017
EVA 2016-2330-0073
Vlada Republike Slovenije
dr. Miroslav Cerar l.r.
Predsednik

Priloga: Tabeli za
izračun stroškov prestrukturiranja