I. SPLOŠNA DOLOČBA
1. člen
S tem pravilnikom se določa program strokovnega usposabljanja
za tehnike delavnic za tahografe (v nadaljnjem besedilu: delavnice) in osebe,
pooblaščene za izvajanje nadzora na podlagi 32. člena Zakona o delovnem času in
obveznih počitkih mobilnih delavcev ter o zapisovalni opremi v cestnih prevozih
(Uradni list RS, št. 64/07 – uradno prečiščeno besedilo), ter pogoji, ki jih
morajo izpolnjevati izvajalci usposabljanja.
II. PROGRAM STROKOVNEGA USPOSABLJANJA
2. člen
Program strokovnega usposabljanja se izdela na podlagi:
a)    
predpisov, ki urejajo čase vožnje, odmore in čase počitka:
- 
AETR,
- 
Uredba 561/2006/ES,
- 
Uredba 3821/85/EGS,
- 
Zakon o delovnem času in obveznih počitkih mobilnih delavcev ter o
zapisovalni opremi v cestnih prevozih (Uradni list RS, št. 64/07 – uradno
prečiščeno besedilo; v nadaljnjem besedilu: zakon);
b)    
izvedbenih predpisov, sprejetih na podlagi zakona:
- 
Uredba o nadzoru izvajanja predpisov o delovnem času in obveznih
počitkih mobilnih delavcev ter o zapisovalni opremi (Uradni list RS, št. 34/06
in 31/07),
- 
Pravilnik o odobritvi in nalogah delavnic za tahografe in naprave za
omejevanje hitrosti (Uradni list RS, št. 46/06),
- 
Pravilnik o prepisovanju podatkov o delovnem času iz zapisovalnih naprav
in vodenju evidence (Uradni list RS, št. 25/06),
- 
Pravilnik o napravah za omejevanje hitrosti nekaterih kategorij vozil
(Uradni list RS, št. 74/07);
c)    
navodil proizvajalca, ki se nanašajo na tip zapisovalne opreme in/ali
naprave za omejevanje hitrosti;
d)    
priporočil, navodil in razlag za izvajanje predpisov iz točk a) in b)
tega člena.
3. člen
(1) Program strokovnega usposabljanja za tehnike delavnic obsega
naslednje vsebine:
-       
osnovna seznanitev z vsebinami iz prejšnjega člena tega pravilnika,
-       
izvajanje postopkov in nalog delavnice,
-       
obseg odobritve,
-       
pogoji za odobritev,
-       
odvzem odobritve,
-       
naprave za omejevanje hitrosti,
-       
razgradnja zapisovalne opreme,
-       
pomnilniške kartice,
-       
prepisovanje podatkov iz zapisovalnih naprav,
-       
nadzor nad delavnicami,
-       
evidenca o delavnicah,
-       
evidenca o tahografih,
-       
pogoji za tehnika in upravitelja delavnice,
-       
oglasna deska delavnice,
-       
vodenje evidenc,
-       
izdelava zapisnikov,
-       
uporaba orodja in opreme v delavnici (praktična izvedba postopkov in
nalog).
(2) Program strokovnega usposabljanja iz prejšnjega odstavka se
zagotavlja na naslednjih področjih in v naslednjem obsegu:
-       
analogni tahograf vseh proizvajalcev in tipov – obseg usposabljanja 16
učnih ur,
-       
digitalni tahograf vseh proizvajalcev in tipov – obseg usposabljanja 16
učnih ur,
-       
naprava za omejevanje hitrosti – obseg usposabljanja štiri učne ure.
(3) Učna ura traja 45 minut.
4. člen
(1) Program strokovnega usposabljanja za osebe, pooblaščene za
izvajanje nadzora na podlagi 32. člena zakona, obsega naslednje vsebine:
-       
osnovna seznanitev s področji iz prve do devete alinee prvega odstavka
prejšnjega člena tega pravilnika,
-       
pregled ugotovitev nadzora,
-       
pristojnost in pooblastila glede nadzora,
-       
izvajanje nadzora (obseg in način),
-       
sodelovanje in izmenjava informacij,
-       
pregled zapisovalne opreme in zapisov,
-       
prekrški,
-       
uporaba opreme za izvajanje nadzora (praktična izvedba postopkov in
nalog).
(2) Usposabljanje pooblaščenih uradnih oseb iz prejšnjega odstavka
obsega 24 učnih ur.
5. člen
(1) Za tehnike delavnic in osebe, pooblaščene za izvajanje nadzora
iz prejšnjega člena, ki so že opravili strokovno usposabljanje, se izvede
skrajšani program usposabljanja. Ta zajema:
-       
pregled sprememb in dopolnitev predpisov iz 2. člena tega pravilnika,
-       
pregled ugotovitev nadzora,
-       
pregled priporočil Evropske unije,
-       
seznanitev s tehničnim napredkom orodja in opreme.
(2) Usposabljanje iz prejšnjega odstavka obsega osem učnih
ur.
6. člen
(1) Program strokovnega usposabljanja se izvaja pri enem od
proizvajalcev tahografov, ki imajo priznano odobritev tipa za analogne
tahografe ali interoperabilni test za digitalne tahografe, oziroma pri pravni
ali fizični osebi z zaposleno osebo, ki s potrdilom dokazuje, da je pri enem od
proizvajalcev opravila šolanje za inštruktorja strokovnega izobraževanja.
(2) Program strokovnega usposabljanja pooblaščenih uradnih
oseb organov iz 32. člena zakona (v nadaljnjem besedilu: organi) lahko izvajajo
tudi organi ob izpolnjevanju pogojev iz 12. člena tega pravilnika.
(3) Če organ ne izpolnjuje vseh pogojev iz 12. člena tega pravilnika,
lahko kandidat opravi manjkajoči del usposabljanja pri drugem organu oziroma
pravni ali fizični osebi iz prvega odstavka tega člena (v nadaljnjem besedilu:
izvajalec usposabljanja).
III. POSTOPEK IZVAJANJA STROKOVNEGA USPOSABLJANJA
7. člen
(1) Kandidat, ki se želi udeležiti strokovnega usposabljanja,
vloži pisno ali elektronsko prijavo pri izvajalcu usposabljanja.
(2) Prijava mora vsebovati podatke o kandidatu (osebno ime,
datum rojstva, naslov stalnega prebivališča, izobrazba, zaposlitev) in področje
strokovnega usposabljanja.
(3) Kandidat, ki se je že udeležil strokovnega usposabljanja,
posreduje podatke o morebitnem predhodno opravljenem programu strokovnega
usposabljanja in opravi usposabljanje po programu iz 5. člena tega pravilnika.
8. člen
(1) Izvajalec usposabljanja pisno obvesti kandidata o kraju
in času izvajanja strokovnega usposabljanja.
(2) Strokovno usposabljanje se izvede najkasneje 30 dni po
dnevu, ko izvajalec usposabljanja prejme prijavo.
(3) Izvajalec usposabljanja o kraju in času strokovnega usposabljanja
obvesti tudi komisijo iz 13. člena tega pravilnika.
9. člen
(1) O izvajanju strokovnega usposabljanja se vodi zapisnik. Vodi
ga predstavnik izvajalca usposabljanja.
(2) V zapisnik se vpišejo: izvajalec strokovnega
usposabljanja, predavatelji, datum strokovnega usposabljanja in seznam
udeležencev. Zapisnik podpiše predstavnik izvajalca usposabljanja.
(3) Priloga zapisnika je program strokovnega usposabljanja.
IV. OBRAZEC POTRDILA O OPRAVLJENEM PROGRAMU STROKOVNEGA
USPOSABLJANJA
10. člen
(1) Kandidat, ki se je udeležil strokovnega usposabljanja, prejme
o tem potrdilo na posebnem obrazcu, ki je kot priloga sestavni del tega
pravilnika.
(2) Potrdilo o strokovni usposobljenosti izda izvajalec usposabljanja.
(3) Na potrdilu o strokovni usposobljenosti so naslednji podatki:
izdajatelj in številka potrdila, osebni podatki prejemnika potrdila, naziv
strokovne usposobljenosti, področje iz drugega odstavka 3. člena tega
pravilnika, kraj in datum udeležbe strokovnega usposabljanja.
(4) Potrdilo podpiše zakoniti zastopnik pravne ali fizične osebe
oziroma predstojnik organa.
V. POGOJI, KI JIH MORA IZPOLNJEVATI IZVAJALEC USPOSABLJANJA
11. člen
Naloge izvajalca usposabljanja smejo opravljati pravne ali
fizične osebe, ki pridobijo ustrezno dovoljenje ministra, pristojnega za
promet.
12. člen
(1) Pravna ali fizična oseba mora za pridobitev dovoljenja iz
prejšnjega člena tega pravilnika izpolnjevati najmanj naslednje pogoje:
-       
imeti zaposleno osebo, ki izpolnjuje pogoje iz prvega odstavka 6. člena
tega pravilnika,
-       
biti registrirana za izvajanje dejavnosti strokovnega usposabljanja,
-       
imeti zagotovljene predavatelje in druge strokovne delavce za izvajanje
programov po tem pravilniku,
-       
imeti ustrezne prostore,
-       
imeti tehnično opremo in učne pripomočke za izvajanje programov po tem
pravilniku,
-       
razpolagati z verificiranim programom in gradivom strokovnega usposabljanja,
-       
trajno zagotavljati nepristranskost glede na osebe, ki so udeleženci
strokovnega usposabljanja.
(2) Organ mora izpolnjevati pogoje iz tretje do sedme alinee
prejšnjega odstavka.
13. člen
(1) Vsebino in kakovost izvajanja programa strokovnega usposabljanja
verificira enkrat na leto in nadzira komisija, sestavljena iz predstavnikov
strokovnih služb ministrstva, pristojnega za promet, Direkcije Republike
Slovenije za ceste in prometnega inšpektorata.
(2) Izvajalec usposabljanja predloži program iz prejšnjega odstavka
do 30. junija tekočega leta za naslednje koledarsko leto.
(3) Če je potrebno program oziroma obseg usposabljanja spremeniti
zaradi razlogov iz prvega odstavka 5. člena tega pravilnika, komisija iz prvega
odstavka tega člena da ustrezne smernice.
14. člen
(1) Pravni ali fizični osebi se lahko z odločbo odvzame dovoljenje
za izvajanje strokovnega usposabljanja:
-       
če ne izpolnjuje več pogojev iz 12. člena tega pravilnika,
-       
če je dala lažne izjave, podatke ali listine v postopku pridobivanja
dovoljenja ali preverjanja izpolnjevanja pogojev za njegovo pridobitev,
-       
če je proti njej uveden postopek stečaja ali likvidacije, če je
prenehala poslovati na podlagi sodne odločbe ali iz drugega razloga,
-       
če svojih nalog ne opravlja v skladu s tem pravilnikom.
(2) O odvzemu dovoljenja ministrstvo, pristojno za promet, obvesti
delavnice in nadzorne organe iz 32. člena zakona.
VI. PREHODNA IN KONČNA DOLOČBA
15. člen
(1) Tehnikom delavnic in osebam, ki so pooblaščene za izvajanje
nadzora, ki imajo opravljeno strokovno izobraževanje po sistemu, ki je veljal
do uveljavitve tega pravilnika, in to dokazujejo z ustreznim potrdilom, se
prizna strokovna usposobljenost, vendar morajo po poteku veljavnosti tega
potrdila opraviti usposabljanje po skrajšanem programu iz 5. člena tega pravilnika.
(2) Ne glede na določbe 13. člena tega pravilnika komisija verificira
programe strokovnega usposabljanja, ki se izvajajo v letu 2009, v roku 30 dni
od njihove predložitve.
16. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-168/2008
Ljubljana, dne 20. marca 2009
EVA 2008-2411-0023
dr. Patrick Vlačič l.r.
Minister
za promet

Priloga:
Obrazec potrdila o opravljenem programu strokovnega usposabljanja