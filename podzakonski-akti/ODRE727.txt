I. SPLOŠNA DOLOČBA
1. člen
Ta pravilnik
določa način in postopek sofinaciranja izvajalcev letnega programa športa (v
nadaljevanju: letni program) ter spremljanje namenske porabe sredstev.
II. POSTOPEK IZBORA
2. člen
Ministrstvo za šolstvo in šport (v
nadaljevanju: ministrstvo) prične s postopkom izbora izvajalcev letnega
programa (v nadaljevanju: izvajalci) in s sofinanciranjem izvajanja letnega
programa, ki ga sprejme Vlada Republike Slovenije, če so sredstva za
sofinaciranje izvajanja letnega programa predvidena na posamezni proračunski
postavki v proračunu Republike Slovenije za tekoče leto.
3. člen
Postopek javnega razpisa za izbor
izvajalcev vodi strokovna komisija, ki jo imenuje minister, pristojen za šport
(v nadaljevanju: minister) s pisno odločbo.
Komisijo sestavljajo predsednik in najmanj
dva člana.
Predsednik in člani komisije morajo imeti ustrezne
izkušnje, ki omogočajo strokovno presojo vlog.
4. člen
Javni razpis za izbor in sofinaciranje
izvajalcev letnega programa mora biti objavljen najmanj enkrat letno v Uradnem
listu Republike Slovenije.
5. člen
Objava javnega razpisa mora vsebovati zlasti:
-      
predmet javnega razpisa,
-      
okvirno višino sredstev, ki so na razpolago za
predmet javnega razpisa,
-      
določitev obdobja v katerem morajo biti
porabljena dodeljena sredstva,
-      
rok, do katerega morajo biti predložene vloge,
-      
datum odpiranja vlog,
-      
rok, v katerem bodo vlagatelji obveščeni o
izidu javnega razpisa,
-      
kraj, čas in osebo, pri kateri lahko
zaintesirani dvignejo razpisno dokumentacijo.
6. člen
Ministrstvo mora z dnem objave javnega
razpisa omogočiti vlagateljem vpogled v razpisno dokumentacijo in na zahtevo
predati razpisno dokumentacijo.
V razpisni dokumentaciji morajo biti
navedeni podatki, ki bodo omogočali vlagateljem izdelati popolno vlogo.
7. člen
Vloga mora biti dostavljena v roku, ki je
določen v objavi javnega razpisa.
Predložena vloga mora biti v zapečatenem
ovitku z navedbo javnega razpisa, na katerega se nanaša.
8. člen
Odpiranje prejetih vlog vodi strokovna
komisija in se izvede v roku, ki je predviden v javnem razpisu.
V roku dostavljene in pravilno označene
vloge se odpirajo po vrstnem redu, v katerem so bile predložene.
9. člen
O odpiranju vlog in izboru izvajalcev mora
komisija sproti voditi zapisnik, ki vsebuje:
-      
naslov, prostor in čas odpiranja dospelih vlog,
-      
predmet javnega razpisa,
-      
imena navzočih predstavnikov komisije,
-      
imena oziroma naziv vlagateljev,
-      
vrstni red odpiranja vlog,
-      
ugotovitve o popolnosti vlog z navedbo tistih
vlagateljev, ki niso dostavili popolne vloge.
Zapisnik podpišejo predsednik in člani
komisije.
Nepopolne vloge se vrnejo vlagateljem. (črtan)
10. člen
Komisija opravi strokovni pregled popolnih
vlog, ki jih oceni na podlagi pogojev in meril, ki so bila navedena v razpisni
dokumentaciji,
Na podlagi ocene vlog komisija pripravi
predlog sofinanciranja izbranih izvajalcev.
Ta predlog podpišejo predsednik in člani
komisije in ga predložijo ministru, ki o tem odloči s sklepom.
11. člen
Minister je dolžan v roku, ki je bil
naveden v objavi javnega razpisa, obvestiti vse vlagatelje o svoji odločitvi.
III. SKLENITEV POGODBE Z IZVAJALCI LETNEGA PROGRAMA
12. člen
Minister mora hkrati s sklepom o izbiri
pozvati vlagatelje k podpisu pogodbe.
Če se vlagatelj v roku 8 dni ne odzove na
poziv, se šteje, da je odstopil od zahteve za sofinanciranje.
13. člen
Za sofinanciranje izbranil letnih programov
se sklene pogodba med ministrstvom in izvajalcem. Obvezne sestavine pogodbe so:
-      
naziv in naslov izvajalca,
-      
vsebina in obseg programa,
-      
čas realizacije programa,
-      
pričakovani dosežki,
-      
višina dodeljenih sredstev,
-      
terminski plan porabe sredstev,
-      
način nadzora nad namensko porabo sredstev,
-      
določilo, da mora izvajalec ob nenamenski
porabi sredstev, sredstva vrniti v proračun skupaj z zakonitimi zamudnimi
obresti,
-      
določilo, da mora izvajalec obrazložiti in
utemeljiti podaljšanje roka porabe sredstev glede na predvideni terminski plan,
ker v nasprotnem primeru izgubi pravico do nadaljnje porabe sredstev.
14. člen
Vlagatelj, ki meni, da izpolnjuje pogoje in
merila iz javnega razpisa in da mu razpisana sredstva neopravičeno niso bila
dodeljena, lahko vloži zahtevek za preveritev utemeljenosti sklepa o izboru
oziroma pritožbo, v roku 8 dni od prejema sklepa, na naslov ministrstva. V
zahtevku za preveritev ocene svoje vloge mora natančno opredeliti razloge,
zaradi katerih vlaga pritožbo.
Predmet pritožbe ne morejo biti postavljena
merila za ocenjevanje vlog.
Ministrstvo je dolžno pritožbo obravnavati,
preveriti njene navedbe in v roku 15 dni ponovno odločiti s sklepom o izboru. S
sklepom lahko spremeni svojo prejšnjo odločitev.
Sklep o izboru izvajalca in sofinaciranju
letnega programa športa je s tem dokončen.
IV. SPREMLJANJE NAMENSKE PORABE SREDSTEV IN IZVAJANJA LETNEGA
PROGRAMA
15. člen
Ministrstvo spremlja namensko porabo
sredstev in izvajanje letnega programa:
-      
z dokazili, ki jih mora predložiti izvajalec o
porabi sredstev pridobljenih na podlagi tega razpisa,
-      
z možnostjo, da kadarkoli preveri namensko
porabo sredstev,
-      
s poročili o poteku letnega programa in porabi
sredstev,
-      
z zaključnim poročilom.
16. člen
Način spremljanja izvajanja letnega
programa in spremljanje namenske porabe sredstev se natančneje določita v
pogodbi iz 13. člena tega pravilnika.

Odredba o načinu in postopku sofinanciranja
izvajalcev letnega programa športa (Uradni list RS, št. 95/99)
vsebuje naslednjo končno določbo:
»V. KONČNA DOLOČBA
17. člen
Ta odredba začne veljati petnajsti dan po
objavi v Uradnem listu Republike Slovenije.«.

Pravilnik o
spremembah Odredbe o načinu in postopku sofinanciranja izvajalcev letnega
programa športa (Uradni list RS, št. 11/06) spreminja 17. člen odredbe tako,
da se glasi:
»V. KONČNA DOLOČBA
17. člen
Ta pravilnik začne veljati petnajsti dan po objavi v Uradnem listu Republike
Slovenije.«;
ter vsebuje
naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.