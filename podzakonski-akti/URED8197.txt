I. SPLOŠNE DOLOČBE
1. člen
(vsebina uredbe)
(1) Ta uredba vsebuje odločitev o ugotovitvi javnega interesa
za sklenitev javno-zasebnega partnerstva za izvedbo projekta pogodbenega
zagotavljanja prihranka energije v objektih v upravljanju Ministrstva za
obrambo v eni izmed oblik javno-zasebnega partnerstva, določenih z Zakonom o
javno-zasebnem partnerstvu (Uradni list RS, št. 127/06; v nadaljnjem besedilu:
Zakon o javno-zasebnem partnerstvu).
(2) Ta uredba določa tudi predmet, pravice in obveznosti
javnega in zasebnega partnerja ter uporabnika objektov, postopek izbire
zasebnega partnerja in druge sestavine razmerja javno-zasebnega partnerstva za
izvedbo projekta celovite energetske prenove objektov v upravljanju Ministrstva
za obrambo.
(3) Ta uredba je koncesijski akt za izvedbo projekta iz
prejšnjega odstavka.
2. člen
(opredelitev izrazov)
(1) Izrazi, uporabljeni v tej uredbi, imajo naslednji pomen:
1.     
javni partner oziroma koncedent je Republika Slovenija;
2.     
zasebni partner oziroma koncesionar je fizična ali pravna oseba, ki je
izbrana kot izvajalec javno-zasebnega partnerstva;
3.     
uporabnik objekta je Slovenska vojska;
4.     
koncesionirana dejavnost je dejavnost, ki se jo v skladu s predmetom
koncesije, opredeljenim v 5. členu te uredbe, s koncesijsko pogodbo zaveže
opravljati koncesionar;
5.     
pogodbeno zagotavljanje prihrankov energije je pogodbeni dogovor med
koncedentom, koncesionarjem in uporabnikom objekta za izboljšanje energetske
učinkovitosti, ki se preverja in spremlja med trajanjem koncesijske pogodbe, in
v okviru katerega se naložbe v ukrep plačujejo sorazmerno s stopnjo izboljšanja
energetske učinkovitosti, dogovorjeno s koncesijsko pogodbo oziroma drugim
pogodbeno dogovorjenim merilom za energetsko učinkovitost (na primer finančni
prihranki, stopnja udobja itd.);
6.     
prijavitelj je fizična ali pravna oseba ali skupina teh oseb, vključno z
vsakim začasnim združenjem podjetij, ki v postopku javnega razpisa odda
prijavo;
7.     
kandidat je prijavitelj, ki mu je pravnomočno priznana usposobljenost za
sodelovanje v fazi dialoga;
8.     
ponudnik je kandidat, ki je po končani fazi dialoga pozvan k oddaji
končne ponudbe.
(2) Drugi izrazi, uporabljeni v tej uredbi, imajo enak pomen,
kot je določeno v Zakonu o javno-zasebnem partnerstvu, v Energetskem zakonu
(Uradni list RS, št. 60/19 – uradno prečiščeno besedilo, 65/20 in 158/20 –
ZURE; v nadaljnjem besedilu: Energetski zakon), Gradbenem zakonu (Uradni list
RS, št. 61/17, 72/17 – popr. in 65/20) ter v predpisih in drugih aktih, izdanih
na njihovi podlagi.
II. UGOTOVITEV JAVNEGA INTERESA
3. člen
(javni interes)
Na podlagi Direktive 2012/27/EU Evropskega parlamenta in
Sveta z dne 25. oktobra 2012 o energetski učinkovitosti, spremembi direktiv
2009/125/ES in 2010/30/EU ter razveljavitvi direktiv 2004/8/ES in 2006/32/ES
(UL L št. 315, z dne 14. 11. 2012, str. 1; v nadaljnjem besedilu: Direktiva
2012/27/EU), Energetskega zakona, Zakona o ratifikaciji Pogodbe o energetski
listini, Protokola k energetski listini o energetski učinkovitosti in s tem
povezanimi okoljskimi vidiki in sklepov v zvezi s pogodbo o energetski listini
(Uradni list RS – Mednarodne pogodbe, št. 12/97), Zakona o javnih financah
(Uradni list RS, št. 11/11 – uradno prečiščeno besedilo, 14/13 – popr., 101/13,
55/15 – ZFisP, 96/15 – ZIPRS1617, 13/18 in 195/20 – odl. US), Uredbe o enotni
metodologiji za pripravo in obravnavo investicijske dokumentacije na področju
javnih financ (Uradni list RS, št. 60/06, 54/10 in 27/16) in na njeni podlagi
izdelanega Investicijskega programa za projekt Energetska sanacija objektov
MORS – Vojašnica Boštjana Kekca in Letalska baza Brnik št. 478-199/2019-6 z dne
7. 1. 2020, Pravilnika o vsebini upravičenosti izvedbe projekta po modelu
javno-zasebnega partnerstva (Uradni list RS, št. 32/07) ter na njegovi podlagi
izdelane ocene o upravičenosti izvedbe projekta po modelu javno-zasebnega
partnerstva »Energetska sanacija objektov MORS – Vojašnica Boštjana Kekca
Bohinjska Bela in Letalska baza Brnik« (GE projekt, d. o. o., december 2019)
št. 478-199/2019-14 z dne 31. 8. 2020 se ugotavlja, da obstaja javni interes za
izvedbo projekta pogodbenega zagotavljanja prihranka energije za celovito
energetsko prenovo objektov Ministrstva za obrambo v obliki javno-zasebnega
partnerstva, na način in v obsegu, kot izhaja iz 4., 5. ter 6. člena te uredbe,
saj se bo s predmetnim projektom pripomoglo k uresničitvi ciljev glede izboljšanja
energetske učinkovitosti iz 5. člena Direktive 2012/27/EU, spodbudilo pogodbeno
zagotavljanje prihranka energije in zmanjšalo emisije toplogrednih plinov.
III. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBNEGA PARTNERSTVA
4. člen
(vrsta javno-zasebnega partnerstva)
Javno-zasebno partnerstvo se izvaja kot koncesijsko
javno-zasebno partnerstvo, pri čemer gre za koncesijo storitev.
5. člen
(predmet koncesije)
(1) Predmet koncesije je izvajanje storitev pogodbenega
zagotavljanja prihranka energije po načelu pogodbenega zagotavljanja prihrankov
energije v objektih iz 6. člena te uredbe.
(2) Predmet koncesije je lahko poleg pogodbenega
zagotavljanja prihrankov energije tudi pogodbena oskrba z energijo v objektih
iz 6. člena te uredbe.
(3) Pogodbena oskrba z energijo je lahko predmet koncesije,
če večino tveganj v razmerju med koncedentom in koncesionarjem prevzema
koncesionar ter se javno-zasebno partnerstvo izvaja v obliki iz prejšnjega
člena.
(4) Predmet koncesije koncedent in koncesionar podrobneje
opredelita v koncesijski pogodbi.
6. člen
(območje izvajanja)
(1) Koncesionirana dejavnost se
izvaja v naslednjih objektih, ki so v upravljanju Ministrstva za obrambo:


OBJEKT

ŠTEVILKA TABLICE

NASLOV

ZEMLJIŠKOKNJIŽNI
   PODATKI
(številka stavbe,
   k. o. stavbe, zemljiška številka, k. o. zemljišča)


Upravni objekt

12151

Bohinjska Bela 153, 4263 Bohinjska Bela

Št. stavbe: 628, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1930.


Upravni objekt 

12152

Bohinjska Bela 153, 4263 Bohinjska Bela

Št. stavbe: 627, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1930.


Učno-nastanitveni objekt

12157

Bohinjska Bela 153, 4263 Bohinjska Bela

Št. stavbe: 370, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1992.


Knjižnica

12154

Bohinjska Bela 153, 4263 Bohinjska Bela

Št. stavbe: 625, št. dela stavbe: 1, parcela: 2194
  BOHINJSKA BELA 444/9, raba po GURS, 1252002, leto gradnje: 1980.


Jedilnica

12159

Bohinjska Bela 153, 4263 Bohinjska Bela

Št. stavbe: 374, št. dela stavbe: 1, parcela: 2194
  BOHINJSKA BELA 444/9, raba po GURS, 1252002, leto gradnje: 1988.


Učno-nastanitveni objekt

12155

Bohinjska Bela 153, 4263 Bohinjska Bela

Št. stavbe: 372, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1930.


Učni objekt

12158

Bohinjska Bela 153, 4263 Bohinjska Bela

Št. stavbe: 373, št. dela stavbe: 1, parcela: 2194
  BOHINJSKA BELA 444/9, raba po GURS, 1264002, leto gradnje: 1930.


Ambulanta

12153

Bohinjska Bela 153, 4263 Bohinjska Bela

Št. stavbe: 626, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1930.


Kurilnica in kotlovnica

12160

Bohinjska Bela 153, 4263 Bohinjska Bela

Št. stavbe: 313, št. dela stavbe: 1, parcela: 2194
  BOHINJSKA BELA 444/9, raba po GURS, 1274001, leto gradnje: 1988.


Poveljstvo –nastanitveni objekt

12063

Zgornji Brnik 130k, 4210 Brnik

Št. stavbe: 718, št. dela stavbe: 1, parcela: 2117 ZGORNJI
  BRNIK 1344/22,
  2117 ZGORNJI BRNIK 1344/94.


Hangar

12064

Zgornji Brnik 130k, 4210 Brnik

Št. stavbe: 818, št. dela stavbe: 1, parcela: 2117 ZGORNJI
  BRNIK 1344/94.


Garaža/delavnica

12066

Zgornji Brnik 130k, 4210 Brnik

Št. stavbe: 720, št. dela stavbe: 1, parcela: 2117 ZGORNJI
  BRNIK 1344/88.


Kurilnica/kotlovnica

16559

Zgornji Brnik 130k, 4210 Brnik

Št. stavbe: 827, št. dela stavbe: 1, parcela: 2117 ZGORNJI
  BRNIK 1344/94.


(2) Območje izvajanja koncesionirane dejavnosti ostane enako
ne glede na morebitno spremembo zemljiškoknjižnega podatka iz prejšnjega
odstavka.
(3) Med pripravo ali izvedbo javnega razpisa, do oddaje
končnih ponudb, lahko koncedent nabor objektov iz prvega odstavka tega člena
zmanjša oziroma ustrezno prilagodi, če se za posamezni objekt izkaže, da je
njegova vključitev v projekt pogodbenega zagotavljanja prihranka energije
negospodarna, ali če bi usklajevanje s pogoji mnenjedajalcev toliko oviralo
izvedbo tega dela projekta, da bi to lahko ogrozilo uspešno izvedbo projekta
pogodbenega zagotavljanja prihranka energije.
7. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za najmanj pet in največ
15 let.
(3) Koncesijsko razmerje se skladno s pogoji veljavne zakonodaje
lahko podaljša s sklenitvijo dodatka h koncesijski pogodbi, in sicer skladno z
določbo četrtega odstavka 71. člena Zakona o javno-zasebnem partnerstvu največ
za polovico obdobja, določenega z osnovno koncesijsko pogodbo. Pred sklenitvijo
dodatka se opravijo pogajanja o vseh pomembnih sestavinah razmerja
javno-zasebnega partnerstva, ki jih je treba prilagoditi zaradi spremenjenih
okoliščin.
IV. FINANCIRANJE
8. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz sredstev koncesionarja in sredstev koncedenta.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo biti sredstva koncesionarja večinski vir
financiranja.
9. člen
(plačilo in nagrada za opravljanje koncesionirane
dejavnosti)
(1) Koncesionarju za opravljanje koncesionirane dejavnosti
pripada pogodbeno dogovorjeno plačilo za doseganje pogodbeno zagotovljenih
prihrankov energije. Če koncesionar ne doseže pogodbeno zagotovljenih
prihrankov energije, se plačilo za opravljeno storitev zmanjša v skladu z
določili koncesijske pogodbe.
(2) Če so pogodbeno zagotovljeni prihranki energije
preseženi, je koncesionar upravičen do nagrade v skladu z določili koncesijske
pogodbe.
(3) Način plačila za opravljanje koncesionirane dejavnosti se
podrobneje opredeli v okviru postopka javnega razpisa in v koncesijski pogodbi.
V. SPLOŠNI POGOJI IZVAJANJA KONCESIJE
10. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
-       
izvedbo ukrepov za izboljšanje energetske učinkovitosti v objektih,
opredeljenih v 6. členu te uredbe;
-       
pogodbeno zagotovljene prihranke energije v obliki in obsegu, kot sta
določena v koncesijski pogodbi;
-       
standarde udobja, kot so določeni v koncesijski pogodbi;
-       
izvajanje nalog in dejavnosti, ki so neločljivo povezane z obveznostmi
iz prve alineje tega odstavka (na primer vodenje evidenc, obveščanje itd.), v
obsegu, kot ga predpisujeta veljavna zakonodaja in koncesijska pogodba;
-       
izvajanje drugih obveznosti, ki so opredeljene v koncesijski pogodbi.
(2) Koncesionar prevzema v povezavi z izvajanjem koncesije
najmanj investicijsko tveganje in tveganje razpoložljivosti.
(3) Koncesionar mora upoštevati in izvajati vse varnostne
ukrepe, nujne za zagotovitev ravni varnosti v objektih iz 6. člena te uredbe v
skladu z varnostnimi standardi, predpisanimi v veljavnih predpisih in internih
pravnih aktih Ministrstva za obrambo.
(4) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti samo na način in iz razlogov, ki jih določajo Zakon o javno-zasebnem
partnerstvu, ta uredba, koncesijska pogodba ali drug predpis.
11. člen
(obveznosti koncedenta)
Obveznosti koncedenta so zlasti:
-       
zagotavljati koncesionarju pogoje za opravljanje koncesionirane
dejavnosti tako, kot je opredeljeno v koncesijski pogodbi;
-       
koncesionarju pomagati pri pridobitvi posameznih pravic, soglasij ali
dovoljenj, ki jih koncesionar ne more pridobiti samostojno ali brez pomoči
koncedenta;
-       
v skladu z določbami koncesijske pogodbe zagotavljati plačila za
opravljanje koncesionirane dejavnosti.
12. člen
(obveznosti uporabnika objektov)
Uporabnik objekta ima zlasti dolžnost:
-       
upoštevati navodila koncesionarja in koncedenta in jim omogočiti
opravljanje nalog iz te uredbe in koncesijske pogodbe;
-       
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentu dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
-       
prijaviti vsa dejstva, pomembna za opravljanje nalog koncesionarja in
koncedenta, oziroma sporočiti koncesionarju in koncedentu vsako spremembo, ki
bi lahko vplivala na izvajanje nalog;
-       
gospodarnega ravnanja z vsemi objekti, kjer se opravljajo storitve in
naloge, ki izhajajo iz koncesijske pogodbe, ter
-       
obveščati koncedenta o morebitnih kršitvah koncesionarja.
13. člen
(druge pravice in obveznosti koncedenta, koncesionarja in
uporabnika objektov)
Druge pravice in obveznosti koncedenta, koncesionarja in
uporabnika objektov se podrobneje opredelijo v koncesijski pogodbi.
VI. POSTOPEK IZBIRE KONCESIONARJA
14. člen
(javni razpis)
(1) Koncedent izbere koncesionarja na podlagi javnega
razpisa, ki ga vodi Ministrstvo za obrambo in ki se izvede ob upoštevanju
določb III. dela Zakona o javno-zasebnem partnerstvu.
(2) Objava javnega razpisa mora vsebovati:
1.     
navedbo pravne podlage;
2.     
predmet javnega razpisa z navedbo, da gre za koncesijo;
3.     
ime in sedež koncedenta;
4.     
predmet, vrsto ter obseg in območje koncesije;
5.     
začetek in predvideni čas trajanja koncesije;
6.     
postopek izbire koncesionarja;
7.     
pogoje za dostop do razpisne dokumentacije;
8.     
kraj in rok za predložitev vlog, pogoje za njihovo predložitev;
9.     
zahteve glede vsebine vlog;
10.  
pogoje, ki jih morajo kandidati izpolnjevati, in dokazila o njihovem
izpolnjevanju;
11.  
pogoje za predložitev skupne vloge;
12.  
merila za izbiro najugodnejšega kandidata;
13.  
naslov, prostor, datum in uro odpiranja vlog;
14.  
rok, v katerem so kandidati obveščeni o izidu javnega razpisa, in
15.  
druge podatke, zahtevane v skladu z veljavno zakonodajo.
(3) V postopku izbire strokovna komisija iz 15. člena te uredbe
preveri najmanj ekonomsko, finančno ter tehnično in kadrovsko sposobnost
prijaviteljev. V javni razpis morajo biti zato vključeni najmanj pogoji, ki
zagotavljajo, da:
-       
je prijavitelj registriran za opravljanje dejavnosti, ki je predmet
koncesije;
-       
ima prijavitelj ustrezne reference s področja predmeta koncesije;
-       
ima prijavitelj zagotovljen dostop do finančnih sredstev za izvedbo
celotnega projekta javno-zasebnega partnerstva.
(4) Strokovna komisija iz 15. člena te uredbe pri izbiri
koncesionarja upošteva naslednja merila po padajočem zaporedju njihove
pomembnosti:
-       
višina prihrankov;
-       
obseg ponujenih ukrepov;
-       
trajanje koncesijskega razmerja;
-       
višina naložbe in
-       
garancija po poteku razmerja.
(5) Druge pogoje in merila ter podrobnejšo vsebino pogojev in
meril za izbiro koncesionarja koncedent določi v razpisni dokumentaciji za fazo
dialoga in ponudbeno fazo.
15. člen
(strokovna komisija)
(1) Strokovno komisijo za izbiro koncesionarja za izvedbo
predmeta koncesije s sklepom imenuje minister, pristojen za obrambo.
(2) Strokovna komisija ima predsednika in najmanj dva člana.
Člani strokovne komisije morajo imeti delovne izkušnje z naslednjih delovnih
področij: pravo, ekonomija in gradbenotehnična stroka, pri čemer zadostuje, da
ima vsak član izkušnje zgolj na enem izmed naštetih področij.
(3) Predsednik in člani strokovne komisije morajo imeti
najmanj izobrazbo, pridobljeno po študijskem programu prve stopnje v skladu z
zakonom, ki ureja slovensko ogrodje klasifikacij (7. raven), in najmanj dve
leti delovnih izkušenj z delovnega področja iz prejšnjega odstavka.
16. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
-       
faza preverjanja usposobljenosti;
-       
faza dialoga;
-       
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere se ugotovi, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
strokovna komisija pregleda prijave in ugotovi, ali izpolnjujejo pogoje,
določene v javnem razpisu za fazo preverjanja usposobljenosti. Po končanem
pregledu in presoji prijav strokovna komisija sestavi poročilo, v katerem
navede, katere prijave izpolnjujejo razpisne zahteve, in predlaga, katerim
prijaviteljem se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka minister, pristojen za obrambo, izda sklep o priznanju usposobljenosti
za sodelovanje v fazi dialoga.
(4) Med prijavitelji, ki jim je bila pravnomočno priznana
usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev ter najprimernejših rešitev za zadovoljitev ciljev in potreb
koncedenta. Faza dialoga se lahko izvede v več kot dveh zaporednih fazah.
Dialog s kandidati se vodi vse dotlej, dokler se ne najde rešitev, ki ustreza
ciljem in potrebam koncedenta. Strokovna komisija pred koncem dialoga izdela
poročilo, v okviru katerega je navedeno, katera rešitev najbolj ustreza ciljem
in potrebam koncedenta.
(5) Na podlagi poročila strokovne komisije iz prejšnjega
odstavka minister, pristojen za obrambo, izda sklep o koncu faze dialoga, ki
opredeljuje sprejeto rešitev.
(6) Na podlagi sprejete rešitve iz končanega dialoga in
drugih sestavin, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(7) Strokovna komisija po končanem odpiranju končnih ponudb
pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji ponudb strokovna komisija sestavi poročilo,
v katerem navede, katere ponudbe izpolnjujejo razpisne pogoje in zahteve, ter
razvrsti te ponudbe tako, da je razvidno, katera izmed ponudb najbolj ustreza
določenim merilom oziroma kakšen je nadaljnji vrstni red ponudb glede na
ustreznost meril, določenih v javnem razpisu.
(8) Odločitev o izbiri koncesionarja na podlagi poročila
strokovne komisije iz prejšnjega odstavka sprejme minister, pristojen za
obrambo.
(9) Strokovna komisija poročila iz drugega, četrtega in
sedmega odstavka tega člena posreduje Vladi Republike Slovenije.
17. člen
(koncesijska pogodba)
(1) Koncesijsko pogodbo z izbranim koncesionarjem sklene
koncedent.
(2) Koncesijska pogodba mora biti sklenjena v pisni obliki.
(3) V koncesijski pogodbi koncedent in koncesionar podrobno
uredita medsebojna razmerja v povezavi z izvajanjem predmeta koncesije in druge
sestavine razmerja, ki niso urejene v tej uredbi. S koncesijsko pogodbo se
vzpostavijo ustrezni mehanizmi, s katerimi se zagotovita učinkovito zavarovanje
javnega interesa in nadzor nad izvajanjem koncesijske pogodbe.
VII. PRILAGODITEV RAZMERIJ
18. člen
(prilagoditev razmerij)
(1) Ob spremenjenih okoliščinah se lahko prilagodi razmerje
med koncedentom in koncesionarjem.
(2) Način in razlogi za prilagoditev razmerij med
koncesionarjem in koncedentom se uredijo v koncesijski pogodbi.
VIII. POROČANJE IN NADZOR
19. člen
(dolžnost poročanja)
(1) Koncesionar mora v skladu z veljavno zakonodajo, predpisi
in koncesijsko pogodbo redno voditi vse potrebne evidence in koncedentu ter
uporabniku objektov predložiti poročila in drugo potrebno dokumentacijo v
skladu z njunimi navodili.
(2) Vsebina dolžnosti koncesionarja iz prejšnjega odstavka in
način njenega izvajanja se podrobneje uredita v koncesijski pogodbi.
20. člen
(nadzor)
(1) Nadzor nad izvajanjem koncesionirane dejavnosti
opravljata koncedent in uporabnik objektov v skladu z Zakonom o javno-zasebnem
partnerstvu in koncesijsko pogodbo.
(2) Način izvajanja nadzora se določi v koncesijski pogodbi.
IX. PRENEHANJE KONCESIJSKEGA RAZMERJA
21. člen
(prenehanje koncesijskega razmerja)
Koncesijsko razmerje preneha:
-       
s prenehanjem koncesijske pogodbe;
-       
z odkupom koncesije ali
-       
s prevzemom koncesije
na način, v obsegu in pod pogoji, določenimi
s koncesijsko pogodbo.
X. KONČNA DOLOČBA
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-1/2021
Ljubljana, dne 28. januarja 2021
EVA 2020-1911-0014
Vlada Republike Slovenije
Janez Janša
predsednik