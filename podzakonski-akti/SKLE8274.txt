I. SPLOŠNE DOLOČBE
1. člen
(1) Ta sklep predpisuje pogoje
in način opravljanja menjalniških poslov ter postopek nadzora nad opravljanjem
teh poslov.
(2) V tem sklepu uporabljeni izrazi
imajo za namene tega sklepa naslednji pomen:
-      
menjalec ima enak pomen kot v določbah Zakona o deviznem
poslovanju (Uradni list RS, št. 16/08 in 85/09, v nadaljevanju ZDP‑2A);
-      
kvalificirani lastnik menjalca ima enak pomen kot v določbah ZDP‑2A;
-      
odgovorna oseba menjalca ima enak pomen kot v določbah ZDP‑2A;
-      
banka je banka ali hranilnica, ki ima dovoljenje Banke Slovenije
za trgovanje za svoj račun ali za račun strank s tujimi plačilnimi sredstvi,
vključno z menjalniškimi posli;
-      
menjalno mesto je prostorsko zaokrožena organizacijska enota,
kjer se opravljajo menjalniški posli in lahko obsega eno ali več blagajniških
mest;
-      
blagajniško mesto je del menjalnega mesta, kjer blagajnik
opravlja menjalniške posle oziroma menjalni avtomat;
-      
priložnostno menjalno mesto je menjalno mesto, kjer menjalec ali
banka v času večjih prireditev ali podobnih priložnosti na podlagi priglasitve
Banke Slovenije opravljata menjalniške posle;
-      
dovoljenje za opravljanje menjalniških poslov: je dovoljenje
Banke Slovenije iz prvega odstavka ZDP‑2A (v nadaljevanju: dovoljenje);
-      
nalepka je štirioglata nalepka sive barve z napisom »MENJALNICA
IZPOLNJUJE POGOJE ZA MENJALNIŠKO POSLOVANJE« oziroma z ustreznim prevodom
tega napisa v italijanski in madžarski jezik na območjih občin, v katerih
živita italijanska ali madžarska narodna skupnost, ki jo Banka Slovenije izroči menjalcu, skupaj z odločbo o izdaji dovoljenja za opravljanje menjalniških
poslov.
II. PRIDOBITEV DOVOLJENJA ZA OPRAVLJANJE MENJALNIŠKIH POSLOV
2. člen
(Pridobitev dovoljenja za opravljanje
menjalniških poslov)
(1) Za pridobitev dovoljenja za
opravljanje menjalniških poslov mora oseba, ki ni banka in želi opravljati
menjalniške posle (v nadaljevanju: vložnik), vložiti pri Banki Slovenije vlogo,
skupaj s potrdilom o plačilu stroškov postopka za izdajo dovoljenja v skladu s
tarifo Banke Slovenije.
(2) Vloga mora vsebovati naslednje
podatke o vložniku:
-      
firmo oziroma ime;
-      
organizacijsko obliko;
-      
sedež dejavnosti;
-      
odgovorno osebo menjalca;
-      
elektronski naslov za prejemanje obvestil Banke Slovenije.
(3) Kadar je vložnik družba, mora
vloga poleg podatkov iz prejšnjega odstavka vsebovati tudi podatke o
zastopnikih in kvalificiranih lastnikih menjalca v smislu prejšnjega odstavka.
(4) Vlogi je potrebno priložiti:
-      
izpis iz sodnega registra, iz katerega je razvidno, da je pravna oseba
registrirana za opravljanje menjalniške dejavnosti, kadar je vložnik pravna
oseba in
-      
sklep o vpisu v Poslovni register Slovenije, kadar je vložnik samostojni
podjetnik posameznik.
(5) O vseh spremembah podatkov iz tega
člena je dolžan vložnik Banko Slovenije obvestiti v roku desetih delovnih dni
po nastali spremembi.
(6) Za pridobitev dovoljenja Banke
Slovenije ali zaradi dopolnitve le‑tega zaradi pridobitve novega menjalnega mesta
ter ves čas trajanja veljavnosti dovoljenja Banke Slovenije, je menjalec dolžan
izpolnjevati tudi naslednje pogoje:
-      
da je za vsako menjalno mesto zagotovil poslovni prostor, ki omogoča
nemoteno opravljanje menjalniških poslov in nadzor na podlagi tega sklepa;
-      
da je zagotovil, da imajo delavci, ki opravljajo menjalniške posle,
opravljen ustrezen preizkus znanja, v skladu z Navodilom za izvajanje sklepa o
opravljanju menjalniških poslov (v nadaljevanju: Navodilo) oziroma da je novo
zaposlenega delavca najkasneje v roku 10 delovnih dni prijavil na preizkus
znanja v prvem razpoložljivem terminu po sklenitvi pogodbe o zaposlitvi. Ta
določba velja smiselno tudi v primeru študentskega dela z napotnicami preko
študentskega servisa;
-      
da je zagotovil računalniško tehnologijo, potrebno za opravljanje
menjalniških poslov, v skladu s tem sklepom in Navodilom.
(7) Ob ukinitvi posameznega menjalnega
mesta oziroma odvzemu dovoljenja Banka Slovenije odstrani in uniči nalepko ter
o tem sestavi zapisnik.
(8) Dovoljenje se izda za nedoločen
čas.
V primeru statusnih sprememb, ki imajo za
posledico dodelitev nove matične številke, je menjalec dolžan pridobiti novo
dovoljenje.
(9) Pooblastila za opravljanje
menjalniških poslov menjalec ne sme prenesti na tretjo osebo.
(10) Banka Slovenije skupaj z odločbo
o izdaji dovoljenja izroči menjalcu po eno nalepko za vsako menjalno mesto.
(11) Menjalec je dolžan pričeti z
opravljanjem menjalniških poslov najkasneje v 1 letu od pridobitve dovoljenja
Banke Slovenije.
III. OBVEZNOSTI MENJALCA IN BANKE
3. člen
(Obveznosti menjalca in banke pri
opravljanju menjalniških poslov)
(1) Menjalec je dolžan:
-      
Banki Slovenije omogočati izvajanje nadzora v skladu s tem sklepom in
zakonom;
-      
Banki Slovenije sporočati spremembe podatkov v zvezi z odgovornimi
osebami in kvalificiranimi lastniki;
-      
v skladu s tem sklepom poročati Banki Slovenije;
-      
opravljati menjalniške posle izključno na menjalnem mestu, za katero je
pridobil nalepko Banke Slovenije;
-      
na menjalnem mestu prodajati samo veljavno in nepoškodovano tujo
gotovino;
-      
na blagajniškem mestu imeti gotovino in čeke, namenjene za menjalniško
poslovanje, in ločeno od ostalih poslov voditi blagajno, ter ustrezno voditi
blagajniški dnevnik menjalnega mesta;
-      
Banki Slovenije sporočati podatke o številu zaposlenih, ki opravljajo
menjalniške posle.
(2) Prejšnji odstavek smiselno velja
tudi za banke.
IV. RAČUNALNIŠKA PODPORA MENJALNIŠKEGA POSLOVANJA
4. člen
Menjalec in banka morata opravljati
menjalniške posle s pomočjo programske opreme, ki zagotavlja izdajo potrdil in
vodenje blagajniškega dnevnika v skladu s tem sklepom in Navodilom, v katerem
Banka Slovenije podrobneje določi obvezne funkcije programske opreme in
vgrajene kontrole.
V. POTRDILA
5. člen
(1) Menjalec in banka morata o opravljenem odkupu ali prodaji tujih plačilnih sredstev ob opravljeni menjavi na
blagajniškem mestu izdelati potrdilo v izvirniku in najmanj eni izvirni kopiji.
Izvirnik potrdila sta dolžna izročiti stranki, kopijo pa ne glede na medij, na
katerem se nahaja, hraniti urejeno po zaporedju na menjalnem mestu.
(2) Potrdilo mora biti sestavljeno v
skladu s Slovenskimi računovodskimi standardi (v nadaljevanju: SRS) in
opremljeno s tekočo zaporedno številko. Programska oprema iz prejšnjega
poglavja mora biti izdelana tako, da po vnosu prve zaporedne številke potrdila
o odkupu in prodaji tujih plačilnih sredstev do konca predvidene serije potrdil
ni več mogoče vplivati na oštevilčevanje potrdil.
(3) V primeru izpada računalniške
podpore menjalec in banka uporabljata tiskane obrazce potrdil o odkupu in
prodaji tujih plačilnih sredstev in ročno vodita blagajniški dnevnik o
opravljenih transakcijah.
(4) Po ponovni vzpostavitvi
računalniške podpore morata menjalec in banka vnesti ročno izpisane obrazce v
računalniško podprt blagajniški dnevnik.
VI. VODENJE BLAGAJNIŠKEGA DNEVNIKA
6. člen
(1) Menjalec vodi na menjalnem mestu
blagajniški dnevnik za vsako blagajniško mesto. Programska oprema iz poglavja
Računalniška podpora menjalniškega poslovanja mora zagotoviti vodenje
blagajniškega dnevnika v skladu z določili SRS kot posebno pomožno knjigo
(analitično evidenco) vseh opravljenih transakcij na blagajniškem mestu na
način, podrobneje urejen z Navodilom.
(2) Menjalec je dolžan vsaj enkrat v
24 urah blagajniški dnevnik zaključiti tako, da kot končno stanje v njem
ugotovi seštevek začetnih stanj in vseh transakcij za vsako valuto posebej.
Tako ugotovljena končna stanja (dokumentarna stanja) primerja s popisom
gotovine v blagajni in morebitne razlike ustrezno knjiži. Menjalec mora
zagotoviti, da blagajnik ob zaključku blagajniškega dnevnika le‑tega izpiše ter
potrdi s svojim podpisom ali šifro.
(3) V primeru izpada računalniške
podpore menjalec vodi blagajniški dnevnik v skladu s tem členom ročno. Po
ponovni vzpostavitvi računalniške podpore mora menjalec ročno vnesene vpise v
blagajniški dnevnik vnesti v računalniško podprt blagajniški dnevnik.
VII. POROČANJE
7. člen
(1) Menjalec
in banka poročata Banki Slovenije o odkupu tuje gotovine in potovalnih čekov
ter o prodaji tuje gotovine po valutah in šifrah osnov. Poročilo mora biti
rezultat knjiženj v blagajniških dnevnikih.
(2) Način in obliko poročanja
podrobneje ureja Navodilo.
VIII. PRILOŽNOSTNO MENJALNO MESTO
8. člen
(1) Namero opravljanja
menjalniških poslov na priložnostnem menjalnem mestu je treba priglasiti Banki
Slovenije najmanj tri dni pred začetkom poslovanja priložnostnega menjalnega
mesta. V priglasitvi mora navesti točen datum vzpostavitve priložnostnega
menjalnega mesta in menjalno mesto, v okviru katerega se bo poslovanje na
priložnostnem menjalnem mestu izvajalo.
(2) Banka Slovenije izda za čas
trajanja poslovanja priložnostnega menjalnega mesta nalepko.
(3) Za priložnostno menjalno mesto se
smiselno uporabljajo določbe tega sklepa, ki veljajo za stalno menjalno mesto.
Če razmere ne dopuščajo vzpostavitve računalniške podpore, predvidene s tem
sklepom, menjalec posluje na način, predviden za primer izpada računalniške
podpore.
IX. NADZOR MENJALNIŠKEGA POSLOVANJA
9. člen
(1) Banka Slovenije opravlja
nadzor nad menjalniškim poslovanjem z namenom preverjanja, če menjalci in banke
spoštujejo predpise, ki urejajo menjalniško, gotovinsko in blagajniško
poslovanje, zlasti pa določbe zakona, ki ureja devizno poslovanje, zakona, ki
ureja preprečevanje pranja denarja in financiranje terorizma, tega sklepa in
Navodila.
(2) Za izvajanje nadzora menjalniškega
poslovanja s strani Banke Slovenije se smiselno uporabljajo določbe zakona, ki
ureja bančništvo.
(3) Menjalci in banke morajo
pooblaščenim osebam Banke Slovenije omogočiti vpogled v menjalniško poslovanje
in jim na njihovo zahtevo dati na razpolago zahtevane podatke ali jim po
potrebi naknadno dostaviti potrebno dokumentacijo.
(4) O ugotovitvah nadzora
menjalniškega poslovanja sestavi Banka Slovenije zapisnik.

Sklep o opravljanju menjalniških poslov
(Uradni list RS, št. 91/09)
vsebuje naslednje prehodne in končne določbe:
»X. PREHODNE IN KONČNE DOLOČBE
10. člen
(1) Z dnem uveljavitve tega
sklepa preneha veljati Sklep o opravljanju menjalniških poslov (Uradni list RS,
št. 92/03).
(2) Navodilo za izvajanje tega sklepa
izda guverner Banke Slovenije.
(3) Ta sklep začne veljati naslednji
dan po objavi v Uradnem listu Republike Slovenije.«.

Sklep o spremembah Sklepa o opravljanju
menjalniških poslov (Uradni list RS, št. 100/11) vsebuje naslednjo končno določbo:
»3. člen
Ta sklep začne veljati 1. januarja 2012.«.