I. SPLOŠNI DOLOČBI
1. člen
(1) Ta pravilnik podrobneje ureja izvrševanje vzgojnih
ukrepov iz prvega odstavka 74. člena Kazenskega zakonika (Uradni list RS, št.
95/04 – uradno prečiščeno besedilo in 55/08 – KZ-1; v nadaljnjem besedilu:
Kazenski zakonik), razen vzgojnih ukrepov oddaje v prevzgojni dom in oddaje v
vzgojni zavod.
(2) Določbe tega pravilnika, ki podrobneje urejajo vzgojna
ukrepa oprave dela v korist humanitarnih organizacij ali samoupravne lokalne
skupnosti (v nadaljnjem besedilu: delo v splošno korist) in poravnave, se
smiselno uporabljajo tudi za izvrševanje sporazuma v postopku poravnavanja med
mladoletnikom in oškodovancem iz četrtega odstavka 161.a člena ter za
izvrševanje kakšnega splošno koristnega dela oziroma odprave ali poravnave
škode kot nalog v primeru odložitve kazenskega pregona zoper mladoletnika iz
tretjega odstavka 162. člena Zakona o kazenskem postopku (Uradni list RS, št. 32/12
– uradno prečiščeno besedilo, 47/13, 87/14, 8/16 – odl. US, 64/16 – odl. US,
65/16 – odl. US, 66/17 – ORZKP153,154, 22/19, 55/20 – odl. US, 89/20 – odl. US,
191/20 – odl. US in 200/20). 
(3) Določbe tega pravilnika, ki podrobneje urejajo vzgojni
ukrep navodil in prepovedi iz 3., 6., 8. in 10. točke drugega odstavka 77.
člena Kazenskega zakonika, se smiselno uporabljajo tudi za izvrševanje navodil
in prepovedi iz 36. člena Zakona o prekrških (Uradni list RS, št. 29/11 –
uradno prečiščeno besedilo, 21/13, 111/13, 74/14 – odl. US, 92/14 – odl. US,
32/16, 15/17 – odl. US, 73/19 – odl. US, 175/20 – ZIUOPDVE in 5/21 – odl. US; v
nadaljnjem besedilu: Zakon o prekrških). 
(4) Določbe tega pravilnika, ki podrobneje urejajo vzgojni
ukrep nadzorstva organa socialnega varstva, se smiselno uporabljajo tudi za
vzgojni ukrep nadzorstva iz 37. člena Zakona o prekrških, vendar le v kolikor
gre za vzgojni ukrep nadzorstva organa socialnega varstva.
2. člen
Center za socialno delo (v nadaljnjem besedilu: center) o
vseh opravljenih vzgojnih ukrepih obvesti sodišče.
II. NAVODILA IN PREPOVEDI
3. člen
Center stopi v stik z oškodovancem, ki se izreče o tem, ali
je pripravljen sprejeti ustno opravičilo mladoletnika. V tem primeru se
določita kraj in čas, če pa oškodovanec ni pripravljen sprejeti ustnega
opravičila, se mladoletnik ob posredovanju centra opraviči pisno. V kolikor
oškodovanec ne želi sprejeti niti pisnega opravičila, se opravičilo arhivira
pri centru.
4. člen
Center stopi v stik z oškodovancem, ki se izreče o tem, na
kakšen način bi se bil pripravljen poravnati z mladoletnikom. Po pogovoru z
mladoletnikom center pripravi izvršitev poravnave, pri čemer skrbi, da je ta
sorazmerna s škodo, povzročeno s kaznivim dejanjem.
5. člen
(1) Center preko staršev ali zakonitih zastopnikov spremlja,
ali mladoletnik redno obiskuje šolo. Skupaj z mladoletnikom in starši ali
zakonitimi zastopniki center pripravi načrt spremljanja realizacije. 
(2) V primeru vzgojne nemoči staršev ali zakonitih
zastopnikov center to spremlja v sodelovanju s šolo, ki jo mladoletnik
obiskuje.
6. člen
(1) Center v sodelovanju z mladoletnikom in starši ali
zakonitimi zastopniki pripravi individualni načrt za usposabljanje za poklic
ali sprejem zaposlitve in spremlja njegovo izvajanje. Individualni načrt
vsebuje ustrezne cilje in aktivnosti, njihove izvajalce ter časovni okvir
realizacije. 
(2) Center stopi v stik z organizacijami, ki izvajajo
izobraževalne in zaposlitvene programe, ali pa mladoletnika napoti v ustrezno
organizacijo.
7. člen
Center v sodelovanju s starši ali zakonitimi zastopniki uredi
vse potrebno, da se nastanitev izvrši.
8. člen
(1) Center pripravi in spremlja opravo dela v splošno korist
in pripravi mrežo organizacij, v katerih se opravlja delo v splošno korist (v
nadaljnjem besedilu: izvajalska organizacija). 
(2) Center pri izbiri izvajalske organizacije upošteva,
kakšna dela bi bila primerna za mladoletnika glede na njegove osebne lastnosti,
zdravstveno stanje, morebitno šolanje ali zaposlenost, sposobnosti, znanja in
veščine, stalno ali začasno bivališče mladoletnika ter druge okoliščine.
9. člen
Center v sodelovanju z mladoletnikom in starši ali zakonitimi
zastopniki uredi vse potrebno za sprejem v ustrezno zdravstveno organizacijo, z
njo sodeluje in spremlja zdravljenje mladoletnika.
10. člen
Center v sodelovanju z mladoletnikom in starši ali zakonitimi
zastopniki izbere ustrezno posvetovalnico ter v sodelovanju z njo pripravi
individualni načrt obiskovanja posvetovalnice in spremljanja poteka svetovanja.
11. člen
Center v sodelovanju z mladoletnikom in starši ali zakonitimi
zastopniki izbere ustrezni program socialnega treninga in pripravi individualni
načrt obiskovanja socialnega treninga za mladoletnika ter spremljanja poteka
njegovega izvajanja.
12. člen
Center po potrebi mladoletniku pomaga pri organiziranju
oprave preizkusa znanja prometnih predpisov.
III. NADZORSTVO ORGANA SOCIALNEGA VARSTVA
13. člen
Center v sodelovanju z mladoletnikom in starši ali zakonitimi
zastopniki pripravi individualni načrt izvajanja nadzorstva. Individualni načrt
vsebuje cilje na posameznih področjih mladoletnikovega življenja, aktivnosti,
pogostost spremljevalnih razgovorov in časovni okvir realizacije. Ob tem se
določijo merila za merjenje uspešnosti zastavljenih ciljev.
IV. ODDAJA V ZAVOD ZA USPOSABLJANJE
14. člen
(1) Izvrševanje vzgojnega ukrepa oddaje v zavod za
usposabljanje (v nadaljnjem besedilu: zavod) mora potekati tako, da omogoča
mladoletniku izobraževanje, priučevanje, usposabljanje za delo ter športno,
ustvarjalno in kulturno udejstvovanje.
(2) Zavod mladoletniku po potrebi zagotovi ustrezno
zdravljenje, ki se lahko izvaja zunaj ali znotraj zavoda.
15. člen
(1) Zavod sprejme mladoletnika na podlagi obvestila o
napotitvi na izvršitev vzgojnega ukrepa, ki ga sodišče pošlje centru, skupaj z
odločbo, s katero je bil vzgojni ukrep mladoletniku izrečen. 
(2) Center zavodu hkrati pošlje socialno poročilo, ki zajema
podatke o osebnostnem razvoju mladoletnika in o družinskih razmerah.
16. člen
Center v dogovoru s starši organizira prihod mladoletnika v
zavod. Ob sprejemu mladoletnika v zavod mora biti prisoten strokovni delavec
centra. Takrat se mladoletnika seznani z njegovimi pravicami in dolžnostmi med
izvrševanjem vzgojnega ukrepa in z namenom bivanja v zavodu ter se mu
podrobneje predstavi vse interne akte zavoda.
17. člen
(1) V sprejemnem obdobju, ki traja do 20 dni, zavod
mladoletnika uvaja v novo okolje in zanj izdela individualni načrt. 
(2) Med trajanjem sprejemnega obdobja dela z mladoletnikom
strokovni tim, v katerega so vključeni strokovni delavci zavoda. Po potrebi se
k sodelovanju pritegne tudi zunanje strokovnjake. 
(3) Po pripravi predloga individualnega načrta zavod skliče
sestanek strokovnega tima, na katerega povabi mladoletnika, starše ali zakonite
zastopnike in predstavnike centra. Na tem sestanku se udeleženci dogovorijo o
medsebojnem skupnem sodelovanju, po potrebi dopolnijo pripravljeni predlog in
sprejmejo individualni načrt. 
(4) Pri oblikovanju individualnega načrta smejo tvorno
sodelovati tudi mladoletnik in starši ali zakoniti zastopniki, vendar se v
primeru nesoglasja v individualni načrt vnese, kar sklene strokovni tim. 
(5) Individualni načrt za mladoletnika vsebuje zlasti: 
-    
okvirne napotke za delo z mladoletnikom na posameznih področjih,
vključno s cilji, metodami in tehnikami dela, 
-    
konkretne zadolžitve posameznih strokovnih služb pri doseganju ciljev iz
individualnega načrta, 
-    
vsebino in način beleženja opazovanj mladoletnikovega vedenja in
realizacije ciljev med potekom in ob zaključku izvajanja vzgojnega ukrepa.
18. člen
(1) Strokovni tim spremlja izvajanje individualnega načrta
mladoletnika skozi celotno izvrševanje vzgojnega ukrepa. 
(2) V trimesečnih obdobjih, po potrebi pa tudi prej, zavod
skliče evalvacijski sestanek strokovnega tima, na katerega povabi mladoletnika,
starše ali zakonite zastopnike in predstavnike centra, kjer se individualni
načrt lahko ustrezno spremeni ali dopolni.

Pravilnik o izvrševanju vzgojnih ukrepov
(Uradni list RS, št. 85/09) vsebuje naslednjo končno določbo:
»V. KONČNA DOLOČBA
19. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o
izvrševanju vzgojnih ukrepov (Uradni list RS, št. 38/21) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po objavi v Uradnem
listu Republike Slovenije.«.