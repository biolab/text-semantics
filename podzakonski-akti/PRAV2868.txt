I. SPLOŠNA DOLOČBA
1. člen
Ta pravilnik določa vsebino in postopek opravljanja strokovnega
izpita in preizkusa strokovne usposobljenosti inšpektorjev za šolstvo in
inšpektorjev za šport (v nadaljevanju: izpit oziroma preizkus).
Strokovni izpit opravlja kandidat, ki je imenovan za inšpektorja
in ima opravljen strokovni izpit iz upravnega postopka. 
Strokovni izpit mora opraviti v roku 1 leta od dneva imenovanja,
preizkus strokovne usposobljenosti pa mora inšpektor opraviti vsako četrto
leto.
II. IZPIT IN PREIZKUS
2. člen
(1. IZPIT)
Izpit obsega splošni in posebni del.
Splošni del strokovnega izpita je enak za vse kandidate in
obsega poznavanje predpisov, ki urejajo:
-       
ustavno ureditev Republike Slovenije,
-       
človekove in otrokove pravice in temeljne svoboščine,
-       
organizacijo in pristojnosti državne uprave,
-       
organizacijo in pristojnosti delovnih in socialnih sodišč.
3. člen
(Obseg posebnega dela izpita)
Posebni del izpita obsega poznavanje predpisov, ki urejajo
-       
področje vrtcev in šol (za inšpektorje za šolstvo) oziroma
-       
področje športa in področje temeljne šolske zakonodaje (za inšpektorje
za šport).
4. člen
(Vsebina posebnega dela izpita)
Pri kandidatih za inšpektorje za šolstvo se z izpitom iz predpisov,
ki urejajo področje vrtcev in šol preverja poznavanje predpisov, ki urejajo
organizacijo, financiranje in opravljanje dejavnosti vzgoje in izobraževanja,
ki jo opravljajo vrtci, osnovne šole, glasbene šole, nižje in srednje poklicne šole,
srednje tehniške in strokovne šole, gimnazije in višje strokovne šole, zavodi
za izobraževanje otrok in mladostnikov s posebnimi potrebami, organizacije za
izobraževanje odraslih in druge organizacije in zasebniki, ki izobražujejo po
javnoveljavnih programih, domovi za učence, dijaški in študentski domovi ter
postopke in roke za prijavo na razpis in izvedbo vpisa v visokem šolstvu.
Pri kandidatih za inšpektorje za šport se z izpitom iz športne
zakonodaje preverja poznavanje predpisov, ki urejajo organizacijo, financiranje
in opravljanje športne dejavnosti ter temeljnih predpisov iz področja šolske
zakonodaje. 
Podrobnejšo vsebino strokovnega izpita določi minister, pristojen
za šolstvo in šport (v nadaljevanju: minister).
5. člen
(Preverjanje znanja posebnega dela izpita)
Posebni del izpita ima dva dela.
Znanje na izpitu se preverja:
-       
pisno iz predpisov, ki urejajo področje vrtcev in šol oziroma športa,
-       
ustno iz predpisov, ki urejajo področje vrtcev in šol oziroma športa.
6. člen
(Komisija)
Izpit oziroma preizkus se opravlja pred komisijo za strokovne
izpite inšpektorjev za šolstvo in šport, ki jo imenuje minister (v
nadaljevanju: komisija). Komisijo sestavljajo predsednik, člani in tajnik.
Administrativno tehnična dela za komisijo opravlja
Ministrstvo za šolstvo in šport.
7. člen
(Povračilo stroškov za delo komisije)
Predsedniku in članom komisije pripada plačilo za delo in
povračilo stroškov v zvezi z delom v komisiji. 
Stroške izpita krije Ministrstvo za šolstvo in šport.
8. člen
(Prijava k izpitu)
Kandidat se prijavi k izpitu s prijavo na obrazcu, ki je sestavni
del tega pravilnika.
Prijava se vloži pri Ministrstvu za šolstvo in šport.
Kandidat, ki k opravljanju izpita ni prišel iz opravičenih razlogov,
ali je opravljanje izpita pravočasno odjavil, ali je opravljanje izpita
prekinil, se mora k opravljanju izpita ponovno prijaviti.
Od dneva prijave do dneva opravljanja izpita ne sme preteči
več kot 60 dni, pri čemer se ne upošteva mesec avgust. Za kandidate iz drugega
odstavka tega člena, je lahko rok tudi daljši.
Prijavi za opravljanje izpita je potrebno priložiti dokazila
o stopnji in vrsti izobrazbe in akt o imenovanju za inšpektorja. 
Komisija pisno obvesti kandidata v roku najmanj 15 dni pred
pričetkom opravljanja izpita o času in kraju opravljanja izpita ter članih
komisije, pred katero bo izpit opravljal. 
Kandidatovo odjavo mora komisija prejeti najmanj 3 dni pred
izpitnim rokom.
9. člen
(Opravljanje izpita)
Kandidat opravlja najprej splošni del izpita. Ta del izpita opravlja
ustno in traja največ 30 minut.
Po uspešno opravljenem splošnem delu izpita, kandidat lahko
nadaljuje z opravljanjem posebnega dela izpita.
Posebni del izpita se opravlja najprej pisno, potem pa ustno.
10. člen
(Pisno opravljanje posebnega dela izpita)
Temo za pisni del posebnega dela izpita pripravi izpraševalec.
Pisni del posebnega dela izpita lahko traja največ šest ur.
Kandidat lahko pri pisnem delu izpita uporablja predpise in
drugo strokovno literaturo.
Pisni del izpita vodi in nadzoruje tajnik izpitne komisije.
11. člen
(Ustno opravljanje posebnega dela izpita)
Ustni del posebnega dela izpita traja največ 60 minut in sicer
največ 30 minut za preverjanje poznavanja predpisov z delovnega področja šolske
inšpekcije oziroma inšpekcije športa.
12. člen
(Ponovno opravljanje izpita)
Kandidat, ki ni opravil splošnega dela izpita ali ponovnega opravljanja
posebnega dela izpita, izpita ni opravil. Tak kandidat se lahko ponovno prijavi
za opravljanje izpita, vendar šele po preteku najmanj dveh mesecev od zadnjega opravljanja
izpita.
Pri ponovnem opravljanju posebnega dela izpita komisija preverja
le tiste dele posebnega dela izpita iz 5. člena tega pravilnika, katerih
kandidat pri predhodnem preverjanju ni opravil.
Kandidatu, ki posebnega dela izpita ni opravil, komisija določi
rok, v katerem lahko ponovno opravlja ta del izpita. Rok za ponovno opravljanje
izpita ne sme biti krajši od 30 in ne daljši od 90 dni.
13. člen
(Ocena)
Uspeh kandidata na izpitu komisija oceni z "opravil"
ali "ni opravil".
14. člen
(Potrdilo)
Kandidatu, ki je opravil izpit, se izda potrdilo na obrazcu, ki
je sestavni del tega pravilnika.
15. člen
(Zapisnik o poteku izpita)
O poteku izpita in vprašanjih na splošnem in posebnem delu
izpita ter o uspehu splošnega in posebnega dela izpita, se vodi zapisnik na
obrazcu, ki je sestavni del tega pravilnika.
(2. PREIZKUS)
16. člen
Inšpektor se mora k preizkusu strokovne usposobljenosti prijaviti
najkasneje tri mesece pred iztekom štirih let od imenovanja oziroma zadnjega
preizkusa strokovne usposobljenosti, komisija pa mora prijavljenega kandidata
povabiti k preizkusu najkasneje 1 mesec pred potekom roka.
Prijava k preizkusu se vloži na obrazcu, ki je sestavni del
tega pravilnika.
Preizkus se opravlja pisno. Poteka po postopku, ki je
predpisan za pisni del izpita v 10. členu tega pravilnika in traja največ tri
ure.
17. člen
Tema pisne naloge, ki jo določi komisija iz prvega odstavka
6. člena tega pravilnika, mora zajemati problematiko z delovnega področja
inšpektorja, ki opravlja preizkus. S pisno nalogo inšpektor na praktičnem
primeru pokaže poznavanje sprememb šolske zakonodaje oziroma zakonodaje s
področja športa v času od zadnjega preizkusa oziroma izpita. 
Pisno nalogo komisija oceni z »opravil« ali »ni opravil«.
18. člen
(Potrdilo o opravljenem preizkusu)
Inšpektorju, ki je uspešno opravil preizkus, izda komisija potrdilo
o opravljenem preizkusu.
Potrdilo o opravljenem preizkusu se izda na obrazcu, ki je
sestavni del tega pravilnika.
19. člen
(Ponovitev preizkusa)
Inšpektorju, ki preizkusa ni opravil, mora komisija določiti
rok, v katerem lahko preizkus ponovi.
Rok za ponovitev preizkusa ne sme biti krajši od 30 dni in ne
daljši od 90 dni. V ta rok se ne šteje mesec avgust.
III. EVIDENCA O IZPITIH IN O OPRAVLJENEM PREIZKUSU
20. člen
(Evidenca o izpitih oziroma preizkusih)
O izpitih se vodi evidenca, ki vsebuje:
-       
ime in priimek kandidata ter datum in kraj rojstva,
-       
številko in datum ter izdajatelja listine o stopnji in vrsti strokovne
izobrazbe,
-       
datum in številko potrdila o izpitu oziroma preizkusu. 
Evidenca se vodi na obrazcu, ki je sestavni del tega pravilnika.
21. člen
Evidenca, prijavnice, odjavnice, zapisniki s prilogami in druga
dokazila ter dvojnik izvirnega potrdila, se trajno hranijo na Ministrstvu za
šolstvo in šport.
22. člen
Kandidat, ki je strokovni izpit oziroma posamezne dele izpita
opravil v skladu z drugimi predpisi, ne opravlja strokovnega izpita iz
področij, iz katerih je strokovni izpit že opravil.
O tem odloči komisija na podlagi kandidatove vloge in ustreznih
dokazil.

Prijava
k strokovnem izpitu za inšpektorja za šolstvo / za inšpektorja za šport
Prijava
k preizkusu strokovne usposobljenosti za inšpektorja za šolstvo / za
inšpektorja za šport
Zapisnik
o strokovnem izpitu inšpektorja za šolstvo oziroma inšpektorja za šport
Zapisnik
o preizkusu strokovne usposobljenosti inšpektorja za šolstvo oziroma
inšpektorja za šport
Potrdilo
o opravljenem strokovnem izpitu za inšpektoja za šolstvo / za inšpektorico za
šolstvo
Potrdilo
o opravljenem strokovnem izpitu za inšpektoja za šport / za inšpektorico za
šport
Potrdilo
o opravljenem preizkusu strokovne usposobljenosti za inšpektorja za šolstvo /
za inšpektorico za šolstvo
Potrdilo
o opravljenem preizkusu strokovne usposobljenosti za inšpektorja za šport /
inšpektorice za šport
Evidenca
o izpitih in preizkusih strokovne usposobljenosti

Pravilnik o strokovnem izpitu in o preizkusu
strokovne usposobljenosti inšpektorjev za šolstvo in inšpektorjev za šport
(Uradni list RS, št. 49/00) vsebuje naslednji prehodni in
končni določbi:
»IV. PREHODNI IN KONČNI DOLOČBI
23. člen
S tem pravilnikom neha veljati pravilnik o strokovnem izpitu
inšpektorjev za šolstvo in šport (Uradni list RS, št. 69/95).
24. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o strokovnem izpitu in o preizkusu strokovne usposobljenosti
inšpektorjev za šolstvo in inšpektorjev za šport (Uradni list RS; št. 57/04) vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o posebnem delu strokovnega izpita
za inšpektorja za šolstvo in inšpektorja za šport (Uradni list RS, št. 56/05) v zvezi s prenehanjem veljavnosti
določb pravilnika določa:
»5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o strokovnem izpitu in o preizkusu strokovne usposobljenosti inšpektorjev za
šolstvo in inšpektorjev za šport (Uradni list RS, št. 49/00 in 57/04), razen
določb o opravljanju preizkusa strokovne usposobljenosti.«;
ter vsebuje naslednjo končno določbo:
»6. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.«.