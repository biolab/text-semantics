1. člen
Ta pravilnik določa zahteve za aerosolne
razpršilnike, opredeljene v 2. členu tega pravilnika, razen za tiste, katerih
največja prostornina je manjša od 50 ml, in za tiste, katerih največja
prostornina je večja od vrednosti, določenih v točkah 3.1., 4.1.1., 4.2.1.,
5.1. in 5.2. Priloge 1, ki je kot priloga sestavni del tega pravilnika, v
skladu z Direktivo Sveta 75/324/EGS z dne 20. maja 1975 o približevanju
zakonodaje držav članic o aerosolnih razpršilnikih (UL L št. 147 z dne 9. 6.
1975, str. 40), nazadnje spremenjeno z Direktivo Komisije (EU) 2016/2037 z dne
21. novembra 2016 (UL L št. 314 z dne 22. 11. 2016, str. 11).
2. člen
(definicija)
Izraz “aerosolni razpršilnik” pomeni katero
koli kovinsko, stekleno ali plastično posodo, ki ni ponovno uporabljiva in
vsebuje pod tlakom stisnjen, utekočinjen ali raztopljen plin, s tekočino, pasto
ali prahom ali brez le-teh, ter je opremljena z ventilom, ki omogoča, da se
vsebina izbrizga v obliki trdnih ali tekočih delcev v suspenziji plina kot
pena, pasta ali prah ali v tekočem stanju.
3. člen
(označevanje z oznako “э”)
Dobavitelj, ki daje aerosolni razpršilnik
na trg ali v uporabo, ga označi z oznako “э” (narobe obrnjen epsilon) kot
dokaz, da izpolnjuje zahteve tega pravilnika.
4. člen
(prost pretok)
Ni dovoljeno zavrniti, prepovedati ali
omejiti dajanja na trg ali v uporabo aerosolnih razpršilnikov, ki so označeni z
oznako iz prejšnjega člena in izpolnjujejo določbe drugega odstavka 5. člena.
5. člen
(označevanje)
(1) Na vsakem aerosolnem razpršilniku
oziroma na nalepki, ki je nanj pritrjena v primeru, kadar se podatkov nanj ne
da natisniti, ker je premajhen (največja prostornina 150 ml ali manj), morajo
biti z vidnimi, čitljivimi in neizbrisnimi črkami oziroma oznakami navedeni
naslednji podatki: 
a)     ime in naslov ali blagovna znamka dobavitelja, ki daje aerosolne
razpršilnike na trg ali v uporabo; 
b)     oznaka "э", ki dokazuje skladnost z zahtevami tega
pravilnika; 
c)     oznake, ki omogočajo prepoznavanje serije polnitve; 
d)     napisi in oznake, navedeni v točki 2.2. Priloge 1 tega pravilnika; 
e)     neto vsebina po teži ali prostornini.
(2) Aerosolni razpršilniki se lahko
dajejo v Republiki Sloveniji na trg ali v uporabo le, če je besedilo na njih
oziroma na nalepki ali etiketi, ki je nanje pritrjena, v slovenskem jeziku.
6. člen
(črtan)
7. člen
(navedba količine vnetljivega materiala)
Kadar aerosolni razpršilnik vsebuje
vnetljive sestavine, kakor je opredeljeno v točki 1.8 Priloge 1 tega
pravilnika, vendar se aerosolni razpršilnik ne šteje za »vnetljivega« ali »zelo
lahko vnetljivega« v skladu z merili iz točke 1.9 Priloge 1 tega pravilnika,
mora biti količina vnetljivega materiala v aerosolnem razpršilniku jasno
navedena na razpršilniku oziroma na nalepki ali etiketi v obliki naslednjega
čitljivega in neizbrisnega besedila: »X % mase vsebine je vnetljive«.
8. člen
(zagotavljanje varnosti)
(1) Če pristojni inšpekcijski organ
ugotovi, da lahko en ali več aerosolnih razpršilnikov, čeprav ustreza zahtevam
tega pravilnika, ogroža varnost ali zdravje uporabnikov, lahko začasno prepove
dajanje na trg ali v uporabo takšnih razpršilnikov ali zanje določi posebne
pogoje. O tem obvesti pristojno ministrstvo in navede razloge za takšno
odločitev.
(2) Pristojno ministrstvo o tem
obvesti Evropsko komisijo in druge države članice in navede razloge za takšno
odločitev.
9. člen
Nadzor nad izvajanjem tega pravilnika pri
uporabi aerosolnih razpršilnikov izvaja Inšpektorat Republike Slovenije za
delo, na trgu pa Tržni inšpektorat Republike Slovenije, v skladu s 15., 16. in
17. členom Zakona o tehničnih zahtevah za proizvode in o ugotavljanju skladnosti
(Uradni list RS, št. 17/11).

Priloga
1: Priloga k pravilniku o aerosolnih razpršilnikih

Pravilnik o aerosolnih razpršilnikih (Uradni
list RS, št. 96/09) vsebuje naslednji končni določbi: 
»KONČNI DOLOČBI
10. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o aerosolnih razpršilnikih (Uradni list RS, št. 16/02, 54/02
in 54/03).
11. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o aerosolnih razpršilnikih (Uradni list RS, št. 21/14) vsebuje naslednji prehodni in
končno določbo:
»PREHODNI IN KONČNA DOLOČBA
6. člen
Aerosolni razpršilniki, ki vsebujejo zmesi,
se lahko označijo v skladu s Pravilnikom o aerosolnih razpršilnikih (Uradni
list RS, št. 96/09 in 17/11 – ZTZPUS) do 31. maja 2015.
7. člen
Aerosolni razpršilniki, ki vsebujejo zmesi
in so bili dani na trg do 31. maja 2015, ter so označeni v skladu s pravilnikom
iz prejšnjega člena, se morajo označiti v skladu z 2. in 5. členom tega
pravilnika od 1. junija 2017.
8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o aerosolnih
razpršilnikih (Uradni list RS, št. 56/17) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 12.
februarja 2018.«.

Pravilnik o spremembah Pravilnika o aerosolnih
razpršilnikih (Uradni list RS, št. 23/18) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.