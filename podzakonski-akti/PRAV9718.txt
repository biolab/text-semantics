I. SPLOŠNE DOLOČBE
1. člen
(Predmet urejanja)
(1) S tem pravilnikom se določata način in postopek
preverjanja izpolnjevanja pogojev za napredovanje na delovnem mestu v višji
plačni razred za javne uslužbence, zaposlene na Univerzi na Primorskem (v
nadaljevanju: UP).
(2) Javni uslužbenci zaposleni na UP (v nadaljevanju: javni
uslužbenci) po določbah tega pravilnika so rektor, dekan, direktor in glavni
tajnik (plačna skupina B), visokošolski učitelji in sodelavci ter znanstveni delavci
in raziskovalni sodelavci (plačne podskupine D1 in H1) ter strokovno‑tehnično osebje (plačne podskupine J1‑J3).
(3) Napredovanje javnega uslužbenca v plačne razrede po tem
pravilniku ne izključuje hkratnega napredovanja javnega uslužbenca v višji naziv,
če javni uslužbenec izpolnjuje predpisane pogoje za izvolitev v višji naziv v
skladu z Merili za volitve v nazive visokošolskih učiteljev, znanstvenih
delavcev in sodelavcev UP.
(4) Javni uslužbenci, ki so z uredbo ali aktom državnega organa
razvrščeni na delovna mesta v plačni skupini B, ne napredujejo v višji plačni
razred skladno s tem pravilnikom, se pa ocenjujejo.
(5) Javni uslužbenec oziroma zaposleni na UP lahko na delovnem
mestu oziroma znotraj istega naziva napredujejo v višji plačni razred vsaka tri
leta, če izpolnjujejo predpisane pogoje.
2. člen
(Pomen izrazov)
(1) Odgovorna oseba po tem pravilniku je pristojni organ, ki
po pooblastilu rektorja UP nastopa v imenu delodajalca pri urejanju delovnih
razmerij zaposlenih na članicah in na rektoratu (tajništvu) UP ter je
pooblaščen za podajo predloga za spremembo pogodbe o zaposlitvi.
(2) Napredovalno obdobje je čas od zadnjega napredovanja v
višji plačni razred oziroma prve zaposlitve v javnem sektorju, v katerem javni
uslužbenec pridobi tri letne ocene delovne uspešnosti, ki mu omogočajo
napredovanje.
(3) Uporabljeni izrazi, zapisani v moški spolni slovnični obliki,
so uporabljeni kot nevtralni za moške in ženske.
3. člen
(Pogoj za napredovanje)
(1) Pogoj za napredovanje v višji plačni razred je delovna uspešnost,
izkazana v napredovalnem obdobju.
(2) Delovna uspešnost, izkazana v napredovalnem obdobju, se
ocenjuje glede na elemente iz prvega odstavka 17. člena ZSPJS:
-       
rezultate dela,
-       
samostojnost, ustvarjalnost in natančnost pri opravljanju dela, 
-       
zanesljivost pri opravljanju dela,
-       
kvaliteto sodelovanja in organizacijo dela,
-       
druge sposobnosti v zvezi z opravljanjem dela.
4. člen
(Smiselna uporaba ZSPJS)
Za vprašanja, ki jih ta pravilnik ne ureja, se smiselno
uporabljajo določbe ZSPJS in kolektivne pogodbe dejavnosti.
II. NAČIN IN POSTOPEK PREVERJANJA IZPOLNJEVANJA POGOJEV
5. člen
(Način preverjanja izpolnjevanja pogojev)
(1) Preverjanje izpolnjevanja pogojev se izvede na osnovi ocene
elementov delovne uspešnosti v napredovalnem obdobju. Pri oceni se upoštevajo
kriteriji po elementih delovne uspešnosti, ki so podrobneje opredeljeni v
nadaljevanju tega pravilnika.
(2) Vsak element delovne uspešnosti se lahko oceni z oceno:
-       
visoko nad pričakovanji,
-       
nad pričakovanji,
-       
v skladu s pričakovanji,
-       
delno pod pričakovanji in
-       
v celoti pod pričakovanji.
(3) Ocene javnih uslužbencev se točkujejo, in sicer
ocena visoko nad pričakovanji s 5 točkami, ocena nad pričakovanji s 4 točkami,
ocena skladno s pričakovanji s 3 točkami in ocena delno pod pričakovanji z 2
točkama. Ocena v celoti pod pričakovanji se ne točkuje.
(4) Pri dodelitvi ocene je potrebno upoštevati sledeče
kriterije:
-       
ocena visoko nad pričakovanji pomeni delo, ki bistveno presega
povprečne kriterije ocenjevanja, v ocenjevalnem oziroma napredovalnem obdobju. Ocena
visoko nad pričakovanji se lahko dodeli le na podlagi dodatnih dokazil, ki
izkazujejo izjemno delo;
-       
ocena nad pričakovanji pomeni delo, ki presega povprečne
kriterije ocenjevanja, v ocenjevalnem oziroma napredovalnem obdobju;
-       
v skladu s pričakovanji pomeni dobro opravljeno delo, povprečno
delovno uspešnost, ki je v skladu s pričakovanji glede na kriterije
ocenjevanja, v ocenjevalnem oziroma napredovalnem obdobju;
-       
delno pod pričakovanji pomeni zadovoljivo opravljeno delo v
ocenjevalnem oziroma napredovalnem obdobju;
-       
v celoti pod pričakovanji pomeni nezadovoljivo opravljeno delo v
ocenjevalnem oziroma napredovalnem obdobju.
(5) Elementi delovne uspešnosti se ocenjujejo primerjalno glede
na pričakovano povprečno opravljeno delo, v okviru posamezne organizacijske
enote članice ali tajništva UP, na delovnih mestih, ki so uvrščena v isti
tarifni razred.
6. člen
(Rezultati dela)
(1) Pri oceni elementa »rezultati dela« se upoštevajo naslednji
kriteriji:
-       
strokovnost opravljenega dela,
-       
obseg opravljenega dela,
-       
pravočasnost opravljenega dela.
(2) Pri oceni elementa »rezultati dela« plačne skupine D se
upošteva tudi kriterij – rezultati študentskih anket. Negativno mnenje o
pedagoškem delu, pridobljeno v postopku obnovitve oziroma pridobitve
pedagoškega naziva na podlagi študentske ankete o pedagoškem delu zaposlenega
na delovnih mestih skupine D pomeni, da si zaposleni ne more pridobiti odlične ocene
rezultatov dela.
(3) Pri kriteriju strokovnost opravljenega dela se za plačno skupino
D in H upošteva kvaliteta znanstveno raziskovalnega dela.
7. člen
(Samostojnost, ustvarjalnost in natančnost pri opravljanju
dela)
Kriteriji iz elementa »samostojnost, ustvarjalnost in
natančnost pri opravljanju dela« vključujejo:
-       
samostojno opravljanje dela,
-       
natančno opravljanje dela brez strokovne pomoči in brez potrebe po
dajanju natančnih navodil ter nadzoru opravljenega dela,
-       
razvijanje novih uporabnih idej v okviru UP,
-       
dajanje koristnih pobud in predlogov, ki prispevajo k boljšemu delu na
UP ali k njenemu ugledu v javnosti,
-       
priprava strokovnih gradiv.
8. člen
(Zanesljivost pri opravljanju dela)
Kriteriji po elementu »zanesljivost pri opravljanju dela« so
zlasti:
-       
izpolnjevanje dogovorjenih obveznosti,
-       
popoln in točen prenos informacij,
-       
strokovno utemeljen in racionalen pristop pri opravljanju delovnih nalog
ter korekten odnos pri morebitnem delu s strankami oziroma študenti.
9. člen
(Kvaliteta sodelovanja in organizacija)
Element »kvaliteta sodelovanja in organizacija dela« vključuje
izvajanje nalog zlasti v smislu:
-       
medsebojnega sodelovanja in skupinskega dela,
-       
prenosa znanja,
-       
mentorstva,
-       
vodenja projektov ali znanstveno raziskovalnih skupin,
-       
organiziranega in načrtovanega izkoriščanja delovnega časa glede na
vsebino nalog in postavljene roke,
-       
prilagoditve nepredvidenim situacijam.
10. člen
(Element druge sposobnosti v zvezi z opravljanjem dela)
Pri oceni elementa »druge sposobnosti v zvezi z opravljanjem dela«
se upoštevajo:
-       
interdisciplinarnost, ki vključuje povezovanje znanja z različnih
delovnih področij in pregled nad svojim delovnim področjem,
-       
odnos do strank oziroma študentov,
-       
komuniciranje, ki vključuje pisno in ustno izražanje ter ustvarjanje
notranjega in socialnega omrežja,
-       
pridobljena višja stopnja izobrazbe, več zaključenih javno veljavnih
izobraževalnih programov iste stopnje ali višji habilitacijski naziv, kot se
zahteva za zasedbo delovnega mesta.
11. člen
(Postopek ocenjevanja)
(1) Ocenjevalno obdobje je obdobje od 1. januarja do 31.
decembra, v katerem se javnega uslužbenca oceni.
(2) Postopek ocenjevanja javnega uslužbenca se izvede enkrat
letno najkasneje do 15. marca.
(3) Pri postopku ocenjevanja se ocenijo javni uslužbenci, ki
so v prejšnjem koledarskem letu opravljali delo najmanj šest mesecev. Ocenijo
se tudi javni uslužbenci, ki so odsotni več kot šest mesecev iz naslednjih
razlogov:
-       
zaradi napotitve s strani delodajalca na izobraževanje, raziskovanje ali
drugo delo;
-       
zaradi poškodbe pri delu;
-       
zaradi poklicne bolezni;
-       
zaradi starševskega dopusta.
(4) Prisotnost na delu je osnovni predpogoj, da se javnega
uslužbenca lahko oceni. Javnega uslužbenca, ki na podlagi določb prejšnjega
odstavka ni mogoče oceniti, se oceni ob naslednjem roku ocenjevanja iz drugega
odstavka tega člena.
(5) Odgovorna oseba ali nadrejeni javnega uslužbenca, ki ga
za ocenjevanje lahko določi odgovorna oseba, oceni elemente delovne uspešnosti
zaposlenega v roku iz drugega odstavka tega člena.
(6) Kadrovske službe članic in rektorata (tajništva) UP so
dolžne pravočasno, najmanj 15 dni pred iztekom roka za ocenitev, opozoriti
odgovorno osebo oziroma nadrejenega, ki ga določi odgovorna oseba, da za
javnega uslužbenca izpolni ocenjevalni list.
(7) Odgovorna oseba ali od nje določena pristojna oseba po ocenitvi
elementov delovne uspešnosti preveri izpolnjevanje pogojev javnega uslužbenca
za napredovanje v višji plačni razred.
(8) Javnega uslužbenca se nemudoma, najkasneje pa v do 15.
marca, pisno seznani z oceno delovne uspešnosti in utemeljitvijo, na obrazcu
»ocenjevalni list«. Vsebino in obliko obrazca »ocenjevalni list za oceno
delovne uspešnosti javnega uslužbenca v ocenjevalnem obdobju« določi rektor UP.
Ocenjevalni list se shrani v personalni mapi zaposlenega.
(9) Javni uslužbenec lahko zahteva preizkus ocene v skladu z
določbami 17.a člena ZSPJS.
(10) Javnega uslužbenca, ki na podlagi določb tretjega odstavka
tega člena ni ocenjen, se oceni ob naslednjem roku ocenjevanja iz drugega
odstavka tega člena.
(11) Zbirni podatki o ocenah v napredovalnem obdobju se
vpisujejo v evidenčni list napredovanja javnega uslužbenca. Vsebino in obliko
obrazca »evidenčni list napredovanja javnega uslužbenca v napredovalnem
obdobju« določi rektor UP.
12. člen
(Postopek preverjanja izpolnjevanja pogojev)
(1) Postopek preverjanja izpolnjevanja pogojev se izvede
vsako leto do 15. novembra. Izpolnjevanje preverjanja pogojev se ugotovi
na podlagi seštevka treh letnih ocen. Letna ocena je povprečje doseženih točk
po vseh elementih ocenjevanja v posameznem letu. Pri ugotavljanju povprečne
ocene se rezultat od 0,5 naprej zaokrožuje navzgor.
(2) Za en plačni razred napredujejo tisti javni
uslužbenci, ki v napredovalnem obdobju dosežejo:
-       
ob prvem napredovanju najmanj 11 točk,
-       
ob drugem, tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci, ki izpolnjujejo predpisane pogoje,
napredujejo za dva plačna razreda, če ob prvem napredovanju dosežejo najmanj
14 točk, ob nadaljnjih napredovanjih pa 15 točk.
(4) Javnemu uslužbencu, ki na podlagi seštevka treh
letnih ocen ni zbral zadostnega števila točk za napredovanje, se ponovno
preveri izpolnjevanje pogojev za napredovanje naslednje leto ob preverjanju
izpolnjevanja pogojev za napredovanje. Javni uslužbenec napreduje, ko skupaj
doseže tri ocene, ki pomenijo izpolnitev pogojev za napredovanje. Pri tem se
upoštevajo tri najugodnejše ocene v obdobju od zadnjega napredovanja.
(5) Ne glede na določbe drugega, tretjega in četrtega
odstavka tega člena napreduje javni uslužbenec za en plačni razred, če je v
času od zadnjega napredovanja oziroma prve zaposlitve preteklo najmanj šest
let in je v tem obdobju dosegel povprečno oceno najmanj v skladu s
pričakovanji.
13. člen
(Ugotavljanje izpolnjevanja pogojev in napredovanje)
(1) Ugotavljanje pogojev za napredovanje ugotovi odgovorna oseba.
(2) Ob izpolnjevanju pogojev za napredovanje se javnega uslužbenca
obvesti s pisnim obvestilom o napredovanju, o številu plačnih razredov
napredovanja in plačnem razredu osnovne plače. Odgovorna oseba hkrati z
obvestilom javnemu uslužbencu izroči pisni predlog aneksa h pogodbi o zaposlitvi
najkasneje do 30. novembra.
(3) V primeru, da rektor ob sklenitvi aneksa za napredovanje javnega
uslužbenca na delovnem mestu ugotovi nepravilnosti v postopku ugotavljanja
pogojev za napredovanje, podpis aneksa odkloni ter odgovorni osebi na članici
oziroma dekanu predlaga ponovitev postopka preverjanja izpolnjevanje pogojev za
napredovanje javnega uslužbenca.
14. člen
(Napredovanje)
(1) Javnemu uslužbencu pripada plača na osnovi plačnega
razreda, pridobljenega z napredovanjem, od 1. decembra v letu, ko izpolni
pogoje za napredovanje.
(2) V primeru sklenitve pogodbe o zaposlitvi na UP se javnemu
uslužbencu, ki je do tedaj opravljal dela na drugem delovnem mestu v okviru
javnega sektorja, napredovalno obdobje ne prekine, če zasede delovno mesto v
istem ali nižjem tarifnem razredu v isti plačni podskupini ali na istovrstnih oziroma
sorodnih delovnih mestih v različnih plačnih podskupinah.
(3) V primeru iz prejšnjega odstavka, mora javni uslužbenec od
odgovorne osebe delodajalca, pri katerem je bil zaposlen večji del
ocenjevalnega obdobja, pridobiti ocene tekočega napredovalnega obdobja. V
nasprotnem primeru se napredovalno obdobje za javnega uslužbenca začne z dnem prve
zaposlitve na UP.
(4) V primeru, da ocenjevanje delovne uspešnosti in
preverjanje pogojev za napredovanje ni bilo pravočasno izvedeno, to ne vpliva
na upravičenost do napredovanja javnega uslužbenca v skladu z določbami tega
pravilnika.
15. člen
(Napredovanje javnega uslužbenca iz plačne skupine B po
prenehanju mandata)
(1) Skladno z določbami šestega odstavka 16. člena ZSPJS
javni uslužbenci iz plačne skupine B ne napredujejo v višji plačni razred, se
pa ocenjujejo.
(2) Za zaposlene iz plačne skupine B se ob razporeditvi na
novo delovno mesto zaradi prenehanja mandata upošteva število napredovanj, ki
bi jih lahko dosegel, če bi na tem delovnem mestu napredoval vsaka tri leta.
(3) Delovno uspešnost rektorja, izkazano v napredovalnem obdobju,
oceni Upravni odbor UP. Delovno uspešnost ostalih javnih uslužbencev iz prvega
odstavka tega člena, izkazano v napredovalnem obdobju, oceni rektor na podlagi
kriterija izpolnjevanja vizije in poslanstva UP oziroma članice UP.
(4) Pri ocenjevanju iz prejšnjega odstavka tega člena se smiselno
upoštevajo določbe tega pravilnika.
16. člen
(Določitev plačnega razreda ob zaposlitvi, premestitvi na
drugo delovno mesto oziroma imenovanju v naziv)
Ob zaposlitvi, premestitvi na drugo delovno mesto oziroma imenovanju
v naziv ali višji naziv se javni uslužbenec uvrsti v plačni razred, v katerega
je uvrščeno delovno mesto, za katerega je javni uslužbenec sklenil delovno
razmerje, oziroma na katerega je bil premeščen, oziroma v plačni razred, v
katerega je uvrščen naziv, v katerega je imenovan. Če bi bil javni uslužbenec
zaradi premestitve na delovno mesto oziroma v naziv v višjem tarifnem razredu
uvrščen v nižji ali isti plačni razred kot ga je dosegel z napredovanjem na
delovnem mestu oziroma v nazivu pred to premestitvijo, se mu plačni razred na
novem delovnem mestu oziroma v nazivu določi tako, da se že doseženi plačni
razred na delovnem mestu oziroma v nazivu pred premestitvijo oziroma
imenovanjem poveča za en plačni razred.
Ne glede na določbo prejšnjega odstavka javnega uslužbenca ni
možno uvrstiti v višji plačni razred, kot znaša najvišji plačni razred
delovnega mesta oziroma naziva, na oziroma v katerega je javni uslužbenec
premeščen oziroma imenovan, ki ga je možno doseči z napredovanjem.
Če obstajajo za to utemeljeni razlogi, se lahko javnega uslužbenca
ob zaposlitvi, premestitvi na drugo delovno mesto oziroma imenovanju v naziv
ali višji naziv, uvrsti v plačni razred, ki je za največ pet plačnih razredov
višji od plačnega razreda delovnega mesta oziroma naziva, vendar ne v višji
plačni razred kot ga je možno doseči z napredovanjem, vendar šele po predhodno
pridobljenem soglasju ministra, pristojnega za visoko šolstvo.
17. člen
(Prenos oziroma ohranitev plačnih razredov napredovanj)
(1) Če je javni uslužbenec premeščen na drugo delovno mesto
oziroma je sklenil pogodbo o zaposlitvi na drugem delovnem mestu v nižjem ali
istem tarifnem razredu, obdrži število plačnih razredov napredovanj, ki jih je
dosegel na prejšnjem delovnem mestu. Ohranitev plačnih razredov napredovanja je
možna pri istem ali drugem delodajalcu v isti plačni podskupini ali na
istovrstnih oziroma sorodnih delovnih mestih v različnih plačnih podskupinah.
(2) Javni uslužbenec, ki napreduje v naziv ali višji naziv, prenese
že dosežena napredovanja v plačne razrede na delovnem mestu ali v nižjem nazivu
v nov naziv tako, da se doseženi razred pred napredovanjem v naziv ali višji
naziv poveča za največ tri plačne razrede.
(3) Ne glede na določbo iz prejšnjega odstavka javnega uslužbenca
ni možno uvrstiti v višji plačni razred, kot ga je možno doseči z
napredovanjem.
III. VARSTVO PRAVIC
18. člen
(Varstvo pravic)
Zaposleni lahko uveljavljajo varstvo pravic v zvezi z
napredovanjem po postopku in na način, kot ga določa ZSPJS ter delovno‑pravna zakonodaja.

Pravilnik o napredovanju v plačne razrede na
Univerzi na Primorskem (Uradni list RS, št. 31/09) vsebuje naslednje prehodne in
končne določbe:
»IV. PREHODNE IN KONČNE DOLOČBE
19. člen
(Nadaljevanje
napredovalnega obdobja in napredovanje javnih uslužbencev)
(1) Javnim uslužbencem, ki so imeli pravico do napredovanja po
predpisih, ki so se uporabljali v obdobju pred začetkom izplačila plač po ZSPJS
in pred začetkom uporabe tega pravilnika, in javnim uslužbencem, ki so že
dosegli najvišje število napredovanj, ki jih je bilo možno doseči po teh predpisih,
se napredovalno obdobje z dnem začetka uporabe tega pravilnika ne prekine. Ti
javni uslužbenci lahko napredujejo s 1. 10. 2008, če je preteklo najmanj tri
leta od njihovega zadnjega napredovanja. S tem datumom napredujejo tudi javni
uslužbenci plačne podskupine D in H, pri katerih je od zadnjega napredovanja preteklo
več kot tri leta in ki do prvega izplačila plač po ZSPJS niso napredovali, če
vsaj po treh elementih delovne uspešnosti dosežejo oceno dobro.
(2) Za javne uslužbence iz prejšnjega odstavka, ki izpolnijo pogoje
za napredovanje do prvega izplačila plač po ZSPJS, se izpolnjevanje pogojev za
napredovanje preverja po predpisih, ki so se uporabljali do izplačila plač po
ZSPJS.
(3) Za javne uslužbence, katerih napredovalno obdobje je pričelo
teči v obdobju pred začetkom izplačila plač po ZSPJS in pred začetkom uporabe
tega pravilnika, se za ocenjevanje javnega uslužbenca v obdobju do začetka
uporabe tega pravilnika uporabljajo predpisi, ki so se uporabljali do začetka
izplačila plač po ZSPJS in na njihovi osnovi izpolnijo ocenjevalni listi. Za
obdobje po začetku izplačila plač se zanje uporablja ta pravilnik.
(4) V letu 2009 se za leto 2008 ocenijo v skladu s tem pravilnikom
vsi javni uslužbenci, razen tistih, ki so napredovali s 1. 10. 2008. Javni
uslužbenci, ki so napredovali s 1. 10. 2008, se prvič ocenijo v skladu s tem
pravilnikom v letu 2010 za leto 2009.
(5) V letu 2009 se najkasneje do roka iz drugega odstavka 11.
člena tega pravilnika za vse javne uslužbence, razen tistih, ki so napredovali
v letu 2008, ugotovi število doseženih točk iz doseženega (pretečenega)
napredovalnega obdobja v skladu s pravilnikom, ki se je uporabljal do začetka
izplačila plač po ZSPJS. Tem javnim uslužbencem se na podlagi ugotovljenih pisnih
ocen določi ocena na naslednji način: 
-       
če bi javni uslužbenec na podlagi ugotovljenega števila točk na podlagi
pravilnika, ki se je uporabljal do začetka izplačila plač po ZSPJS, imel
pravico napredovati za tri oziroma dva plačna razreda, se mu določi ocena
odlično ali zelo dobro vsaj po treh elementih delovne uspešnosti, po ostalih pa
ocena dobro;
-       
če bi javni uslužbenec na podlagi ugotovljenega števila točk na podlagi
pravilnika, ki se je uporabljal do začetka izplačila plač po ZSPJS, imel
pravico napredovati za en plačni razred, se mu določi ocena odlično ali zelo
dobro vsaj po dveh elementih delovne uspešnosti, za ostale pa ocena dobro;
-       
če javni uslužbenec na podlagi ugotovljenega števila točk na podlagi
pravilnika, ki se je uporabljal do začetka izplačila plač po ZSPJS, ne bi imel
pravice za napredovanje, se mu določi ocena dobro po vseh elementih.
20. člen
(1) Javnim uslužbencem, ki v letu 2009 izpolnijo pogoje za napredovanje,
se na podlagi petega odstavka prejšnjega člena za leto 2006 in leto 2007 določi
ocena in vpiše v evidenčni list napredovanja javnega uslužbenca. Obliko in
vsebino obrazca »evidenčni list napredovanja javnega uslužbenca v letih 2006 in
2007« določi rektor UP. Ocena, pridobljena za leto 2008 v skladu s 11. in 12.
členom tega pravilnika, se vpiše v ocenjevalni list. Vsebino in obliko obrazca
»ocenjevalni list za oceno delovne uspešnosti javnega uslužbenca v ocenjevalnem
obdobju « določi rektor UP. 
(2) Javnim uslužbencem, ki v letu 2010 izpolnijo pogoje za napredovanje,
se na podlagi petega odstavka prejšnjega člena za leto 2007 določi ocena in
vpiše v evidenčni list. Vsebino in obliko obrazca »»evidenčni list napredovanja
javnega uslužbenca v letu 2007« določi rektor UP. Ocena, pridobljena za leto
2008 in 2009 v skladu z 11. in 12. členom tega pravilnika, se vpiše v
ocenjevalni list. Vsebino in obliko obrazca »»ocenjevalni list za oceno delovne
uspešnosti javnega uslužbenca v ocenjevalnem obdobju« določi rektor UP.
(3) Javni uslužbenec, ki v letih 2009 in 2010 izpolni pogoje za
napredovanje, določene v 11. in 12. členu tega pravilnika, lahko napreduje v
skladu s tem pravilnikom, če v tekočem letu izpolni pogoj treh let od zadnjega
napredovanja.
21. člen
(Možna napredovanja)
Na podlagi tega pravilnika lahko javni uslužbenci napredujejo
samo za razliko med plačnim razredom, doseženim s prevedbo plač v skladu z
ZSPJS, in najvišjim plačnim razredom istega delovnega mesta oziroma naziva, ki
ga je mogoče doseči z napredovanjem.
22. člen
(1) Z dnem, ko začne veljati ta pravilnik, preneha veljati Pravilnik
o napredovanju delavcev v plačilne razrede UP FM (potrjen na UO UP dne 17. 1.
2008).
(2) Ta pravilnik začne veljati naslednji dan po objavi v Uradnem
listu Republike Slovenije, uporablja pa se z dnem prvega izplačila plač na
podlagi ZSPJS.
(3) Pravilnik se javno objavi na spletnih straneh Univerze na
Primorskem.«.

Pravilnik o spremembah in dopolnitvah
Pravilnika o napredovanju v plačne razrede na Univerzi na Primorskem (Uradni
list RS, št. 79/16) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
Število napredovanj, ki so določena v drugem in tretjem
odstavku 12. člena, se javnemu uslužbencu ugotavlja od uveljavitve tega
pravilnika dalje.
5. člen
Pri ugotavljanju pogojev za napredovanje se ocene, ki jih je
javni uslužbenec pridobil pred uveljavitvijo tega pravilnika upoštevajo in
smiselno prevedejo tako, da se ustrezno upošteva ocenjevalna lestvica.
6. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o napredovanju v plačne razrede na
Univerzi na Primorskem (Uradni list RS, št. 204/21)
vsebuje naslednje prehodne in končne določbe:
»PREHODNE IN KONČNE DOLOČBE
4. člen
Ta pravilnik začne veljati naslednji dan po objavi v Uradnem
listu Republike Slovenije.«.