1. člen
Zastava trgovske mornarice Republike Slovenije (v nadaljnjem
besedilu: zastava) mora biti izobešena na vseh ladjah trgovske mornarice
Republike Slovenije (v nadaljnjem besedilu: ladje). 
Na ladjah, razen na tistih na jadra, mora biti zastava iz
prejšnjega odstavka izobešena na krmnem drogu za zastavo ali, če to ni mogoče,
na sohi za zastavo ali na sohi. Če ladja ne more izobesiti zastave na krmnem
drogu ali sohi za zastavo ali na sohi, ima pa več jamborov, mora biti zastava
izobešena na krmnem jamboru; če ima ladja samo en jambor, mora zastavo
izobesiti na njem. 
Ladje, ki plovejo z razpetimi jadri, nimajo pa krmnega droga
za zastavo, morajo zastavo izobesiti na sohi krmnega jadra oziroma, če ima
ladja samo en jambor, na sohi glavnega jadra. Ladje z jadri brez sohe, ki imajo
en jambor, morajo zastavo izobesiti na zunanji obrobnici krmnega oziroma
glavnega jadra. Ladje, ki zastave ne morejo izobesiti na ta način, jo izobesijo
na vrhu jambora, tako kot je predpisano v prejšnjem odstavku. 
Zastava mora biti vedno izobešena tako, da sega njen zgornji
rob do vrha droga, sohe ali jambora oziroma do višine jadra, ki bi ustrezala
vrhu sohe, če bi jo ladja imela. 
Če je izobešena zastava na vrhu jambora, ni dovoljeno
izobešati kakšne druge zastave ali kakšnega znamenja na sohi in krmnem drogu za
zastavo; če je zastava izobešena na sohi, pa ni dovoljeno izobešati druge
zastave ali znamenja na krmnem drogu za zastavo.
2. člen
Velikosti zastave so lahko naslednje: 
-    
2,5 x 3,75 metra; 
-    
1,40 x 2,10 metra; 
-    
0,80 x 1,20 metra; 
-    
0,50 x 0,75 metra. 
Velikost zastave mora ustrezati velikosti ladje.
3. člen
Ladja ima lahko zastavo vedno izobešeno, mora pa jo imeti
izobešeno podnevi (od sončnega vzhoda do sončnega zahoda), in sicer: 
-    
ob vplutju in izplutju iz pristanišča; 
-    
kadar so na vidiku ladje vojne mornarice Republike Slovenije, na odprtem
morju pa tudi, kadar so na vidiku tuje vojne ladje, če imajo te ladje izobešeno
zastavo; 
-    
kadar vzpostavi stik z drugimi ladjami ali s kopnim; 
-    
če to predpisujejo zakoni obalne države; 
-    
kadar opazi v svoji bližini nizkoleteče letalo. 
V takem primeru mora dvigniti zastavo na jambor ali kakšno
drugo mesto, s katerega bo dobro vidna iz letala.
4. člen
Plovila organov, pristojnih za varnost morske plovbe, morajo
izobesiti upravno znamenje modre barve v razmerju 1:1. Na sredini znamenja sta
dve beli prekrižani sidri vrisani na imaginarnem štirikotniku, katerega dolžina
znaša 3/8, višina pa 1/3 dolžine oziroma širine prvega znamenja.
5. člen
Ladje lahko vijejo tudi posebno znamenje pravne ali fizične
osebe, ki je lastnik ladje oziroma nosilec pravice razpolaganja z ladjo. 
Znamenje iz prejšnjega odstavka se izobesi na velikem
jamboru.
6. člen
Znamenja mednarodnega signalnega kodeksa se izobesijo na
križu nad poveljniškim mostom, na križu prednjega jambora ali na drugem vidnem
mestu.
7. člen
Pri srečanju z ladjo vojne mornarice Republike Slovenije mora
ladja pozdraviti z enkratnim počasnim spuščanjem zastave na tretjino višine
droge ali sohe oziroma jambora ali jadra.
8. člen
Če je na ladji šef tuje države ali, kot častni gost
predsednika Republike Slovenije ali Državnega zbora, predsednik ali član vlade
tuje države, ali posebni odposlanec šefa tuje države, se z njegovo privolitvijo
izobesi na krmnem jamboru državna zastava zadevne države oziroma standard
tujega predstavnika. 
Če se tuji predstavniki iz prejšnjega odstavka prepeljejo na
ladjo ali z nje s čolnom, mora biti na njegovi krmi izobešena zastava trgovske
mornarice Republike Slovenije, na premcu pa državna zastava zadevne tuje države
ali standard predstavnika tuje države.
9. člen
Ob slovesnostih izobešajo ladje mali oziroma veliki nakit. 
Kot mali nakit se poleg zastave trgovske mornarice Republike
Slovenije, ki je izobešena na krmi, izobesijo še: 
-    
na krmnem jamboru – posebno znamenje iz 6. člena tega pravilnika, če
ladja tega znamenja nima, pa zastava trgovske mornarice Republike Slovenije; 
-    
na prednjem jamboru – zastava trgovske mornarice Republike Slovenije,
kadar se nakit izobesi v čast tuje države ali tujih državljanov, pa se na njem
izobesi zastava zadevne države ali države, katere državljan je tisti, ki se mu
izkazuje čast; 
-    
na premčnem drogu – državna zastava. 
Kot veliki nakit se skupaj z malim nakitom izobesijo še
znamenja mednarodnega signalnega kodeksa. 
Ladje, ki nimajo dovolj jamborov in drogov za izobešanje nakita,
izobesijo na predpisanem mestu zastavo trgovske mornarice Republike Slovenije,
na drugih mestih pa znamenja, predpisana v tem členu, če jih imajo.
10. člen
Med plovbo izobesijo ladje mali nakit, ko so v pristaniščih
pa veliki nakit. 
Ladje, katerim po veljavnih predpisih ni treba imeti znamenj
mednarodnega signalnega kodeksa, izobesijo tudi v pristaniščih mali nakit.
11. člen
Ladje v teritorialnem morju in notranjih morskih vodah
Republike Slovenije morajo izobesiti nakit ob praznikih Republike Slovenije ali
drugih slovesnostih, kadar to odredi Uprava Republike Slovenije za pomorstvo, v
tujih vodah pa, kadar to odredi diplomatsko ali konzularno predstavništvo
Republike Slovenije. 
Organi iz prejšnjega odstavka lahko na prošnjo poveljnikov
posameznih ladij dovolijo, da se izobesi nakit v tujih vodah tudi ob drugih
slovesnostih.
12. člen
Ladja mora spustiti zastavo na pol droga ali sohe oziroma
jambora ali jadra: 
-    
ob dnevih žalovanja; 
-    
če kdo na njej umre – do njegovega izkrcanja na kopno; 
-    
če prevaža mrliča – medtem, ko ga vkrcuje in izkrcuje z ladje.
13. člen
Če tuji pristaniški organ prosi poveljnika ladje, naj izobesi
nakit ali spusti zastavo na pol droga, se mora poveljnik, če je to mogoče, po
najkrajši poti posvetovati z najbližjimi diplomatskimi ali konzularnim
predstavništvom Republike Slovenije in ravnati po njegovem navodilu.
14. člen
Če izobesijo ladje v domačih pristaniščih nakit oziroma
spustijo zastavo na pol droga, obvesti Uprava Republike Slovenije za pomorstvo,
poveljnike tujih ladij, ki so v pristanišču, o pomenu slovesnosti ali žalovanja
in jih zaprosi, da storijo enako kot domače ladje.
15. člen
Z dnem uveljavitve tega pravilnika preneha veljati pravilnik
o izobešanju zastave trgovske mornarice Socialistične Federativne Republike
Jugoslavije in znamenj na ladjah trgovske mornarice Socialistične Federativne
Republike Jugoslavije (Uradni list SFRJ, št. 2/81).
16. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 2620-2/2001-9
Ljubljana, dne 24. avgusta 2001.
Jakob Presečnik l. r. 
Minister za promet