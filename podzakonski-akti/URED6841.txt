1. člen
(vsebina)
S to uredbo se določajo pristojni organi,
obveznosti v zvezi z registracijo in dovoljenji za fitofarmacevtska sredstva (v
nadaljnjem besedilu: FFS), označevanje FFS in semena, tretiranega s FFS,
pristojbine, nadzor in kazenske določbe za izvajanje:
-       
Uredbe (ES) št. 1107/2009 Evropskega parlamenta in Sveta z dne
21. oktobra 2009 o dajanju fitofarmacevtskih sredstev v promet in
razveljavitvi direktiv Sveta 79/117/EGS in 91/414/EGS (UL L št. 309 z dne
24. 11. 2009, str. 1), zadnjič spremenjene z Uredbo (EU) 2019/1381
Evropskega parlamenta in Sveta z dne 20. junija 2019 o preglednosti in
trajnosti ocenjevanja tveganja v prehranski verigi v EU ter o spremembah uredb (ES)
št. 178/2002, (ES) št. 1829/2003, (ES) št. 1831/2003, (ES) št. 2065/2003, (ES)
št. 1935/2004, (ES) št. 1331/2008, (ES) št. 1107/2009, (EU) 2015/2283 in
Direktive 2001/18/ES (UL L št. 231 z dne 6. 9. 2019, str. 1), (v
nadaljnjem besedilu: Uredba 1107/2009/ES) in
-       
Uredbe Komisije (EU) št. 547/2011 z dne 8. junij 2011 o izvajanju
Uredbe (ES) št. 1107/2009 Evropskega Parlamenta in Sveta v zvezi z zahtevami
glede označevanja fitofarmacevtskih sredstev (UL L št. 155 z dne 11. 6.
2011, str. 176), zadnjič spremenjene z Uredbo Komisije (EU)
št. 519/2013 z dne 21. februarja 2013 o prilagoditvi nekaterih uredb
ter odločb in sklepov na področjih prostega pretoka blaga, prostega gibanja
oseb, pravice do ustanavljanja in svobode opravljanja storitev, prava družb,
politike konkurence, kmetijstva, varnosti hrane, veterinarske in fitosanitarne
politike, ribištva, prometne politike, energetike, obdavčitve, statistike,
socialne politike in zaposlovanja, okolja, carinske unije, zunanjih odnosov ter
zunanje, varnostne in obrambne politike zaradi pristopa Hrvaške (UL L št. 158 z
dne 10. 6. 2013, str. 74), (v nadaljnjem besedilu: Uredba 547/2011/EU).
2. člen
(pomen izrazov)
(1) Izrazi, uporabljeni v tej uredbi,
pomenijo enako kot izrazi iz uredb iz prejšnjega člena.
(2) Poleg izrazov iz prejšnjega odstavka se
v tej uredbi uporabljajo tudi izrazi, ki pomenijo naslednje:
-       
vloga pomeni zahtevek v skladu s 33., 34., 40., 43., 45., 47., 48., 51.
in 58. členom Uredbe 1107/2009/ES ter vlogo v skladu z 52., 53. in 54. členom
Uredbe 1107/2009/ES,
-       
obnovitev registracije FFS pomeni podaljšanje registracije FFS v skladu
s prvim do petim odstavkom 43. člena Uredbe 1107/2009/ES,
-       
podaljšanje registracije FFS pomeni podaljšanje registracije FFS v
skladu s šestim odstavkom 43. člena Uredbe 1107/2009/ES.
(3) Za izvajanje postopka registracije FFS
se kot registracija FFS štejejo:
a)    
registracija novega FFS iz 33. in 34. člena Uredbe
1107/2009/ES,
b)    
registracija FFS iz 41. člena Uredbe 1107/2009/ES,
c)    
obnovitev ali podaljšanje registracije FFS iz 43.
člena Uredbe 1107/2009/ES,
č)    prenehanje ali
sprememba registracije FFS iz 44. in 45. člena Uredbe 1107/2009/ES,
d)    
registracija FFS z majhnim tveganjem iz 47. člena
Uredbe 1107/2009/ES, 
e)    
registracija FFS, ki vsebuje gensko spremenjeni
organizem, iz 48. člena Uredbe 1107/2009/ES, in
f)     
razširitev registracije FFS za manjše uporabe iz 51.
člena Uredbe 1107/2009/ES.
3. člen
(pristojni organi)
(1) Pristojni organ za izvajanje uredb
iz 1. člena te uredbe je Uprava Republike Slovenije za varno hrano, veterinarstvo
in varstvo rastlin (v nadaljnjem besedilu: Uprava).
(2) V delu, ki se nanaša na
registracijo FFS, Uprava odloča o registraciji FFS na podlagi soglasja Urada
Republike Slovenije za kemikalije (v nadaljnjem besedilu: URSK), ki temelji na
oceni fitofarmacevtskega sredstva za zdravje ljudi in okolje v skladu s
predpisi, ki urejajo kemikalije. Soglasje URSK ni potrebno v primerih postopkov
registracije, ki ne zahtevajo ocene fitofarmacevtskih sredstev za zdravje ljudi
in okolje, ali postopkov spremembe registracije, ki ne vplivajo na rezultate te
ocene. Če se v zvezi s fitofarmacevtskim sredstvom, za katerega je bilo že
izdano soglasje, pojavijo nove okoliščine, ki vplivajo na rezultate ocene,
lahko URSK že izdano soglasje umakne.
(3) Pristojni organ za izvajanje
nadzora iz uredb iz 1. člena te uredbe in za posredovanje poročila o
opravljenem nadzoru Evropski Komisiji iz prvega odstavka 68. člena Uredbe
1107/2009/ES je Uprava.
(4) Koordinacijski nacionalni organ iz
drugega odstavka 75. člena Uredbe 1107/2009/ES je Uprava.
4. člen
(nujni ukrepi)
Če so izpolnjeni pogoji iz drugega odstavka
49. oziroma 69. člena Uredbe 1107/2009/ES, minister, pristojen za kmetijstvo,
gozdarstvo in prehrano (v nadaljnjem besedilu: minister), v skladu z 71. členom
Uredbe 1107/2009/ES sprejme odredbo, s katero prepove ali omeji promet oziroma
uporabo FFS oziroma semen, tretiranih s FFS.
5. člen
(vloga in dokumentacija za registracijo FFS)
(1) V vlogi za registracijo FFS se poleg
podatkov, zahtevanih za registracijo FFS v Uredbi 1107/2009/ES, navedejo tudi
naslednji podatki:
-       
osebno ime ali firma,
-       
naslov ali sedež,
-       
vrsta registracije FFS,
-       
predlagana uporaba v Republiki Sloveniji,
-       
uradni zastopnik ali uradni pooblaščenec za vročanje v Republiki
Sloveniji (osebno ime ali firma in naslov ali sedež).
(2) Pri predlagani uporabi FFS v Republiki
Sloveniji iz prejšnjega odstavka je treba navesti: namen rabe (npr. posevek,
nasad), namen uporabnikov (profesionalni uporabniki ali neprofesionalni
uporabniki), vrste škodljivih organizmov, nanašanje FFS (metoda, čas, število
nanašanj, interval med nanašanji), odmerek FFS (v kg/ha ali l/ha, najvišji
odmerek na eno nanašanje, najvišji skupni odmerek, največja in najmanjša
uporaba vode v l/ha), odmerek aktivne snovi (v g/ha ali kg/ha, najvišji odmerek
na eno nanašanje, najvišji skupni odmerek), karenco in morebitne opombe,
pomembne za uporabo FFS.
(3) Vloga za registracijo FFS iz prvega
odstavka tega člena mora biti v slovenskem jeziku. Podatki o predlagani uporabi
FFS iz prejšnjega odstavka in druga dokumentacija, ki je priložena vlogi, pa so
lahko v slovenskem ali angleškem jeziku.
(4) Osnutek etikete iz četrtega odstavka
Priloge 1 Uredbe 547/2011/EU in navodilo za uporabo, ki sta sestavni del
dokumentacije, morata biti v slovenskem jeziku.
(5) Za izvajanje tretjega odstavka 36.
člena Uredbe 1107/2009/ES lahko Uprava zaradi določitve dodatnih ukrepov za
omejevanje tveganja za zdravje ljudi, živali ali okolje ob uporabi FFS v
Republiki Sloveniji zahteva, da vlagatelj v vlogi za registracijo FFS navede
dodatne podatke s področja učinkovitosti FFS, varstva pri delu s FFS, varstva
površinskih in podzemnih vod ter varstva vodnih organizmov, ptic, sesalcev in
čebel.
(6) Podrobnejša navodila za predložitev
podatkov iz prejšnjega odstavka so objavljena na spletnih straneh Uprave.
(7) Če z dodatnimi ukrepi za omejevanje
tveganja za zdravje ljudi, živali ali okolje ni mogoče zagotoviti varne uporabe
FFS, se registracija oziroma določena raba tega FFS v Republiki Sloveniji ne
odobri, o čemer Uprava obvesti Evropsko komisijo.
(8) Predloga obrazca vloge za vnos podatkov
iz prvega in drugega odstavka tega člena je objavljena na spletnih straneh
Uprave.
6. člen
(odločba o registraciji FFS)
(1) V odločbi o registraciji FFS se
poleg podatkov iz prvega, drugega in tretjega odstavka 31. člena ter 32. člena
Uredbe 1107/2009/ES navedejo tudi:
-       
dodatne zahteve glede prometa in uporabe FFS, če je to potrebno za
zmanjšanje tveganja za zdravje ljudi in okolja,
-       
odobritev etikete in navodila za uporabo,
-       
časovni razmaki med zaporednimi tretiranji,
-       
delovna karenca (časovni razmak med tretiranjem in vstopom ljudi ali
živali na tretirano območje) in
-       
velikost embalaže ter material, v katerega je pakirano FFS.
(2) Če je moral imetnik registracije
FFS v skladu z Uredbo (ES) št. 1272/2008 Evropskega parlamenta in Sveta z dne
16. decembra 2008 o razvrščanju, označevanju in pakiranju snovi ter zmesi,
o spremembi in razveljavitvi direktiv 67/548/EGS in 1999/45/ES ter spremembi
Uredbe (ES) št. 1907/2006 (UL L št. 353 z dne 31. 12. 2008, str. 1),
zadnjič spremenjene z Uredbo Komisije (EU) št. 605/2014 z dne 5. junija
2014 o spremembi Uredbe (ES) št. 1272/2008 Evropskega Parlamenta in Sveta o razvrščanju,
označevanju in pakiranju snovi ter zmesi z namenom vnosa stavkov o nevarnosti
in previdnostnih stavkov v hrvaškem jeziku in njene prilagoditve tehničnemu in
znanstvenemu napredku (UL L št. 167 z dne 6. 6. 2014, str. 36), (v
nadaljnjem besedilu: Uredba 1272/2008/ES), spremeniti ali dopolniti z odločbo o
registraciji FFS odobreno etiketo v delu, ki se nanaša na razvrščanje ali
označevanje, mora vzorec tako spremenjene ali dopolnjene etikete nemudoma
posredovati Upravi v skladu z drugim pododstavkom drugega odstavka 31. člena
Uredbe 1107/2009/ES.
7. člen
(dovoljenja FFS)
(1) Vloga za vzporedno trgovanje v
skladu z 52. členom Uredbe 1107/2009/ES, za dovoljenje za nujne primere v
skladu s 53. členom Uredbe 1107/2009/ES in za dovoljenje za raziskave in razvoj
v skladu s 54. členom Uredbe 1107/2009/ES se lahko vloži na obrazcu za
posamezno vrsto dovoljenja, ki je dostopen na spletni strani Uprave.
(2) Za izvajanje prvega odstavka 53.
člena Uredbe 1107/2009/ES se vlogi za izdajo dovoljenja za nujne primere iz
prejšnjega odstavka priloži tudi natančno utemeljitev potrebe po FFS.
(3) Za izvajanje 54. člena Uredbe
1107/2009/ES se vlogi za izdajo dovoljenja za raziskave in razvoj iz prvega
odstavka tega člena priloži tudi:
-       
varnostni list za FFS v skladu s predpisi, ki urejajo registracijo,
evalvacijo, avtorizacijo in omejevanje kemikalij,
-       
natančen načrt in lokacijo preskusa, pri katerem se bo FFS uporabljalo.
8. člen
(obveščanje)
Uprava v skladu s 57. členom Uredbe
1107/2009/ES na svoji spletni strani objavlja podatke iz izdanih odločb o registracijah
FFS, lahko pa tudi podatke iz izdanih dovoljenj iz prejšnjega člena, če s tem
soglaša imetnik dovoljenja.
9. člen
(označevanje FFS zaradi varstva čebel)
(1) V skladu s četrtim odstavkom
Priloge I Uredbe 547/2011/EU morajo biti FFS v prometu opremljena z etiketo
skupaj z navodilom za uporabo v slovenskem jeziku.
(2) Za izvajanje tretjega odstavka 65.
člena Uredbe 1107/2009/ES se zaradi varovanja čebel na etiketi FFS zahteva tudi
uporaba grafičnega znaka narisane čebele iz Priloge 1, ki je sestavni del te
uredbe. Grafični znak je sestavljen iz čebele črne barve na beli podlagi z
rdečo obrobo v obliki kvadrata postavljenega na oglišče. Grafični znak obsega
najmanj petnajstino površine etikete, vendar najmanjša površina ne sme biti manjša
od 1 cm2. Znak se namesti na prvi strani etikete.
10. člen
(označevanje semena, tretiranega s FFS)
Seme, tretirano s FFS, mora imeti na
etiketi podatke iz odločbe o registraciji FFS v skladu s četrtim odstavkom
49. člena 1107/2009/ES, navedene v slovenskem jeziku.
10.a člen
(označevanje roka uporabnosti FFS)
(1) Za izvajanje točke (r) prvega odstavka
Priloge 1 Uredbe 547/2011/EU se na embalaži FFS navede rok uporabnosti FFS, in
sicer za FFS, ki imajo rok uporabnosti krajši od dveh let, pri običajnih pogojih
skladiščenja. Rok uporabnosti se navede z mesecem in letom poteka uporabnosti
FFS. Navedba roka uporabnosti mora biti skladna s podatki o stabilnosti FFS pri
skladiščenju, ki jih je imetnik registracije predložil v postopku registracije
FFS.
(2) FFS v prometu in uporabi, ki jim je
potekel rok uporabnosti, mora imetnik FFS odstraniti v skladu z uredbo, ki
ureja odpadke.
(3) Če prvotno določeni rok uporabnosti FFS
na prodajnih policah poteče, preden je FFS prodano, lahko imetnik registracije,
zastopnik, distributer ali prodajalec FFS podaljša rok uporabnosti za to FFS za
največ dve leti, če ima ustrezne analitske podatke o vsebnosti aktivne snovi.
Podatki o analizi, iz katerih je razvidna serijska številka in datum
proizvodnje FFS, se lahko uporabijo za vse serije tega FFS, proizvedene istega
leta. Podaljšanje roka uporabnosti se označi na embalaži FFS s samolepilno
nalepko z novim datumom. Podatki o analizi morajo biti organom nadzora na
razpolago ves čas do izteka roka uporabnosti FFS v prometu. Analizni izvid je
na razpolago na mestu prodaje FFS, v elektronski obliki na spletnih straneh
naročnika analize ali pa se elektronsko ali fizično pošlje organom nadzora na
njihovo zahtevo.
11. člen
(pristojbine in stroški)
(1) Vlagatelj za nastale stroške v
Republiki Sloveniji, povezane s postopki vključitve aktivnih snovi,
registracije FFS ali izdaje dovoljenj FFS v skladu s 74. členom Uredbe
1107/2009/ES, plača pristojbino, kot je določeno v Prilogi 2, ki je sestavni
del te uredbe.
(2) Pristojbine po tem členu so
prihodek proračuna Republike Slovenije in se vplačajo na podračun javnofinančnih
prihodkov v skladu s predpisom, ki ureja podračune ter način plačevanja
obveznih dajatev in drugih javnofinančnih prihodkov.
(3) Uprava vlagatelju sporoči vrsto in
višino pristojbin za njegovo vlogo in določi rok za plačilo pristojbine.
(4) Če vlagatelj iz prejšnjega
odstavka ne plača pristojbine v določenem roku, ga Uprava pozove, da
pristojbino plača v 15 dneh od prejema poziva.
(5) Če vlagatelj tudi v 15 dneh po
prejemu poziva iz prejšnjega odstavka ne plača pristojbine, Uprava izda sklep o
ustavitvi postopkov iz prvega odstavka tega člena.
(6) Uprava preplačilo ali napačno
plačilo pristojbine vrne zavezancu.
(7) Za vloge za FFS z majhnim tveganjem,
kot so določena s 47. členom Uredbe 1107/2009/ES, in FFS, ki so dovoljena v
ekološki pridelavi, razen FFS na podlagi snovi, ki so označene kot kandidatke
za zamenjavo ali se ne štejejo za aktivne snovi z manjšim tveganjem zaradi
razvrstitve, kot je navedena v 5. točki Priloge II k Uredbi 1107/2009/ES, se
pristojbina ne plača, plača pa se upravna taksa v skladu z zakonom, ki ureja
upravne takse. 
(8) Ne glede na prejšnji odstavek se za
vloge za FFS z majhnim tveganjem, ki so vložene na podlagi 33. oziroma 43.
člena Uredbe 1107/2009/ES in je Republika Slovenija država članica, ki preučuje
vlogo, plača tudi pristojbina.
(9) Za koordinacijo med pristojnimi
državami članicami na področju registracij FFS v skladu s 75. členom Uredbe
1107/2009/ES Uprava krije stroške koordinacije v dogovoru z drugimi državami
članicami.
12. člen
(nadzor)
Poleg pooblastil po splošnih predpisih o
inšpekcijskem nadzoru lahko inšpektor Uprave, pristojen za fitofarmacevtska
sredstva:
-       
prepove promet in uporabo FFS in pomožnih sredstev, ki niso registrirana
ali nimajo ustreznega dovoljenja, izdanega v skladu z Uredbo 1107/2009/ES,
-       
prepove promet in uporabo FFS in pomožnih sredstev, če niso v skladu z
odločbo o registraciji ali dovoljenjem, izdanim v skladu z Uredbo 1107/2009/ES,
-       
prepove dajanje FFS in pomožnih sredstev v promet, ki so pakirana na
način, da se lahko zamenjajo z embalažo za hrano, pijačo ali krmo,
-       
prepove dajanje v promet FFS in pomožnega sredstva, ki ni pravilno
označeno, pakirano in razvrščeno,
-       
prepove uporabo FFS, če ugotovi, da se FFS ne uporablja v skladu s 55.
členom Uredbe 1107/2009/ES,
-       
preverja vodenje evidence o prometu in uporabi FFS,
-       
prepove nepravilno oglaševanje FFS,
-       
prepove promet s FFS, ki jim je potekel rok uporabnosti,
-       
prepove promet in uporabo FFS, ki vsebujejo aktivne snovi, varovala,
sinergiste ali dodatke, ki niso odobreni oziroma so prepovedani v skladu z
Uredbo 1107/2009/ES,
-       
opravi druga dejanja in odredi druge ukrepe, potrebne za izvajanje
Uredbe 1107/2009/ES in te uredbe.
13. člen
(hujši prekrški)
(1) Z globo od 15.000 do 32.000 eurov
se za prekršek kaznuje pravna oseba, če:
-       
da v promet ali uporabi FFS, ki ni registrirano v skladu z 28. členom
Uredbe 1107/2009/ES,
-       
da v promet ali uporabi FFS ali seme, tretirano s FFS, v nasprotju s
prepovedjo oziroma omejitvijo uporabe iz 4. člena te uredbe,
-       
ne obvesti Uprave o možnih škodljivih ali nesprejemljivih učinkih v
skladu s prvim odstavkom 56. člena Uredbe 1107/2009/ES.
(2) Z globo od 5.000 do 15.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 2.500 do 5.000 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 2.000 do 3.000 eurov se
kaznuje tudi posameznik za prekršek iz prve in druge alineje prvega odstavka
tega člena.
14. člen
(drugi prekrški)
(1) Z globo od 1.500 do 5.000 eurov se
za prekršek kaznuje pravna oseba, če:
-       
uporabi FFS v nasprotju z odločbo o registraciji FFS iz 31. člena Uredbe
1107/2009/ES,
-       
da v promet ali uporabi seme, tretirano s FFS, v nasprotju z 49. členom
Uredbe 1107/2009/ES,
-       
da v promet ali uporabi FFS v nasprotju z dovoljenjem za vzporedno
trgovanje v skladu z 52. členom Uredbe 1107/2009/ES,
-       
da v promet ali uporabi FFS v nasprotju z dovoljenjem za nujne primere v
skladu s 53. členom Uredbe 1107/2009/ES,
-       
da v promet ali uporabi FFS v nasprotju z dovoljenjem za raziskave in
razvoj v skladu s 54. členom Uredbe 1107/2009/ES,
-       
uporabi FFS v nasprotju s 55. členom Uredbe 1107/2009/ES,
-       
da v promet pomožna sredstva, ki niso registrirana v skladu z 58. členom
Uredbe 1107/2009/ES,
-       
da v promet FFS, ki je pakirano na način, ki je v nasprotju s prvim odstavkom
64. člena Uredbe 1107/2009/ES,
-       
da v promet FFS, ki ni označeno, pakirano in razvrščeno v skladu s prvim
oziroma tretjim odstavkom 65. člena Uredbe 1107/2009/ES,
-       
da v promet seme, tretirano s FFS, ki ni označeno v skladu z 10. členom
te uredbe,
-       
oglašuje FFS v nasprotju s 66. členom Uredbe 1107/2009/ES,
-       
ne vodi in hrani evidence o prometu ali uporabi FFS v skladu s prvim
odstavkom 67. člena Uredbe 1107/2009/ES,
-       
ne zagotovi podatkov o obsegu prodaje FFS v skladu s tretjim odstavkom
67. člena Uredbe 1107/2009/ES,
-       
da v promet FFS, ki mu je potekel rok uporabnosti, v nasprotju z drugim
ali tretjim odstavkom 10.a člena te uredbe,
-       
da v promet FFS, ki vsebuje aktivne snovi, varovala, sinergiste ali
dodatke iz tretjega odstavka 2. člena Uredbe 1107/2009/ES, ki niso odobreni
oziroma so prepovedani v skladu z Uredbo 1107/2009/ES.
(2) Z globo od 1.000 do 2.500 eurov se
za prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
(3) Z globo od 400 do 1.000 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 300 do 500 eurov se
kaznuje tudi posameznik za prekršek iz prve, druge, tretje, četrte, šeste in
dvanajste alineje prvega odstavka tega člena.

Priloga
1: Grafični znak
Priloga
2: Pristojbine v skladu s 74. členom Uredbe 1107/2009/ES

Uredba o izvajanju uredb (ES) in (EU) o
dajanju fitofarmacevtskih sredstev v promet (Uradni list RS, št. 5/15) vsebuje naslednji končni določbi:
»15. člen
(prenehanje
veljavnosti)
Z dnem uveljavitve te uredbe preneha
veljati Uredba o izvajanju Uredbe (ES) o dajanju fitofarmacevtskih sredstev v
promet (Uradni list RS, št. 86/11).
16. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju uredb (ES) in (EU) o dajanju fitofarmacevtskih sredstev v promet
(Uradni list RS, št. 59/19) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(začeti postopki)
Postopki za registracijo FFS, začeti pred
uveljavitvijo te uredbe, se končajo v skladu z dosedanjimi predpisi.
10. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o izvajanju uredb
(ES) in (EU) o dajanju fitofarmacevtskih sredstev v promet (Uradni list RS, št.
9/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(prehodna
določba)
FFS, ki so do uveljavitve te uredbe na trgu
ali v skladiščih pri distributerjih in izpolnjujejo pogoje iz Uredbe o
izvajanju uredb (ES) in (EU) o dajanju fitofarmacevtskih sredstev v promet
(Uradni list RS, št. 5/15), so lahko v prometu do 19. oktobra 2021 oziroma
do poteka roka uporabnosti, če ta poteče pred tem datumom. 
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.