1. člen
S tem sklepom se določajo oblika, vsebina in postopek za
izdajo diplom, potrdil o opravljenem izpopolnjevanju po študijskem programu za
izpopolnjevanje in potrdil o drugih oblikah izobraževanja.
2. člen
DOBA Fakulteta izdaja naslednje diplome in potrdila o
izobraževanju:
-       
diplome,
-       
dvojnike diplom,
-       
potrdila o opravljenih izpopolnjevanjih po študijskih programih za
izpopolnjevanje.
Listine iz prvega odstavka so javne listine.
Javne listine so tudi potrdila o opravljenih izpitih, ki jih
študentom ali diplomantom izdaja fakulteta.
DOBA Fakulteta izdaja potrdila o opravljenih obveznostih v
neformalnih programih za izpopolnjevanje.
3. člen
Diploma se izda po opravljenih obveznostih študijskega
programa za pridobitev izobrazbe na posebnem papirju z vodnim žigom, na
katerega je odtisnjen znak DOBA Fakultete.
4. člen
DOBA Fakulteta izdaja diplome in priloge k diplomam o
zaključenih študijskih programih prve in druge stopnje.
Sestavni del diplome je »Priloga k diplomi«.
Sestavine obrazca Priloga k diplomi v slovenskem in angleškem
jeziku so opredeljene v Pravilniku o prilogi k diplomi, ki ga sprejme minister,
pristojen za visoko šolstvo (Uradni list RS, št. 56/07, 39/12 in 38/16).
5. člen
Diploma vsebuje:
-       
polno ime fakultete,
-       
ime akreditiranega študijskega programa,
-       
stopnjo pridobljene izobrazbe,
-       
pridobljen strokovni naslov,
-       
ime in priimek kandidata ter datum, kraj in državo njegovega rojstva.
Diploma ima zaporedno številko, datum diplomiranja, datum izdaje,
suhi pečat fakultete ter podpis dekana in direktorice.
6. člen
Diploma je oblikovana v skladu s celostno grafično podobo fakultete.
Diploma se izdaja na papirju z vodnim tiskom dimenzije 210 mm
x 297 mm, na katerem je natisnjen znak DOBA Fakultete in besedilo, kot je
prikazano v prilogi.
Mapa diplome ima dimenzije 220 mm x 315 mm in je modre barve
tip Pantone 647C. Na platnici mape je napis DIPLOMA in znak DOBE v kombinaciji
bele barve in oranžne barve tip Pantone 143C.
7. člen
Po opravljenih obveznostih po javno veljavnem študijskem programu
za izpopolnjevanje ali delu javno veljavnega programa za pridobitev izobrazbe,
izda fakulteta udeležencem potrdilo, ki je javna listina.
8. člen
Potrdilo po programih iz prejšnjega člena vsebuje:
-       
polno ime fakultete,
-       
ime in priimek udeleženca,
-       
državo, kraj in datum rojstva udeleženca,
-       
naslov programa izpopolnjevanja,
-       
trajanje izpopolnjevanja,
-       
datum, ko je opravil udeleženec vse obveznosti po programu,
-       
trajanje v številu ur programa ter
-       
ovrednotenje programa v številu kreditnih točk po sistemu ECTS.
Potrdilo o opravljenem delu javno veljavnega študijskega
programa za pridobitev izobrazbe vsebuje tudi podatke o naslovu in stopnji
študijskega programa, katerega del je.
Potrdilo vsebuje še zaporedno številko in datum izdaje
potrdila ter suhi pečat fakultete. Potrdilo ima podpis dekana ali direktorice.
9. člen
Oblika in papir potrdila iz prejšnjega člena tega sklepa sta
določena s celostno grafično podobo fakultete.
10. člen
DOBA Fakulteta izdaja potrdila o opravljenih obveznostih v
neformalnih programih za izpopolnjevanje.
Potrdilo iz prvega odstavka tega člena vsebuje:
-       
polno ime fakultete,
-       
naslov programa,
-       
trajanje izpopolnjevanja,
-       
podatke o udeležencu,
-       
zaporedno število potrdila,
-       
datum izdaje potrdila,
-       
žig fakultete.
Potrdilo ima podpis dekana ali direktorice. To potrdilo ni
javna listina.
11. člen
O izdanih diplomah in potrdilih fakulteta vodi posebno
evidenco v skladu z zakonom in s posebnimi predpisi.
12. člen
Fakulteta izda dvojnik diplome diplomantu, ki je ustrezno
preklical izgubljeno, uničeno ali odtujeno diplomo, če je iz evidence, ki jo
vodi fakulteta razvidno, da mu je bil po končanih študijskih obveznostih izdan
izvirnik diplome.
Dvojnik diplome se izda na papirju, ki se v danem trenutku uporablja
za izdajo diplom fakultete, s tem da je v gornjem desnem kotu na prvi strani
napisano, da gre za dvojnik.
Na prvi strani dvojnika diplome se z izjemo zaporedne
številke navedejo podatki, ki jih mora po tem pravilniku vsebovati diploma, s
tem da se namesto lastnoročnega podpisa pri imenih podpisnikov zapiše »l.r.«
Na hrbtni strani dvojnika trenutna dekan in direktorica
fakultete podpišeta klavzulo o skladnosti podatkov dvojnika s podatki evidence,
na temelju katere se dvojnik diplome izdaja. Na hrbtni strani dvojnika diplome
se odtisne pečat fakultete.
V evidenco izdanih diplom se vpiše podatke o izdanem dvojniku
diplome, skupaj s podatki o preklicu izvirnika.
Ta sklep se objavi v Uradnem listu Republike Slovenije in
začne veljati naslednji dan po objavi.
Maribor, dne 12. julija
2017
Predsednik senata
prof. dr. Rasto Ovin l.r.

Priloga 1: Vzorec
diplome o pridobljeni visokošolski strokovni izobrazbi I. stopnje
Priloga 2: Vzorec
diplome o pridobljeni magistrski izobrazbi II. stopnje