I. SPLOŠNE DOLOČBE
1. člen
Ta uredba v skladu z Direktivo 2002/49/ES
Evropskega parlamenta in Sveta z dne 25. junija 2002 o ocenjevanju in
upravljanju okoljskega hrupa (UL L št. 189 z dne 18. 7. 2002, str. 12),
nazadnje spremenjene z Delegirano direktivo Komisije (EU) 2021/1226 z dne 21.
decembra 2020 o spremembi Priloge II k Direktivi 2002/49/ES Evropskega
parlamenta in Sveta glede skupnih metod ocenjevanja hrupa zaradi prilagoditve
znanstvenemu in tehničnemu napredku (UL L št. 269 z dne 28. 7. 2021, str. 65)
in z namenom, da se izogne, prepreči ali zmanjša škodljive učinke, vključno z
motnjami, ki jih povzroča izpostavljenost hrupu v okolju, določa ukrepe za
zmanjšanje obremenjenosti okolja s hrupom, zlasti v zvezi z: 
-       
metodami ocenjevanja hrupa v okolju, 
-       
določanjem izpostavljenosti hrupu s kartiranjem obremenjenosti
poseljenih območij s hrupom, 
-       
zagotavljanjem dostopa informacij o hrupu v okolju in njegovih učinkih
javnosti, 
-       
pripravo operativnega programa varstva pred hrupom z namenom
preprečevanja in zmanjševanja hrupa v okolju, ki temelji na rezultatih
kartiranja obremenjenosti območij s hrupom.
2. člen
(1) Določbe te uredbe se uporabljajo za
hrup v okolju, kateremu so ljudje izpostavljeni predvsem na pozidanih območjih
naselij, območjih javnih parkov in zelenih površin v naseljih, namenjenih
rekreaciji, ali drugih mirnih območjih na poselitvenih območjih, na mirnih
območjih na prostem, na območjih blizu šol, bolnišnic in v bližini drugih stavb
in območij, ki so občutljiva na hrup v okolju. 
(2) Določbe te uredbe se ne uporabljajo za
hrup, ki ga povzroča hrupu izpostavljen človek sam, hrup zaradi aktivnosti v
gospodinjstvih, hrup, ki ga povzročajo sosedje, hrup na delovnem mestu, hrup,
ki nastane znotraj prevoznih sredstev, ali hrup zaradi vojaških, obrambnih ali
zaščitnih aktivnosti na območjih, ki jih upravlja Ministrstvo za obrambo
oziroma vojaških vaj ter vaj na področju varstva pred naravnimi in drugimi
nesrečami. 
(3) Določbe te uredbe se tudi ne
uporabljajo za hrup, ki nastaja zaradi izvajanja nalog pri obrambi države
oziroma pri opravljanju nalog zaščite, reševanja in pomoči ob naravnih in
drugih nesrečah ter pri nudenju medicinske, policijske in druge pomoči.
3. člen
Pojmi imajo po tej uredbi naslednji pomen: 
1.     
hrup v okolju je nezaželen ali škodljiv zunanji zvok, ki ga povzročajo
človekove aktivnosti, vključno s hrupom, ki ga oddajajo prevozna sredstva v
cestnem, železniškem in zračnem prometu ter naprave na območjih z industrijsko
dejavnostjo, kot so na primer naprave, za katere je treba pridobiti
okoljevarstveno dovoljenje v skladu s predpisi, ki urejajo emisije naprav, in
ki lahko povzročajo onesnaženje večjega obsega; 
2.     
škodljivi učinki so negativni učinki na zdravje ljudi; 
3.     
motnja je stopnja motenosti prebivalstva zaradi hrupa v okolju, ki je
ugotovljena s pomočjo rezultatov, dobljenih z meritvami hrupa v okolju ali z
računskim modelom; 
4.     
kazalec hrupa je fizikalna lestvica za opis hrupa v okolju, ki je v
povezavi s škodljivimi učinki; 
5.     
ocenjevanje je katerakoli metoda za izračun, napoved, ugotovitev ali
merjenje vrednosti kazalca hrupa ali s hrupom povezanih škodljivih učinkov; 
6.     
kazalec hrupa dan-večer-noč (v nadaljnjem besedilu: Ldvn) je
kazalec hrupa za celovito motnjo in ga dodatno določa priloga 1, ki je sestavni
del te uredbe; 
7.     
kazalec dnevnega hrupa (v nadaljnjem besedilu: Ldan) je
kazalec hrupa za motnjo v dnevnem obdobju in ga dodatno določa priloga 1 te
uredbe; 
8.     
kazalec večernega hrupa (v nadaljnjem besedilu: Lvečer) je
kazalec hrupa za motnjo v večernem obdobju in ga dodatno določa priloga 1 te
uredbe; 
9.     
kazalec nočnega hrupa (v nadaljnjem besedilu: Lnoč) je
kazalec hrupa za motnjo spanca in ga dodatno določa priloga 1 te uredbe; 
10.  
odnos med dozo izpostavljenosti hrupu in učinkom je odnos med vrednostjo
kazalca hrupa in škodljivim učinkom; 
11.  
poselitveno območje je zaokroženo območje na območju mestne občine, kjer
živi več kot 100.000 prebivalcev, povprečna gostota poselitve naselja pa je
večja od 10 prebivalcev na hektar; 
12.  
mirno območje na poselitvenem območju je območje varstva pred hrupom, ki
ga pristojni organ mestne občine razmeji in kjer vrednost Ldvn ali
drugega kazalca hrupa ne sme presegati mejne vrednosti za ta kazalec hrupa, ne
glede na vir hrupa; 
13.  
mirno območje na prostem je območje varstva pred hrupom, ki obsega
zavarovano območje po predpisih s področja ohranjanja narave, razen območij
naselij in območij pomembnih cest in železniških prog v širini 1.000 m od
sredine ceste oziroma proge v širših zavarovanih območjih in zavarovanih
območij v naseljih in ne sme biti moteno zaradi hrupa, ki ga povzročajo promet,
industrija ali rekreacijske dejavnosti; 
14.  
pomembna cesta je odsek avtoceste, hitre ceste, glavne ceste I. in II.
reda in regionalne ceste I., II. in III. reda, na katerem letni pretok vozil
presega tri milijone vozil; 
15.  
pomembna železniška proga je odsek glavne proge in regionalne železniške
proge, na katerem letno prevozi več kot 30.000 vlakov; 
16.  
večje letališče je letališče za potniški ali tovorni zračni promet, ki
ima več kot 50.000 premikov letno (za premik se šteje tako vzlet kot pristanek
zrakoplova), razen tistih, ki se izvajajo za usposabljanje na lahkih
zrakoplovih; 
17.  
kartiranje hrupa je prikaz podatkov o obstoječi ali predvideni
obremenjenosti območij s hrupom, pri čemer so navedena preseganja katerekoli
mejne vrednosti kazalcev hrupa, število prizadetih ljudi na posameznem območju
ali število stanovanj, ki so na posameznem območju izpostavljena hrupu določeni
vrednosti kazalca hrupa; 
18.  
strateška karta hrupa je karta, namenjena splošni oceni o izpostavljenosti
hrupu na posameznem območju zaradi različnih virov hrupa ali oceni celotne
obremenjenosti s hrupom na tem območju; 
19.  
mejna vrednost je vrednost za Ldvn in Lnoč, in
kjer je primerno, Ldan ali Lvečer, ki ne sme biti
presežena, če pa je, je treba izvajati ukrepe za zmanjšanje hrupa. Mejne
vrednosti so lahko različne za različne vrste hrupa (hrup cestnega,
železniškega in zračnega prometa, industrijski hrup, itd.), za različne
namenske rabe prostora in različno občutljivost prebivalstva na hrup; lahko so
različne tudi za obstoječe vire hrupa oziroma obstoječe namenske rabe prostora
in za nove vire hrupa oziroma spremenjene namenske rabe prostora; 
20.  
operativni program varstva pred hrupom je operativni program varstva
okolja na področju varstva okolja pred hrupom; 
21.  
akustično načrtovanje je urejanje bodočega hrupa z načrtovanimi ukrepi,
kot je na primer načrtovanje namenske rabe prostora, inženiring prometnih
storitev, načrtovanje prometa, zmanjšanje hrupa z ukrepi zvočne izolacije in
nadzorom virov hrupa; 
22.  
javnost je ena ali več fizičnih ali pravnih oseb ter njihova združenja,
organizacije ali skupine.
II. KAZALCI HRUPA IN NJIHOVA UPORABA
4. člen
(1) Za pripravo in revidiranje strateške
karte hrupa se uporabljajo vrednosti kazalcev hrupa Ldvn in Lnoč.
(2) Za akustično planiranje in določanje
območij varstva pred hrupom se lahko poleg Ldvn in Lnoč
uporabljata tudi Ldan in Lvečer ter dodatni kazalci hrupa
iz 3. točke priloge 1 te uredbe. 
(3) Mejne vrednosti se določijo za kazalca
hrupa Ldvn in Lnoč. 
(4) Za hrup, ki ga povzroča cestni promet,
železniški promet ali zračni promet v bližini letališč, in za hrup
industrijskih obratov in naprav, se mejne vrednosti določijo tudi za Ldvn,
Lnoč, Ldan in Lvečer ter za dodatne kazalce
hrupa iz 3. točke priloge 1 te uredbe.
III. METODE OCENJEVANJA
5. člen
(1) Vrednosti kazalcev hrupa Ldvn
in Lnoč se določijo z uporabo metod ocenjevanja, določenih v prilogi
2, ki je sestavni del te uredbe. 
(2) Škodljivi učinki se ocenjujejo na
podlagi odnosa med dozo izpostavljenosti hrupu in učinkom na način, ki je
določen v prilogi 3, ki je sestavni del te uredbe.
IV. STRATEŠKA KARTA HRUPA
6. člen
(1) Strateške karte hrupa se izdelajo na
podlagi podatkov iz poročil o obratovalnem monitoringu hrupa, ki ga morajo
izvajati upravljavci virov hrupa v skladu s predpisi, ki urejajo obratovalni
monitoring hrupa za vire hrupa. 
(2) Za izdelavo in revidiranje strateških
kart hrupa ter za vodenje zbirke kart hrupa je odgovorno ministrstvo, pristojno
za okolje. 
(3) Strateška karta hrupa mora izpolnjevati
zahteve, določene v prilogi 4, ki je sestavni del te uredbe. 
(4) Strateško karto hrupa na območju
državne meje je treba izdelati v sodelovanju z organi sosednje države,
pristojnimi za izdelavo strateške karte hrupa. 
(5) Strateško karto hrupa je treba
pregledati in, če je potrebno, popraviti najmanj vsakih pet let po datumu njene
izdelave.
V. OPERATIVNI PROGRAM VARSTVA PRED HRUPOM
7. člen
(1) Operativni program varstva pred hrupom
mora vsebovati načrte ukrepov za obvladovanje problemov, ki jih povzroča
zunanji hrup, in izpolnjevati zahteve iz priloge 5, ki je sestavni del te
uredbe. 
(2) Operativni program varstva pred hrupom
se mora v primeru pomembnejšega dogajanja, ki bi utegnilo vplivati na obstoječe
razmere na področju hrupa, pregledati in, če je potrebno, popraviti, in to
najmanj vsakih pet let po datumu njegovega sprejema na Vladi Republike
Slovenije. 
(3) Pri izdelavi operativnega programa
varstva pred hrupom je treba za območja ob državni meji zagotoviti sodelovanje
upravnih organov sosednjih držav, pristojnih za načrtovanje ukrepov varstva
pred hrupom. 
(3) Ministrstvo, pristojno za okolje,
pripravi operativni program varstva pred hrupom v sodelovanju z ministrstvom,
pristojnim za promet, ministrstvom, pristojnim za zdravje, in upravo mestne
občine, na območju katere je poselitveno območje, in ga predloži Vladi
Republike Slovenije v sprejem.
VI. POROČANJE KOMISIJI EVROPSKE UNIJE
8. člen
(1) O strateških kartah in operativnih
programih varstva pred hrupom mora ministrstvo, pristojno za okolje, poročati
Komisiji Evropske unije v šestih mesecih po poteku rokov iz 9. člena te uredbe.
(2) V poročilih iz prejšnjega odstavka
morajo informacije iz strateške karte in povzetek operativnega programa varstva
pred hrupom vsebovati najmanj podatke iz priloge 6, ki je sestavni del te
uredbe.

Priloga
1: Kazalci hrupa
Priloga
2: Skupne metode ocenjevanja hrupa
Priloga
3: Metode ocenjevanja škodljivih učinkov
Priloga
4: Zahteve pri izdelavi strateške karte hrupa
Priloga
5: Zahteve pri izdelavi operativnih programov varstva pred hrupom
Priloga
6: Podatki, ki jih je treba poslati komisiji evropske unije

Uredba o ocenjevanju in urejanju hrupa v
okolju (Uradni list RS, št. 121/04) vsebuje naslednje prehodne in
končno določbo:
»VII. PREHODNE IN KONČNA DOLOČBA
9. člen
(1) Strateško karto hrupa za poselitvena
območja z več kot 250.000 prebivalci in za pomembne ceste z več kot šest
milijonov prevozov vozil letno, za pomembne železniške proge, ki imajo več kot
60.000 prevozov vlakov letno, in večja letališča je treba izdelati najkasneje
do 30. julija 2007 za stanje obremenjenosti okolja s hrupom v prejšnjem
koledarskem letu. 
(2) Strateško karto hrupa za poselitvena
območja, pomembne ceste, pomembne železniške proge in za vsa večja letališča je
treba izdelati najkasneje do 30. julija 2012 in nato vsakih pet let za stanje
obremenjenosti okolja s hrupom v prejšnjem koledarskem letu. 
(3) Operativni program varstva pred hrupom
je treba najkasneje do 18. julija 2008 sprejeti za: 
-       
območja naselij blizu pomembnih cest z več kot 6 milijonov prevozov
vozil letno, pomembnih železniških prog z več kot 60.000 prevozov vlakov letno
in blizu večjih letališč, 
-       
poselitvena območja z več kot 250.000 prebivalci, v katerem je treba
zagotoviti varstvo pred povečanjem hrupa na mirnih območjih. 
(4) Operativne programe varstva pred
hrupom, ki obravnavajo načrte ukrepov za obvladovanje problemov na območjih,
kjer se ugotavlja preseganje mejnih vrednosti, določenih za kazalce hrupa, na poselitvenih
območjih in za emisije hrupa, ki ga povzročajo pomembne ceste ali pomembne
železniške proge, je treba sprejeti najkasneje do 18. julija 2013.
10. člen
(1) Do izdaje predpisa o mejnih vrednosti
za kazalce hrupa iz tretjega odstavka 4. člena te uredbe se za mejne vrednosti
kazalcev hrupa uporabljajo mejne vrednosti za ravni hrupa, določene v
naslednjih predpisih: 
-       
Uredbi o hrupu v naravnem in življenjskem okolju (Uradni list RS, št.
45/95, 66/96, 59/02 – ZJZ in 41/04) in 
-       
Uredbi o hrupu zaradi cestnega in železniškega prometa (Uradni list RS,
št. 45/95 in 41/04 – ZVO-1). 
(2) Ne glede na določbe 5. člena te uredbe
se za ocenjevanje obremenjenosti okolja s hrupom do določitve mejnih vrednosti
za kazalce hrupa iz prejšnjega odstavka uporabljajo metode merjenja in
izračunavanja ravni hrupa iz Uredbe o hrupu v naravnem in življenjskem okolju
(Uradni list RS, št. 45/95, 66/96, 59/02 – ZJZ in 41/04) in Pravilnika o prvih
meritvah in obratovalnem monitoringu hrupa za vire hrupa ter o pogojih za
njegovo izvajanje (Uradni list RS, št. 70/96, 45/02 in 41/04 – ZVO-1) ter za
hrup cestnega in železniškega prometa metode za izračun ocenjene ravni hrupa
zaradi cestnega in železniškega prometa iz Uredbe o hrupu zaradi cestnega in
železniškega prometa (Uradni list RS, št. 45/95 in 41/04 – ZVO-1).
11. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o ocenjevanju in
urejanju hrupa v okolju (Uradni list RS, št. 59/19) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah Uredbe o ocenjevanju in urejanju hrupa v okolju (Uradni list RS,
št. 53/22)
vsebuje naslednjo končno določbo:
»KONČNA DOLOČBA
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.