1. člen
(Namen in področje uporabe smernic)
(1) Evropski bančni organ je na podlagi 16. člena
in prvega odstavka 56. člena Uredbe (EU) št. 1093/2010 Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES, Uredbe (EU)
št. 1094/2010 o ustanovitvi Evropskega nadzornega organa (Evropski organ
za zavarovanja in poklicne pokojnine) in Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge) dne 4. januarja 2018 objavil Skupne smernice o dejavnikih, ki bi
jih kreditne in finančne inštitucije morale upoštevati pri določanju ocene
tveganja pranja denarja in financiranja terorizma, povezanega s sklenjenim
poslovnim razmerjem ali izvajanjem občasnih transakcij ter o zagotavljanju poenostavljenega
in poglobljenega pregleda stranke (v nadaljevanju: smernice o dejavnikih
tveganja), ki so objavljene na njegovi spletni strani.
(2) Smernice iz prvega odstavka tega člena določajo
dejavnike, ki bi jih kreditne in finančne inštitucije morale upoštevati pri
določanju ocene tveganja pranja denarja in financiranja terorizma v povezavi s
sklenjenim poslovnim razmerjem ali izvajanjem občasnih transakcij. Smernice
prav tako določajo, da bi morale kreditne in finančne inštitucije prilagoditi
ukrepe skrbnega pregleda stranke v skladu s prepoznanim tveganjem in na tej
podlagi zagotoviti poenostavljen ali poglobljen pregled stranke, ko to določata
17. in 18(4). člen Direktive (EU) št. 2015/849.
(3) Smernice so naslovljene na kreditne in finančne
institucije, kot so opredeljene v členu 3(1) in 3(2) Direktive (EU) 2015/849,
ter pristojne organe, odgovorne za nadzor skladnosti teh podjetij z njihovimi
obveznostmi v zvezi s preprečevanjem pranja denarja in financiranja terorizma.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji,
2.     
plačilne institucije, ki so v skladu z ZPlaSSIED pridobile dovoljenje za
opravljanje plačilnih storitev v Republiki Sloveniji,
3.     
družbe za izdajo elektronskega denarja, ki so v skladu z ZPlaSSIED
pridobile dovoljenje za izdajo elektronskega denarja v Republiki Sloveniji,
4.     
menjalce, ki so v skladu z ZDP-2 pridobili dovoljenje za opravljanje
menjalniških poslov v Republiki Sloveniji,
5.     
Banko Slovenije, kadar v skladu z določili ZBan-2, ZPlaSSIED, ZDP-2 in
ZPPDFT-1 v vlogi pristojnega organa izvaja pristojnosti in naloge nadzora nad
subjekti iz 1., 2., 3. in 4. točke tega odstavka.
(2) Banka Slovenije bo pri opravljanju nadzora na
področju preprečevanja pranja denarja in financiranja terorizma v skladu z
določbami ZBan-2, ZPlaSSIED, ZDP-2 in ZPPDFT-1 v celoti upoštevala smernice o
dejavnikih tveganja.
3. člen
(Prehodna določba)
Določba 2. in 3. točke drugega odstavka 2. člena tega
sklepa se uporablja tudi za plačilne institucije, ki so pridobile dovoljenje za
opravljanje plačilnih storitev v Republiki Sloveniji kot plačilna institucija
ali družba za izdajo elektronskega denarja v skladu z Zakonom o plačilnih
storitvah in sistemih (Uradni list RS, št. 58/09, 34/10, 9/11, 32/12,
81/15 in 47/16).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. junija 2018.
Ljubljana, dne 27. februarja
2018
Boštjan Jazbec l.r.
Predsednik
Sveta Banke Slovenije