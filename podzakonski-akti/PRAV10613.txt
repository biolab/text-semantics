I. SPLOŠNI DOLOČBI
1. člen
Ta pravilnik določa vozila s prednostjo in
vozila za spremstvo, na katerih je dovoljeno namestiti in uporabljati naprave
za dajanje posebnih svetlobnih in zvočnih znakov, vrste teh znakov ter pogoje
in način njihove uporabe.
2. člen
(1) Izrazi, uporabljeni v tem
pravilniku, imajo naslednji pomen:
1.     
vozilo s prednostjo je vozilo, ki uporablja naprave za dajanje posebnih
svetlobnih znakov in zvočnih znakov;
2.     
naprava za dajanje posebnih zvočnih znakov je naprava, ki daje zvok
spreminjajoče se frekvence (sirena) in ima možnost dajanja najmanj dveh
različnih zvočnih znakov takšne jakosti glasnosti, ki zagotavlja dobro slišnost
na ustrezni razdalji pred vozilom, ki jih daje, ne glede na vrsto, gostoto in
druge razmere v cestnem prometu;
3.     
naprave za dajanje posebnih svetlobnih znakov sta utripajoči opozorilni
svetilki, ki oddajata svetlobo modre barve (v nadaljnjem besedilu: modra
svetilka) ter utripajoči opozorilni svetilki, od katerih ena oddaja svetlobo modre
barve in druga svetlobo rdeče barve (v nadaljnjem besedilu: modra in rdeča
svetilka), katerih svetilnost zagotavlja, da jih lahko drugi udeleženci
cestnega prometa pravočasno in zlahka opazijo, ne glede na vremenske in druge
razmere v cestnem prometu;
4.     
kratek zvočni znak je znak s sireno iz 2. točke tega odstavka, ki traja
najmanj dva in največ tri intervale.
(2) Drugi izrazi, uporabljeni v tem
pravilniku, imajo enak pomen, kot ga določa zakon, ki ureja pravila cestnega
prometa.
II. VOZILA S PREDNOSTJO
3. člen
(1) Naprave za dajanje posebnih svetlobnih
in zvočnih znakov, ki označujejo vozila s prednostjo, je dovoljeno namestiti in
uporabljati samo na:
-       
vozilih policije,
-       
vozilih državnih organov, ki se uporabljajo za prevoz varovanih oseb iz
uredbe, ki določa varovane osebe,
-       
vozilih vojaške policije,
-       
reševalnih in specialnih vozilih za izvajanje nujne medicinske pomoči,
ki se uporabljajo v okviru javne zdravstvene službe in vojaške zdravstvene
službe ter reševalnih vozilih za prevoze pacientov, ki niso nujni in jih
uporabljajo pravne in fizične osebe, ki imajo za izvajanje prevozov dovoljenje
Ministrstva za zdravje,
-       
gasilskih vozilih,
-       
vozilih carinske službe,
-       
posebej označenih službenih vozilih cestninskih nadzornikov,
-       
vozilih Prometnega inšpektorata Republike Slovenije,
-       
vozilih mobilne enote Veterinarske uprave Republike Slovenije, s
katerimi se opravlja nadzor prevozov v cestnem prometu,
-       
posebej označenih specialnih vozilih za prevoz zaprtih oseb Uprave
Republike Slovenije za izvrševanje kazenskih sankcij, državnega tožilstva in
preiskovalne službe sodišča ter
-       
posebej označenih intervencijskih vozilih civilne zaščite, gorske,
jamarske ter podvodne javne reševalne službe na ravni države in mobilne enote
ekološkega laboratorija, ki se uporabljajo za opravljanje nalog iz tega člena.
(2) Posebne svetlobne in zvočne znake
na vozilih s prednostjo je dovoljeno uporabljati samo:
-       
za izvedbo nujnih nalog, potrebnih za reševanje življenja ali premoženja
oziroma za preprečitev nastanka velike materialne škode,
-       
za preprečitev ali odpravo onesnaženja okolja,
-       
za zavarovanje in ogled kraja prometne ali druge nesreče,
-       
za odkritje oziroma prijetje storilca prekrška ali za zavarovanje kraja
storitve prekrška,
-       
za odkritje oziroma prijetje storilca kaznivega dejanja ali za zavarovanje
kraja storitve kaznivega dejanja,
-       
za izvedbo nujnih in neodložljivih nalog državnega organa, ki so za delo
državnih organov strateškega pomena,
-       
za izvedbo nalog pri varovanju oseb in objektov ter
-       
za izvedbo nalog varovanja javnih prireditev in javnih shodov.
(3) Na vozilih s prednostjo je
dovoljeno uporabljati posebne svetlobne znake tudi za
izvedbo vaj zaščite in reševanja, skladno s pravilnikom, ki ureja vaje na
področju varstva pred naravnimi in drugimi nesrečami, za opozarjanje na
nesrečo, zgostitev prometa oziroma zastoj ali druge okoliščine, ki pomenijo
nevarnost za udeležence cestnega prometa.
(4) Na policijskih vozilih je
dovoljeno uporabiti posebne svetlobne in zvočne znake tudi za ustavitev vozila,
ki vozi pred njim.
III. VOZILA ZA SPREMSTVO
4. člen
(1) Naprave za dajanje posebnih
svetlobnih in zvočnih znakov, ki označujejo vozila za spremstvo, je dovoljeno
vgraditi, namestiti in uporabljati samo na vozilih, s katerimi policija ali
vojaška policija opravlja spremstvo iz drugega odstavka tega člena. Pod pogojem
iz prvega odstavka 6. člena tega pravilnika je dovoljeno vgraditi, namestiti in
uporabljati naprave za dajanje posebnih svetlobnih znakov, ki označujejo vozila
za spremstvo, tudi na vozila drugih državnih organov, kadar so ta vozila v spremstvu.
(2) Posebne svetlobne in zvočne znake na
vozilih za spremstvo je dovoljeno uporabljati samo za izvedbo nalog pri
spremljanju in varovanju določenih oseb ali za izvedbo nujnih nalog pri
spremljanju posebno pomembnih tovorov ter pri spremljanju in varovanju javnih
prireditev in javnih shodov, ki jih drugače ne bi bilo mogoče
zavarovati ali bi bilo drugačno varovanje nesorazmerno zahtevno in drago.
IV. VRSTE SVETLOBNIH ZNAKOV, KI JIH DAJEJO VOZILA S
PREDNOSTJO IN VOZILA ZA SPREMSTVO
5. člen
(1) Na dvoslednih vozilih s prednostjo
se uporabljata najmanj dve modri svetilki, ki sta nameščeni na najvišji točki
vozila simetrično glede na njegovo vzdolžno os, tako da sta dobro vidni z vseh
strani. Če zaradi velikosti ali oblike vozila s prednostjo ti modri svetilki ne
bi bili dobro vidni z vseh strani, morata biti na ali v vozilu nameščeni dve
modri svetilki tako, da sta dobro vidni s sprednje strani vozila ter na ali v
zadnjem delu vozila ena ali dve modri svetilki, ki sta dobro vidni z zadnje
strani vozila. Dodatno sta lahko na sprednji strani vozila s prednostjo
nameščeni tudi dve naprej usmerjeni modri svetilki.
(2) Ne glede na prejšnji odstavek se
lahko na policijskih vozilih brez oznak uporablja samo ena modra svetilka. V
takem primeru mora biti modra svetilka nameščena na levi strani sprednjega dela
strehe in mora biti dobro vidna z vseh strani.
(3) Modra svetilka na strehi
policijskega vozila brez oznak se lahko nadomesti z dvema modrima svetilkama v
notranjosti vozila, od katerih je ena nameščena neposredno za vetrobranskim
steklom in je usmerjena naprej in vstran, druga pa je nameščena neposredno ob
zadnjem steklu in je usmerjena nazaj.
(4) Kadar se z vozilom iz prejšnjega
odstavka, v skladu z določbami zakona, ki ureja pravila cestnega prometa, s
posebno napravo ugotavlja hitrost pred njim vozečega vozila, se sme uporabljati
samo nazaj usmerjena modra svetilka.
(5) Določbi drugega in tretjega
odstavka tega člena se smiselno uporabljata tudi za neoznačena civilna vozila
državnih organov, ki se uporabljajo za prevoz varovanih oseb iz uredbe, ki
določa varovane osebe.
(6) Na vozilu s prednostjo lahko podnevi
enakomerno izmenično utripata tudi svetlobna znaka z dolgima belima žarometoma
na sprednji strani vozila.
6. člen
(1) Na dvoslednem vozilu za spremstvo,
ki vozi na čelu in na začelju kolone vozil, se uporabljata modra in rdeča
svetilka, ki sta nameščeni na najvišji točki vozila, simetrično glede na
njegovo vzdolžno os, tako da sta dobro vidni z vseh strani. Rdeča svetilka je
na levi, modra pa na desni strani vozila. Na enak način se lahko uporabljata
modra in rdeča svetilka tudi na vozilih za spremstvo, ki vozijo v koloni vozil.
Če je potrebno za zagotavljanje varnosti, se lahko na enak način uporabljata
modra in rdeča svetilka tudi na vozilih v spremstvu. Na vozilu, ki vozi na čelu
kolone, sta modra in rdeča svetilka lahko zatemnjeni na delu, usmerjenem proti
zadnjem delu vozila. Na sprednji strani vozila za spremstvo sta lahko dodatno
nameščeni tudi modra in rdeča svetilka, usmerjeni naprej.
(2) Modra in rdeča svetilka na strehi
policijskega vozila brez oznak, ki se uporablja za spremstvo, se lahko
nadomesti z dvema modrima in dvema rdečima svetilkama v notranjosti vozila, od
katerih sta ena modra in rdeča svetilka nameščeni neposredno za vetrobranskim steklom
in sta usmerjeni naprej in vstran, ena modra in rdeča svetilka pa sta nameščeni
neposredno ob zadnjem steklu in sta usmerjeni nazaj. Kadar se s tako označenim
vozilom, skladno z določbami zakona, ki ureja pravila cestnega prometa,
izvajajo naloge pri spremljanju in varovanju določenih oseb, se smeta
uporabljati samo naprej usmerjeni modra in rdeča svetilka.
(3) Na vozilu za spremstvo lahko
podnevi enakomerno izmenično utripata tudi svetlobna znaka z dolgima belima
žarometoma na sprednji strani vozila.
7. člen
(1) Motorno kolo, ki se uporablja kot
vozilo s prednostjo ali vozilo za spremstvo, mora imeti dve utripajoči svetilki
na sprednji strani, nameščeni simetrično glede na vzdolžno os vozila, ki sta
usmerjeni naprej, in eno utripajočo svetilko na zadnjem delu vozila, ki je
vidna z vseh strani.
(2) Na motornem kolesu iz prejšnjega
odstavka, ki se uporablja kot vozilo s prednostjo, so vse tri svetilke modre.
(3) Na motornem kolesu iz prvega
odstavka tega člena, ki se uporablja kot vozilo za spremstvo in vozi na čelu
kolone, v koloni vozil ali na začelju kolone (zaključno vozilo), sta na
sprednji strani na levi rdeča in na desni modra svetilka, svetilka na zadnjem
delu vozila pa je rdeča.
8. člen
(1) Vozila s prednostjo morajo biti
predpisano označena oziroma morajo imeti na bočnih straneh oznako z imenom
oziroma nazivom lastnika oziroma uporabnika.
(2) Ne glede na določbo prejšnjega odstavka
so lahko policijska vozila s prednostjo tudi brez teh oznak.

Pravilnik o vozilih s prednostjo in vozilih za
spremstvo (Uradni list RS, št. 48/11) vsebuje naslednji končni določbi:
»V. KONČNI DOLOČBI
9. člen
Z dnem uveljavitve tega pravilnika, se
preneha uporabljati Pravilnik o vozilih s prednostjo in vozilih za spremstvo
(Uradni list RS, št. 40/06, 115/07, 76/10 in 109/10 – ZPrCP).
10. člen
Ta pravilnik začne veljati 1. julija
2011.«.

Pravilnik o spremembah in dopolnitvah
Pravilnika o vozilih s prednostjo in vozilih za spremstvo (Uradni list RS, št. 69/13) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati 1. septembra
2013.«.