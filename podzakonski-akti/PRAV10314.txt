I. SPLOŠNE DOLOČBE
1. člen
(vsebina pravilnika)
S tem pravilnikom so za izvedbo
investicijskih vzdrževalnih del in vzdrževalnih del v javno korist določeni
način in postopek odobritve projektne dokumentacije, vrsta in način izvedbe,
način in postopek nadzora nad izvedbo, način in postopek pregleda ter način in
postopek prevzema.
2. člen
(obseg uporabe)
(1) Ta pravilnik se uporablja za
izvedbo investicijskih vzdrževalnih del in vzdrževalnih del v javno korist na
javnih cestah.
(2) Ta pravilnik se uporablja tudi pri
novogradnji ali rekonstrukciji javne ceste, za katero je bilo pridobljeno
gradbeno dovoljenje in je potrebno novozgrajeno ali rekonstruirano cesto
predati v začasno uporabo še pred dokončanjem vseh del, predvidenih z gradbenim
dovoljenjem.
3. člen
(pomen izrazov)
(1) Posamezni izrazi, uporabljeni v
tem pravilniku, imajo naslednji pomen:
1.    
»gradbišče« je pri vzdrževalnih delih v javno korist območje ceste
omejeno z mejo obdelave, pri investicijskih vzdrževalnih delih pa cestni svet
omejen z mejo obdelave,
2.    
»izdelovalec izvedbenega načrta« je upravljavec ceste ali pravna ali
fizična oseba, ki kot gospodarsko dejavnost opravlja storitve projektiranja,
gradnje ali vzdrževanja javnih cest,
3.    
»izvedbeni načrt« je načrt za izvedbo investicijskih vzdrževalnih del,
lahko pa tudi vzdrževalnih del v javno korist na javni cesti,
4.    
»meja obdelave« je položaj začetka in konca posega oziroma kilometrski
položaj iz banke cestnih podatkov,
5.    
»odgovorni izdelovalec izvedbenega načrta« je posameznik, ki za
izdelovalca izvedbenega načrta izdela izvedbeni načrt,
6.    
»recenzija« je strokovna presoja racionalnosti projektnih rešitev in
usklajenosti projektne rešitve s projektno nalogo, pravili stroke in veljavnimi
predpisi.
(2) Izrazi, uporabljeni v tem
pravilniku, katerih pomen ni določen v prejšnjem odstavku, imajo enak pomen,
kot ga določajo predpisi, ki urejajo ceste in graditev objektov.
II. PROJEKTNA DOKUMENTACIJA, IZVEDBENI NAČRT IN RECENZIJA
4. člen
(projektna naloga)
(1) Upravljavec ceste mora za izdelavo
izvedbenih načrtov ali projektne dokumentacije pridobiti ali izdelati projektno
nalogo.
(2) Projektna naloga je sistematično
urejen zbir tekstualnega in slikovnega gradiva in drugih potrebnih besedil v
obliki usmeritev, kako naj projektant ali izdelovalec izvedbenega načrta izdela
projektno dokumentacijo ali izvedbeni načrt.
(3) S projektno nalogo se predpiše
vsebina izvedbenega načrta ali projektne dokumentacije.
(4) Projektna naloga mora biti
sestavljena iz v nadaljevanju navedenih osnovnih poglavij, obrazloženimi v
odvisnosti od vrste projektne dokumentacije ali izvedbenega načrta, obsega
predvidenega posega in objekta:
1.    
Naziv objekta je sestavljen iz vrste projektne dokumentacije ali
izvedbenega načrta za katerega se projektna naloga izdeluje, vrste posega
(modernizacija, sanacija, rekonstrukcija ipd.), številke ceste, odseka ceste,
naziva ceste, položaja začetka in konca posega oziroma kilometrskega položaja
začetka in konca posega iz banke cestnih podatkov ter kilometrskega položaja
osi objekta iz banke cestnih podatkov. Nazivu objekta se lahko dodajajo tudi
krajevna imena.
2.    
Opis obstoječega stanja se izdela na podlagi terenskega ogleda, o čemer
mora biti sestavljen zapisnik, v katerega so vneseni podatki in slikovno
gradivo dejanskega stanja. Podatki obsegajo predvsem: kilometrski položaj v osi
ceste od začetka proti koncu ceste, kratek opis lokacije ceste, cestnega
odseka, cestnega objekta ali njihovega stavnega dela (npr. začetek zidu, konec
premostitvenega objekta, priključek, avtobusno postajališče) s kratkim opisom
stanja, ki je sestavljen iz petih stopenj (zelo slabo, slabo, mejno, dobro,
zelo dobro). K opisu lokacije ceste, cestnega odseka, cestnega objekta ali
njihovega stavnega dela, opredeljenega s stopnjo zelo slabo ali slabo, mora
biti v projektno nalogo vneseno slikovno gradivo. Na terenskem ogledu se določi
tudi mejo obdelave – začetni in končni kilometrski položaj. Terenski ogled
lahko nadomesti pregled ceste, cestnega odseka ali cestnega objekta, s katerim
se zagotavlja nadzor nad stanjem cest (redni in izredni pregledi) v skladu s
predpisi o javnih cestah.
3.    
Predlog rešitve je sestavljen iz kratkega opisa s predlogom ukrepov,
predlaganih na podlagi razpoložljivih podatkov in terenskega ogleda. Posebno
pozornost je treba nameniti navezavi na obstoječo cesto, cestni odsek ali
cestni objekt tako, da ta predstavlja logično zaključeno celoto. Upravljavec
ceste se lahko odloči, da predloga rešitve v projektni nalogi ne bo podal.
4.    
Obstoječa razpoložljiva projektna dokumentacija vsebuje popis obstoječe
razpoložljive projektno tehnične dokumentacije.
5.    
Smernice za izdelavo projekta in vsebina projekta vsebujejo navodila
oziroma napotke izdelovalcu projektne dokumentacije oziroma izvedbenega načrta,
ki se nanašajo na izgled in obliko projekta oziroma izvedbenega načrta in za
katere investitor meni, da jih mora ta upoštevati.
6.    
Projektni pogoji in soglasja k projektu vsebujejo navodila za pridobitev
projektnih pogojev za projektiranje in soglasij k izdelani projektni
dokumentaciji.
7.    
Navedba predpisov obsega splošno navodilo o spoštovanju veljavne
zakonodaje kot tudi navedbo neobveznih predpisov (tehnične specifikacije za
javne ceste, interna navodila investitorja, uzance ipd.).
8.    
Tehnični pogoji za projektiranje praviloma vsebujejo naslednja
podpoglavja:
8.1     Splošno
vsebuje splošna navodila za projektanta oziroma izdelovalca izvedbenega načrta.
V primeru projektne naloge za izdelavo izvedbenega načrta se v odvisnosti od
obsega načrtovanih del v to podpoglavje navede naslove poglavij izvedbenega
načrta v obsegu in nazivu, kot jih določa ta pravilnik.
8.2     Podlage
za projektiranje vsebujejo navodila za izdelavo geodetskega načrta v skladu s
predpisi o izdelavi geodetskega načrta ter območje obdelave, opremljeno
predvsem s podatki in elementi o reliefu, stavbah, javnih objektih, vodah,
komunalni infrastrukturi, naravni in kulturni dediščini ipd.
8.3     Smernice
za projektiranje vsebujejo naslednje točke z navodili za izdelavo:
8.3.1    Geološko-geomehansko
poročilo za potrebe dimenzioniranja voziščne konstrukcije kot tudi za potrebe
izdelave nasipov, usekov, zavarovanj brežin ipd.
8.3.2    Priključki.
8.3.3    Avtobusna
postajališča.
8.3.4    Ukrepi
za umirjanje prometa.
8.3.5    Odvodnjavanje.
8.3.6    Katastrski
elaborat.
8.3.7    Varnostni
načrt.
8.3.8    Načrt
gospodarjenja z gradbenimi odpadki.
8.3.9    Predračunski
elaborat.
8.3.10  Posebni
pogoji za izvedbo.
8.4     Planska
doba vsebuje predpisano plansko dobo s pravno podlago.
8.5     Normalni
prečni profil v skladu s predpisi o projektiranju cest.
9.    
Zaključek vsebuje druge za izdelavo projekta ali izvedbenega načrta
potrebne podatke, obrazložitve in navodila.
(5) Naslovi osnovnih poglavij se ne
spreminjajo razen, ko se s projektno nalogo predpisuje izdelava izvedbenega
načrta in se zato izrazi »projektiranje« oziroma »projekt« v poglavjih in
podpoglavjih smiselno nadomestijo z izrazi »izdelava izvedbenega načrta« oziroma
»izvedbeni načrt«.
(6) Naslovi, vsebina, vrsta posameznih
podpoglavij in točk projektne naloge se lahko spremenijo oziroma prilagodijo v
odvisnosti od obsega načrtovanih del, o čemer odloči upravljavec ceste.
(7) V projektni nalogi morajo biti
navedeni investitor, sofinancer(ji) in izdelovalec, ki morajo projektno nalogo
potrditi s podpisom. Projektno nalogo pregleda in potrdi upravljavec.
5. člen
(izvedbeni načrt)
(1) Izvedbeni načrt je lahko izdelan
kot izvedbeni načrt za izvedbo ali izvedbeni načrt izvedenih del. Pridobitev
projektnih pogojev in soglasij k izvedbenemu načrtu ni obvezna.
(2) Izvedbeni načrt za izvedbo je
načrt izdelan na podlagi potrjene projektne naloge iz prejšnjega člena.
(3) Izvedbeni načrt izvedenih del je
izvedbeni načrt za izvedbo z vnesenimi spremembami, nastalimi med izvajanjem
del, ki ga praviloma izdela izvajalec del.
(4) Če se izvedbeni načrt izdela za
izvedbo vzdrževalnih del v javno korist, mora biti to posebej utemeljeno v
izvedbenem načrtu oziroma v tehničnem poročilu.
(5) Prva stran izvedbenega načrta mora
vsebovati podatke iz obrazca iz Priloge 1, ki je sestavni del tega pravilnika.
(6) Izvedbeni načrt obsega poleg
podatkov iz prejšnjega odstavka še kazalo vsebine in v odvisnosti od obsega
načrtovanih del vsaj enega ali več od v nadaljevanju navedenih poglavij, ki
morajo biti določeni s projektno nalogo:
1.    
Tehnično poročilo obsega tehnični opis obstoječega in končnega stanja
objekta. Poleg opisa so lahko sestavni del tehničnega poročila še rezultati
analiz in izračunov, izsledki predhodnih raziskav, empirični podatki ter drugi
podatki, potrebni za izdelavo izvedbenega načrta.
2.    
Načrti s potrebnimi detajli vsebujejo tlorise, prereze, tridimenzionalne
prikaze in podobno, iz katerih so razvidni geometrijski elementi poteka ceste
oziroma geometrijski elementi objekta.
3.    
Popis del s predračunom vsebuje natančen popis del, količine, enote,
ceno na enoto, vrednost predračunske postavke, seštevek postavk po vrsti del
ter skupni seštevek vseh del.
4.    
Navodila so opisi, ki jih izdela proizvajalec proizvodov,
elementov, naprav ali sistemov in so namenjena njihovemu delovanju, upravljanju
ali vzdrževanju.
5.    
Programska oprema je oprema, ki je namenjena delovanju, upravljanju ali
vzdrževanju proizvodov, elementov, naprav ali sistemov.
6.    
Elaborati vsebujejo študije, zasnove, strokovne ocene, geodetske
načrte, prometne ureditve, dimenzioniranje voziščne konstrukcije, posebne
pogoje oziroma druge tehnične dokumente.
(6) Vsebina posameznega poglavja iz
prejšnjega odstavka se prilagodi obsegu predvidenih del.
(7) Izvedbeni načrt lahko izdela
pravna ali fizična oseba, ki izpolnjuje pogoje za projektiranje, gradnjo ali
vzdrževanje cest v skladu s predpisi o graditvi objektov. Izvedbeni načrt lahko
izdela tudi pravna oseba, registrirana za gradnjo ali vzdrževanje javnih cest,
ali upravljavec ceste ter fizična oseba, ki ima vsaj izobrazbo V. stopnje
gradbene ali druge ustrezne smeri in 15 let delovnih izkušenj s področja gradenj
ali vzdrževanja cest, šteto od leta pridobitve zahtevane izobrazbe.
(8) Šteje se, da je izvedbeni načrt
izdelan, ko je bil predan investitorju razen, če je bila z naročilom za
izdelavo izvedbenega načrta določena recenzija. Pogoji predaje izvedbenega
načrta investitorju se določijo z naročilom.
6. člen
(projektna dokumentacija)
Če je s projektno nalogo predpisana
projektna dokumentacija, se ta izdela v skladu s predpisi o graditvi objektov.
7. člen
(recenzija)
(1) Recenzija projektne dokumentacije
je obvezna, če je za izvedbo investicijskih vzdrževalnih del, vzdrževalnih del
v javno korist ali gradnjo predpisana izdelava projektne dokumentacije.
(2) Recenzija izvedbenega načrta za
izvedbo je obvezna, če se uporablja za izvedbo vzdrževalnih del v javno korist.
(3) Recenzira se projekt za izvedbo (v
nadaljnjem besedilu: PZI). Ne glede na prejšnji stavek lahko upravljavec ceste
odloči, da se recenzija PZI ne opravi, če je bila izvedena recenzija idejnega
projekta ali projekta za pridobitev gradbenega dovoljenja.
(4) Ne glede na prvi odstavek tega
člena lahko upravljavec ceste odloči, da se recenzija projektne dokumentacije
ne opravi, če mora biti projektna dokumentacija revidirana v skladu s predpisi
o graditvi objektov.
8. člen
(izvedba recenzije)
(1) Projektno dokumentacijo, ki je
predvidena za recenzijo, mora pregledati odgovorni recenzent.
(2) Recenzent je pravna oseba, ki
izpolnjuje pogoje za projektanta, izvajalca ali nadzornika v skladu s predpisi
o graditvi objektov.
(3) Vodja recenzije je posameznik, ki
ima najmanj izobrazbo, pridobljeno po univerzitetnih študijskih programih prve
stopnje, in najmanj deset let delovnih izkušenj s področja projektiranja,
gradnje ali vzdrževanja javnih cest, šteto od leta pridobitve zahtevane
izobrazbe ter ga imenuje upravljavec ceste.
(4) Če vodja recenzije ni zaposlen pri
upravljavcu ceste, mora pred imenovanjem za vodjo recenzije pridobiti soglasje
delodajalca.
(5) Tajnik recenzije je fizična oseba,
ki izpolnjuje naslednje pogoje:
-      
ima najmanj izobrazbo, pridobljeno po visokošolskih strokovnih
študijskih programih prve stopnje, tehnične smeri,
-      
ima najmanj pet let delovnih izkušenj s področja projektiranja, gradnje
ali vzdrževanja javnih cest,
-      
splošno poznavanje določb zakona, ki ureja splošni upravni postopek, ki
se nanašajo na vabljenje, vodenje in odločanje v upravnem postopku, pri čemer
strokovni izpit za vodenje in odločanje v upravnem postopku ni potreben,
-      
splošno poznavanje postopka recenziranja projektne dokumentacije.
(6) Naloge tajnika recenzije lahko
opravlja vodja projekta ali vodja recenzije.
(7) Odgovorni recenzent je fizična
oseba, ki jo imenuje recenzent, in mora izpolnjevati enega od naslednjih pogojev:
-      
najmanj pet let izpolnjevati pogoje za odgovornega projektanta v skladu
s predpisi o graditvi objektov ali
-      
vsaj deset let izpolnjevati pogoje za odgovornega vodjo del ali
odgovornega nadzornika v skladu s predpisi o graditvi objektov ali
-      
imeti najmanj izobrazbo, pridobljeno po visokošolskih strokovnih
študijskih programih prve stopnje in 15 let delovnih izkušenj od pridobitve
zahtevane izobrazbe s področja gradenj ali vzdrževanja javnih cest.
(8) Če zaradi vrste recenzije ni
predpisanih zakonskih pogojev (npr. prometno ekonomske primerjave, presoja
vplivov na okolje), mora imeti odgovorni recenzent najmanj izobrazbo,
pridobljeno po univerzitetnih študijskih programih prve stopnje in pet let
delovnih izkušenj na področju, ki je predmet recenzije.
(9) Naloge recenzenta, projektanta in
revidenta kot pravnih oseb in odgovornega recenzenta, odgovornega projektanta,
odgovornega vodjo projekta projektanta in odgovornega revidenta kot fizičnih
oseb se medsebojno izključujejo. Posamezna pravna ali fizična oseba lahko pri
istem projektu opravlja le eno izmed nalog iz prejšnjega stavka. Fizična oseba
ne more nastopati kot odgovorni recenzent, če je zaposlena pri projektantu ali
revidentu projektne dokumentacije in obratno, pravna oseba, ki je projektant
ali revident, pa ne more biti recenzent pri istem projektu. Za izločitev
fizične osebe se smiselno uporabljajo določbe zakona, ki ureja splošni upravni
postopek, o izločitvi osebe iz postopka.
(10) En odgovorni recenzent je lahko
ob izpolnjevanju pogojev imenovan za več področij.
(11) Obseg recenzije je odvisen od
vrste projektne dokumentacije in obsega naslednja področja: prometno varnost,
cestni objekti (mostovi, prepusti, predori ipd.), gradbeno tehnične rešitve,
prometno ali gradbeno tehnološko vrednotenje variant, geološka in geomehanska
poročila, prometno ekonomske primerjave, kolesarske povezave, semaforizacija in
cestna razsvetljava, arhitektonsko oblikovanje obcestnih objektov in ureditve
obcestne krajine, nivojsko križanje ceste in železniške proge, presoja vplivov
na okolje, zaščito pred hrupom, vodnogospodarsko področje in varstvo pri delu.
Pri izvedbi recenzije nivojskih križanj ceste in železniške proge mora biti
opravljena tudi revizija v skladu s predpisi o varnosti v železniškem prometu.
(12) Upravljavec ceste lahko ob
posebej utemeljenih razlogih (npr. zaradi uporabe novih materialov, elementov,
naprav ali sistemov, razvoja tehnike ali novih tehničnih rešitev) doda novo
področje za katerega se opravlja recenzija.
(13) Če je področje recenzije zajeto v
projektni dokumentaciji, mora odgovorni recenzent za vsako od navedenih
področij iz desetega odstavka tega člena izdelati pisno poročilo. Pri izdelavi
poročila mora odgovorni recenzent ravnati v skladu s pravili stroke in načelom
zakonitosti.
(14) Za obravnavo poročil mora vodja
recenzije razpisati obravnavo, na katero povabi vodjo investicijskega projekta investitorja,
odgovornega vodjo projekta projektanta, odgovorne projektante, odgovorne
recenzente in druge s strani upravljavca ceste pooblaščene osebe.
(15) O obravnavi se piše zapisnik.
(16) Projektant mora upoštevati v
zapisniku navedene in obrazložene pripombe odgovornih recenzentov ter vsebino
projektne dokumentacije uskladiti s pripombami v roku, ki ga določi vodja
recenzije in, ki ne sme biti krajši od 15 dni po prejemu zapisnika recenzijske
obravnave.
(17) Vsak odgovorni recenzent mora po
predložitvi popravljene projektne dokumentacije ugotoviti skladnost popravkov s
svojimi pripombami, navedenimi in obrazloženimi v zapisniku obravnave, ter o
tako ugotovljeni skladnosti podati pisno izjavo vodji recenzije.
(18) Recenzent mora o opravljeni
recenziji izdati potrdilo, ki ga podpišejo recenzent, vodja recenzije in
upravljavec ceste.
(19) Recenzent mora o recenziji voditi
evidenco z naslednjimi podatki: polni naziv dokumentacije, ki je predmet
recenzije, datum recenzijske obravnave in datum ter številka izdanega potrdila
o recenziji. Po izdaji potrdila o opravljeni recenziji mora original dokumentacije
izročiti naročniku.
(20) Za sklic recenzije, vodenje
zapisnika, vročanje dokumentov ter izdajo potrdila se smiselno uporabljajo
določbe zakona, ki ureja splošni upravni postopek.
9. člen
(revizija)
Kadar se kot vzdrževalna dela v javno
korist izvajajo zahtevni objekti, mora biti ne glede na opravljeno recenzijo,
izvedena tudi revizija projektne dokumentacije, kot je to predpisano s predpisi
o graditvi objektov.
III. IZVEDBA
10. člen
(odgovorne osebe pri izvedbi
investicijskih vzdrževalnih del in delih, ki se štejejo za vzdrževalna dela v
javno korist)
(1) Odgovorna oseba investitorja mora
biti imenovana v skladu s predpisi o javnih financah, ali na podlagi internih
aktov investitorja oziroma upravljavca ceste.
(2) Koordinator za varnost in zdravje pri
delu je za fazo projektiranja in za fazo izvedbe imenovan posameznik v skladu s
predpisi s področja varstva in zdravja pri delu.
(3) Za izdelavo projektne
dokumentacije mora projektant imenovati odgovornega vodjo projekta in odgovorne
projektante v skladu s predpisi o graditvi objektov v obliki, kot je predpisana
s predpisi o vsebini projektne dokumentacije.
(4) Za izdelavo izvedbenega načrta
imenuje izdelovalec izvedbenega načrta odgovornega izdelovalca izvedbenega
načrta v obliki iz Priloge 1 tega pravilnika.
(5) Za izvedbo recenzije se imenujejo
vodja recenzije, odgovorni recenzenti in tajnik recenzije v skladu s tem pravilnikom.
Če naloge tajnika recenzije opravlja vodja projekta ali vodja recenzije,
posebno imenovanje ni potrebno, je pa potrebno to navesti v zapisniku
recenzijske obravnave.
(6) Za izvedbo revizije se imenujejo
odgovorni revidenti v skladu s predpisi o graditvi objektov.
(7) Projektant, recenzent, revident,
izvajalec in nadzornik so praviloma imenovani s pogodbo ali drugim dokumentom iz
katerega izhaja predmet naročila in katerega podpisnik je zakoniti zastopnik
investitorja ali njegov pooblaščenec.
(8) Za izvedbo investicijskih
vzdrževalnih del in vzdrževalnih del v javno korist imenuje izvajalec del
odgovornega vodjo del, če to zahteva obseg del, pa še odgovornega vodjo
posameznih del. Če je na gradbišču več izvajalcev del, investitor izmed
odgovornih vodij del imenuje odgovornega vodjo gradbišča
(9) Za izvajanje nadzora imenuje
nadzornik odgovornega nadzornika. Odgovorni nadzornik lahko za izvajanje
posameznih del, ki so v zvezi z opravljanjem gradbenega nadzora, imenuje svoje
odgovorne nadzornike posameznih del.
(10) Za obliko in vsebino dokumentov,
s katerim se z izjemo odgovornih projektantov, odgovornih vodij projektov,
projektanta in odgovornih izdelovalcev izvedbenega načrta imenujejo odgovorni
posamezniki, se smiselno uporabljajo določbe zakona, ki ureja splošni upravni
postopek.
(11) Z izjemo odgovorne osebe
investitorja, koordinatorjev za varstvo in zdravje pri delu, izdelovalca
izvedbenega načrta in odgovornega izdelovalca izvedbenega načrta, so pravice in
dolžnosti pravnih in fizičnih oseb iz tega člena predpisane s predpisi o
graditvi objektov, razen, če je s predpisi o cestah določeno drugače.
11. člen
(investicijska vzdrževalna dela)
(1) Investicijska vzdrževalna dela se
izvajajo na podlagi izvedbenega načrta in le izjemoma na podlagi projekta za
izvedbo.
(2) Z investicijskimi vzdrževalnimi
deli se prične na podlagi izdelanega izvedbenega načrta ali projekta za izvedbo.
(3) Varnostni načrt se izdela, če to
zahtevajo predpisi o zagotavljanju varnosti in zdravja pri delu.
(4) Po podpisu pogodbe mora biti
izvajalec del dokazno uveden v delo z vpisom v gradbeni dnevnik s strani
predstavnika investitorja ali njegovega pooblaščenca. Uvedba v delo je lahko
izvedena tudi v obliki samostojnega dokumenta.
(5) O izvajanju del se vodi gradbeni
dnevnik v skladu s predpisi o graditvi objektov.
(6) Knjiga obračunskih izmer se vodi v
skladu s predpisi o graditvi objektov in podpisano pogodbo.
(7) Posebni pogoji za izvedbo se
predpišejo z razpisno dokumentacijo, s projektno dokumentacijo za izvedbo,
izvedbenim načrtom, elaboratom prometne ureditve ali sklepom upravljavca in
lahko obsegajo: omejitve, faznost izvedbe del, obseg pregledov s strani
izvajalca rednega vzdrževanja oziroma druge preglede, ki niso predpisani s
predpisi o cestah, dostopnost za intervencijo in druge ukrepe za zagotovitev
varnosti cestnega prometa. Posebni pogoji ne nadomeščajo dovoljenja za zaporo
ceste. Izvajati se začnejo, ko izvajalec del po uvedbi v posel poseže v
obstoječo cesto, najkasneje pa s postavitvijo zapore ceste in veljajo po
odstranitvi zapore ceste do izdaje sklepa s strani komisije za pregled
investicijskih vzdrževalnih del po zakonu, ki ureja ceste.
(8) V primeru, da se za začasno cesto
uporabi dokončana posamezna faza izvedenih investicijskih vzdrževalnih del na
cesti ter v primeru, ko so investicijska vzdrževalna dela končana in še ni
izdan sklep komisije o pregledu teh del, lahko izvajalec rednega vzdrževanja
ceste konča zaporo prometa in pod posebnimi pogoji dovoli začasno omejeno
uporabo ceste, če je odgovorni nadzornik izvedenih del predhodno z vpisom v
gradbeni dnevnik podal pisno izjavo, da so dela opravljena v skladu s
tehničnimi zahtevami in je zagotovljena varnost ceste.
12. člen
(vzdrževalna dela v javno korist)
(1) Vzdrževalna dela v javno korist se
izvajajo na podlagi projekta za izvedbo in le izjemoma na podlagi izvedbenega
načrta.
(2) Z vzdrževalnimi deli v javno
korist se začne na podlagi izdelanega in recenziranega projekta za izvedbo ali
izdelanega izvedbenega načrta, izdelanega načrta organizacije gradbišča in
izdelanega varnostnega načrta. Ob posebej utemeljenih razlogih (npr.
zavarovanje brežin, sanacija, preplastitev vozišča) s strani upravljavca ceste
se lahko z izvedbo del prične tudi brez recenziranega projekta za izvedbo.
(3) Po podpisu pogodbe mora biti
izvajalec del s strani investitorja oziroma njegovega pooblaščenca uveden v
delo v obliki samostojnega dokumenta ali zapisnika iz katerega mora biti
razvidna predana dokumentacija in drugi podatki, potrebni za pričetek in
izvedbo del.
(4) O izvajanju del se vodi gradbeni
dnevnik v skladu s predpisi o graditvi objektov.
(5) Knjiga obračunskih izmer se vodi v
skladu s predpisi o graditvi objektov in sklenjeno pogodbo.
(6) Posebni pogoji za izvedbo se
predpišejo z razpisno dokumentacijo, s projektno dokumentacijo za izvedbo,
izvedbenim načrtom, elaboratom prometne ureditve ali sklepom upravljavca in
lahko obsegajo: omejitve, faznost izvedbe del, obseg pregledov s strani
izvajalca rednega vzdrževanja oziroma druge preglede, ki niso predpisani s
predpisi o cestah, dostopnost za intervencijo in druge ukrepe za zagotovitev
varnosti cestnega prometa. Posebni pogoji ne nadomeščajo dovoljenja za zaporo
ceste. Izvajati se začnejo, ko izvajalec del po uvedbi v posel poseže v
obstoječo cesto, najkasneje pa s postavitvijo zapore ceste in veljajo do
pridobitve dovoljenja za izročitev ceste, cestnega odseka ali cestnega objekta
v vsaj začasno omejeno uporabo.
13. člen
(načrt organizacije gradbišča)
(1) Za izvedbo vzdrževalnih del v
javno korist mora biti izdelan načrt organizacije gradbišča. Načrt organizacije
gradbišča predloži izvajalec del pred začetkom del, pregleda in potrdi ga
odgovorni nadzornik.
(2) Pri izvedbi investicijskih
vzdrževalnih del načrt organizacije gradbišča ni obvezen dokument.
(3) Načrt organizacije ureditve
gradbišča mora biti izdelan v skladu s projektom za izvedbo ali izvedbenim
načrtom, na podlagi katerega se bo delo izvajalo, in v skladu z varnostnim
načrtom, kadar je predpisan.
(4) Načrt organizacije gradbišča velja
za čas trajanja gradbišča in mora v odvisnosti od velikosti, predvidenega časa
izvajanja in zahtevnosti del vsebovati naslednje podatke:
1.    
območje, kjer se bodo odvijala dela na gradbišču s parcelnimi mejami,
prostori za začasne deponije, gradbiščni provizoriji (pisarne, objekti za
potrebe izvedbe del ipd.),
2.    
stalne in začasne ograje, znake za obvestila, prepovedi dostopov ali
gibanja,
3.    
elaborat zapore ceste,
4.    
posebne pogoje za odvijanje cestnega prometa,
5.    
komunikacijske poti znotraj gradbišča in dostop na in iz gradbišča,
6.    
priključke na javne ceste,
7.    
predele oziroma območja za pripravo materialov, polizdelkov,
sestavljanje opažev ipd.,
8.    
robove izkopov (nasipov), višinske gabarite, nestabilna in drugače
nevarna ali varovana območja,
9.    
mesta priključkov (na vodo, elektriko, plin, telekomunikacije, zrak,
toplovod idr.) in razdelilna mesta na gradbišču s potekom stalnih (za čas
gradnje) razvodov,
10.  potek
montaže in demontaže konstrukcij ali posameznih elementov, potek izkopov,
delovnih in fasadnih odrov ter podpornih konstrukcij ipd.,
11.  namestitev
oziroma razporeditev gradbenih strojev s prikazom delovno vplivnega območja,
12.  območja
za zbiranje oziroma za začasno deponijo gradbenih odpadkov in po vrstah
nevarnih snovi in zaščitna območja za varovanje okolice,
13.  ukrepe
za varovanje zdravja in varovanja oseb ter okolice za čas gradnje in
14.  ostale
podatke, ki so potrebni za izvedbo del.
(5) V dovoljenju o zapori ceste in
posebnih pogojih za odvijanje cestnega prometa je treba predvideti možnosti
dostopov za intervencijo in požarno varnost na območju gradbišča.
(6) Izvajalec oziroma, če je
izvajalcev več, mora tisti izvajalec, ki ga imenuje investitor ali njegov
pooblaščenec, urediti gradbišče v skladu z varnostnim načrtom in izvajanje del
organizirati tako, da zaradi njih na gradbišču niso ogroženi varnost objekta,
življenje in zdravje ljudi, promet, sosednji objekti ali okolje.
14. člen
(prijava gradbišča, dokumentacija na
gradbišču)
(1) Prijava gradbišča mora biti
izdelana v skladu s predpisi o zagotavljanju varstva in zdravja pri delu.
(2) Označevanje gradbišč z gradbiščno
tablo za izvedbo investicijskih vzdrževalnih del in vzdrževalnih del v javno
korist ni potrebno.
(3) Dokumentacija, izdelana za
izvedbo, mora biti ves čas izvedbe investicijskih vzdrževalnih del ali
vzdrževalnih del v javno korist dostopna na gradbišču. Za dokumentacijo iz tega
odstavka se šteje projekt za izvedbo ali izvedbeni načrt s soglasji, načrt
organizacije gradbišča, pogodba za izvedbo, uvedba v delo, prijava gradbišča,
gradbeni dnevnik in imenovanja odgovornega vodje gradbišča, odgovornega vodje
del, odgovornega vodje posameznih del, odgovornega nadzornika ter odgovornega
nadzornika posameznih del.
(4) Na gradbišču mora biti dostopna
tudi vsa predpisana dokumentacija s področja varnosti in zdravja pri delu.
IV. PREGLED
15. člen
(pregled investicijskih vzdrževalnih del)
(1) Pregled izvedenih investicijskih
vzdrževalnih del opravi komisija, ki jo imenuje upravljavec ceste s sklepom in
jo sestavljajo vsaj odgovorni vodja del, odgovorni nadzornik in predstavnik
upravljavca, ki vodi delo komisije.
(2) Izvajalec del in nadzornik morata
investitorju po zaključku investicijskih vzdrževalnih del v roku, ki ga določa
zakon, ki ureja ceste, posredovati izjavo o dokončanju investicijskih
vzdrževalnih del iz Priloge 2, ki je sestavni del tega pravilnika. K izjavi
mora biti priložen en izvod dokumentacije, ki obsega:
1.    
izvedbeni načrt izvedenih del oziroma projekt izvedenih del, če so se dela
izvajala na podlagi projekta za izvedbo,
2.    
gradbeni dnevnik,
3.    
podatke za vnos v banko cestnih podatkov in
4.    
druge podatke in dokazila (knjiga obračunskih izmer, garancija za
garancijsko dobo ipd.), če je tako določeno v posebnem zakonu ali podzakonskem
aktu, ali je tako določeno s projektno nalogo, izvedbenim načrtom oziroma
projektno dokumentacijo ali s pogodbo.
(3) O pregledu izvedenih
investicijskih vzdrževalnih del se sestavi zapisnik, ki se zaključi s sklepom.
(4) Za sklic komisije, vodenje
zapisnika, vročanje dokumentov in oblikovanje sklepa v zaključku zapisnika se
smiselno uporabljajo določbe zakona, ki ureja splošni upravni postopek.
16. člen
(pregled vzdrževalnih del v javno korist)
(1) Pregled izvedenih vzdrževalnih del
v javno korist opravi komisija, ki jo s sklepom imenuje minister za državne
ceste oziroma župan za občinske ceste in jo sestavljajo vsaj predsednik,
tajnik, predstavnik policije in predstavnik upravljavca ceste.
(2) V primeru vgradnje opreme oziroma
naprav (cestna razsvetljava, semaforji, ipd.) mora biti pred komisijskim
pregledom izveden interni pregled s strani odgovornih oseb pri izvedbi
vzdrževalnih del v javno korist ter bodočega vzdrževalca te opreme oziroma
naprav. O izvedenem pregledu se sestavi zapisnik, iz katerega mora biti jasno
razvidno brezhibno delovanje pregledane opreme oziroma naprav, ki ga mora
izvajalec del predložiti na komisijskem pregledu.
(3) Izvajalec del in nadzornik morata
investitorju po izvedbi vzdrževalnih del v javno korist, posredovati izjavo o
dokončanju vzdrževalnih del v javno korist iz Priloge 3, ki je sestavni del
tega pravilnika. K izjavi mora biti v odvisnosti od vrste in obsega del
priložen en izvod dokumentacije, ki obsega:
-      
projekt izvedenih del ali izvedbeni načrt izvedenih del,
-      
navodila za obratovanje in vzdrževanje,
-      
gradbeni dnevnik,
-      
geodetski načrt novega stanja zemljišča po končanih delih,
-      
dokazilo o zanesljivosti del, ki se štejejo za vzdrževalna dela v javno
korist,
-      
podatke za vnos v banko cestnih podatkov, in
-      
druge podatke in dokazila (knjiga obračunskih izmer, garancija za
garancijsko dobo ipd.), če je tako določeno v posebnem zakonu ali podzakonskemu
aktu ali če je tako določeno s projektno nalogo, projektom za izvedbo oziroma
izvedbenim načrtom, ali s pogodbo.
(4) Dokazilo o zanesljivosti izvedenih
vzdrževalnih delih v javno korist je elaborat, s katerim se dokazuje, da je
cesta, cestni odsek ali cestni objekt primeren in varen za predajo v neomejeno
uporabo in mora biti izdelano v obliki in vsebini iz Priloge 4, ki je sestavni
del tega pravilnika.
(5) K tabeli o podatkih o udeležencih
pri izvedbi vzdrževalnih del v javno korist morajo biti priložena imenovanja
odgovornih oseb z izjemo odgovornega projektanta in odgovornega vodjo projekta
projektanta oziroma odgovornega izdelovalca izvedbenega načrta.
(6) K tabelam tabelaričnega prikaza
morajo biti priložena dokazila, z oštevilčenjem in v zaporedju, kot so navedena
v tabelaričnem kazalu dokazil. Dokazila obsegajo listine, kot so potrdila,
elaborati, poročila, ocene, atesti, certifikati, izjave o skladnosti, meritve,
zapisniki, izkazi in naslednja dokazila:
-      
o kvaliteti vgrajenih gradbenih proizvodov, inštalacij, tehnoloških
naprav in opreme,
-      
o opravljenih preiskavah konstrukcijskih elementov,
-      
o pregledu in merjenju inštalacij in preizkusu njihovega pravilnega
delovanja,
-      
o upoštevanju predpisov s področja zagotavljanja zdravja in varstva pri
delu, higienske in zdravstvene zaščite, varstva pred požarom, varstva pred
naravnimi in drugimi nesrečami ter varstva okolja, ohranjanja narave in varstva
kulturne dediščine, in
-      
druga dokazila, če je tako določeno v posebnem zakonu ali je tako
določeno z izvedbenim načrtom, projektom za izvedbo ali s pogodbo.
(7) Dokazilo se zveže z državno vrvico
ter opremi z žigom in podpisom izvajalca del.
(8) Vsi dokumenti v dokazilu o
zanesljivosti vzdrževalnih del v javno korist in dokazilo samo, morajo biti
izdelani v slovenskem jeziku.
(9) Za sklic komisije, vodenje
zapisnika in vročanje dokumentov se smiselno uporabljajo določbe zakona, ki
ureja splošni upravni postopek.
17. člen
(dokumentacija za komisijski pregled pred
izdajo dovoljenja za začasno uporabo državne ceste)
Če se opravlja pregled nove ali
rekonstruirane državne ceste, za katero je bilo izdano gradbeno dovoljenje, z
namenom izdaje dovoljenja za začasno uporabo ceste, se smiselno uporabljajo
določbe prejšnjega člena, kar pomeni, da komisija na podlagi izjave o
dokončanju del oziroma posamezne faze del, podpisane s strani odgovornega vodje
del in odgovornega nadzornika, poleg terenskega ogleda pregleda le razpoložljivo
dokumentacijo na dan pregleda ter preveri ali vozišče izpolnjuje pogoje za
varno odvijanje prometa.
18. člen
(vabilo na komisijo za pregled
vzdrževalnih del v javno korist)
(1) Delo komisije organizira tajnik,
vodi pa ga predsednik komisije.
(2) Vabilo za sklic komisije mora biti
imenovanim članom in ostalim vabljenim vročeno praviloma osem dni pred dnevom
opravljanja komisijskega pregleda. Vabila se lahko vročajo po elektronski pošti
na uradne elektronske naslove vabljenih.
(3) Poleg imenovanih članov komisije
se na pregled povabi tudi ostale udeležence vzdrževalnih del v javno korist
(drugi investitor, sofinancer, odgovorni nadzornik, odgovorni nadzorniki
posameznih del, odgovorni vodja gradbišča, odgovorni vodja del, odgovorni vodja
posameznih del, odgovorni vodjo projekta projektanta in odgovorni projektant
ipd.).
(4) K delu komisije mora biti
povabljen predstavnik pogodbenega koncesionarja za redno vzdrževanje in varstvo
cest ter odgovorni nadzornik nad izvajanjem rednega vzdrževanja.
(5) K delu komisije se povabi tudi
predstavnike drugih upravljavcev (lokalna skupnost, upravljavec javne železniške
infrastrukture ipd.), ki so dolžni izvajati vzdrževalna dela na objektih, ki so
predmet pregleda.
(6) K delu komisije se povabi
predstavnike pristojne inšpekcije za ceste.
19. člen
(izvedba pregleda vzdrževalnih del v javno
korist)
(1) Komisija mora na cesti, cestnemu
odseku ali cestnemu objektu, na katerem so bila izvedena vzdrževalna dela v
javno korist preveriti, če je predložena vsa predpisana oziroma s pogodbo
zahtevana dokumentacija in če so dela izvedena v skladu s predloženo
dokumentacijo, določili pogodbe in s pravili stroke ter v obliki sklepa
komisije, navedenega v zaključku zapisnika, ugotoviti ali:
a) 
je treba odpraviti ugotovljene pomanjkljivosti
ali
b) 
se lahko izda dovoljenje za izročitev ceste,
cestnega odseka ali cestnega objekta v začasno omejeno uporabo, do odprave
pomanjkljivosti ali
c) 
se lahko izda dovoljenje za izročitev ceste,
cestnega odseka ali cestnega objekta v neomejeno uporabo, če ni
pomanjkljivosti.
(2) Osebe, ki se udeležijo dela
komisije, se morajo izkazati z ustreznimi pooblastili v skladu z zakonom, ki
ureja splošni upravni postopek. Odgovorne osebe pri izvedbi vzdrževalnih del v
javno korist posebnega pooblastila ne potrebujejo, morajo pa se izkazati z
imenovanjem na podlagi tega pravilnika. Pooblastila prav tako ne potrebujeta
predstavnika pristojne inšpekcije za ceste in policijske uprave.
20. člen
(ravnanje upravljavca ceste pri pregledu
investicijskih vzdrževalnih del, vzdrževalnih del v javno korist oziroma nove
ali rekonstruirane državne ceste, za katero je bilo izdano gradbeno dovoljenje,
če upravljavec ceste ni investitor posega)
(1) Če s posegom v prostor posledično
pride do posega na javni cesti (priključki stanovanjsko poslovnih objektov,
trgovskih centrov, bencinskih servisov ipd.), obveznosti investitorja kot
zavezanca v upravnem postopku gradnje, rekonstrukcije, izvedbe investicijskih
vzdrževalnih del ali vzdrževalnih del v javno korist v območju javne ceste prevzame
upravljavec javne ceste. V takem primeru upravljavec ceste ne zagotavlja
sredstev za izvedbo del, je pa upravičen do povračila vseh stroškov, ki
nastanejo na javni cesti.
(2) Če pride do posega na državni
cesti in je investitor posega lokalna skupnost, obveznosti investitorja kot
zavezanca v upravnem postopku gradnje, rekonstrukcije, izvedbe investicijskih
vzdrževalnih del ali vzdrževalnih del v javno korist v območju državne ceste po
tem pravilniku prevzame upravljavec državne ceste. V takem primeru upravljavec
državne ceste ne zagotavlja sredstev za izvedbo del, je pa upravičen do
povračila vseh stroškov, ki nastanejo na državni cesti.
(3) Izvedba in prevzem del v območju
ceste se izvaja po določbah tega pravilnika, pri tem pa mora investitor posega
zagotoviti tudi zemljišča v novem območju cestnega sveta.
(4) Medsebojna razmerja z upravljavcem
ceste morajo biti urejena s pogodbo, sklenjeno pred začetkom del.
(5) Določbe tega člena se uporabljajo
tudi, če je bilo za poseg pridobljeno pisno soglasje ali dovoljenje upravljavca
ceste in je bila sklenjena pogodba o dovolitvi gradnje ali pogodba o
ustanovitvi stvarne služnosti.
21. člen
(zapisnik)
(1) Zapisnik komisijskega pregleda in
prevzema vsebuje naslednje podatke:
1.    
številko in datum zapisnika v skladu z uredbo, ki ureja upravno
poslovanje,
2.    
naziv komisije in namen sklica komisije,
3.    
pogodbeni naziv objekta,
4.    
kraj, datum in čas začetka dela komisije,
5.    
prisotni člani komisije in ostali udeleženci komisijskega pregleda in
prevzema,
6.    
osnovni podatki o vrsti izvedenih del,
7.    
podatki o pogodbenih strankah,
8.    
podatki o odgovornih osebah pri izvedbi vzdrževalnih del v javno korist,
9.    
podatki o predloženi dokumentaciji,
10.  ugotovitve
komisije,
11.  izjave
prisotnih in
12.  zaključek,
ki mora vsebovati zaključni sklep komisije s predlogom izdaje odločbe ali v
primeru predaje ceste v začasno omejeno uporabo izdajo pooblastila predsedniku
komisije, da po izjavi o odpravljenih pomanjkljivostih predlaga zaključni sklep
brez ponovnega sestajanja komisije ali ponovni sklic komisije,
13.  kraj,
datum in čas konca dela komisije,
14.  izjavo
o prebranem zapisniku in načinu vročanja.
22. člen
(prevzem dokumentacije)
Po pridobitvi dovoljenja za neomejeno
uporabo ceste, cestnega odseka ali cestnega objekta in izvedenem končnem
obračunu del, se v roku 30 dni celotna dokumentacija o objektu (upravna,
investicijska, finančna, projektna oziroma druga dokumentacija) preda
investitorju.
V. PREHODNA IN KONČNI DOLOČBI
23. člen
(dokončanje vzdrževalnih del v javno
korist)
Vzdrževalna dela v javno korist, ki so se
začela izvajati pred uveljavitvijo tega pravilnika, se dokončajo po dosedanjih
predpisih.
24. člen
(prenehanje uporabe)
Z dnem uveljavitve tega pravilnika se
preneha uporabljati Navodilo o delu komisije za pregled in prevzem izvedenih
obnovitvenih del na državnih cestah in rekonstrukcij državnih cest, ki se
štejejo za vzdrževalna dela v javno korist (Uradni list RS, št. 30/10 in 109/10
– ZCes-1).
24. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-398/2011/15-0034560
Ljubljana, dne 23. januarja 2012
EVA 2010-2411-0065
dr. Patrick Vlačič l.r.
Minister
za promet

Priloga 1:
Izvedbeni načrt
Priloga 2:
Izjava o dokončanju investicijskih vzdrževalnih del
Priloga 3:
Izjava o dokončanju vzdrževalnih del v javno korist
Priloga 4:
Dokazilo o zanesljivosti vzdrževalnih del v javno korist