I. SPLOŠNE DOLOČBE
1. člen
(vsebina in namen)
(1) S tem aktom se določajo kriteriji in pravila, na
podlagi katerih distribucijski operater v sistemskih obratovalnih navodilih
podrobneje predpiše pogoje za zagotavljanje nujne oskrbe in strošek nujne
oskrbe.
(2) Nujna oskrba je ukrep, ki preloži odklop električne
energije in je namenjena samo skrajnim primerom ogrožanja življenja in zdravja
ranljivega odjemalca.
2. člen
(upravičenci do nujne oskrbe)
(1) Do nujne oskrbe je upravičen ranljivi odjemalec, ki
izkaže, da bi bilo glede na okoliščine (letni čas, temperaturne razmere, kraj
prebivanja, zdravstveno stanje in druge podobne okoliščine) ob odklopu
električne energije ogroženo življenje in zdravje ranljivega odjemalca ter
oseb, ki z njim prebivajo v skupnem gospodinjstvu.
(2) Ranljivi odjemalec je gospodinjski odjemalec, ki si
zaradi svojih premoženjskih in bivalnih razmer, dohodkov in drugih socialnih
okoliščin ne more zagotoviti drugega vira energije za gospodinjsko rabo, ki bi
mu povzročil enake ali manjše stroške za najnujnejšo gospodinjsko rabo.
II. KRITERIJI ZA PRESOJO UPRAVIČENOSTI DO NUJNE OSKBE
3. člen
(kriteriji)
Pri presoji upravičenosti ranljivega odjemalca do nujne
oskrbe distribucijski operater upošteva naslednje kriterije:
-       
letni čas, temperaturne razmere in
-       
zdravstveno stanje ranljivega odjemalca ter oseb, ki z njim prebivajo.
4. člen
(letni čas in temperaturne razmere)
(1) Upravičenost do nujne oskrbe zaradi letnega časa in
temperaturnih razmer distribucijski operater presoja glede na vrsto stavbe, v
kateri ranljivi odjemalec prebiva, ter temperaturne razmere, ki bi lahko v
povezavi z načinom prebivanja ogrožale življenje in zdravje ranljivega
odjemalca ter oseb, ki z njim prebivajo.
(2) Do nujne oskrbe glede na letni čas in temperaturne
razmere so ranljivi odjemalci upravičeni le v obdobju od 1. oktobra do
30. aprila.
(3) Do nujne oskrbe glede na kraj prebivanja oziroma
vrsto stavbe iz prvega odstavka niso upravičeni ranljivi odjemalci, ki
prebivajo v stavbah, v katerih za ogrevanje v prostorih odjemalca ni nujno
potrebna električna energija. Takšne stavbe so predvsem:
-       
večstanovanjske stavbe s centralnim ogrevanjem;
-       
večstanovanjske in individualne stavbe, v katerih je vsaj v enem
bivalnem prostoru ranljivega odjemalca omogočeno ogrevanje s trdimi gorivi;
-       
večstanovanjske in individualne stavbe, v katerih je ogrevanje vsaj v
enem bivalnem prostoru ranljivega odjemalca izvedeno s pomočjo ogrevalnih
naprav na plinasto ali tekoče gorivo, ki za svoje delovanje ne potrebujejo
električne energije.
(4) Distribucijski operater v postopku ugotavljanja
upravičenosti do nujne oskrbe zaradi letnega časa in temperaturnih razmer
zahteva naslednja dokazila:
-       
v primeru večstanovanjske stavbe pisno potrdilo upravljavca stavbe o
načinu ogrevanja bivalnih prostorov ranljivega odjemalca;
-       
v primeru individualne ali večstanovanjske stavbe brez centralnega
ogrevanja potrdilo oziroma zapisnik o rednem letnem pregledu kurilnih naprav
pristojne dimnikarske službe, iz katerega je nedvoumno razvidno, da stavba nima
centralnega ogrevanja niti ni vsaj v enem prostoru možno ogrevanje na trda ali
druga goriva.
(5) Dokazilo iz prve alinee prejšnjega odstavka mora
biti izdano posebej za namen ugotavljanja upravičenosti do nujne oskrbe in ne
sme biti starejše od treh mesecev. Dokazilo iz druge alinee prejšnjega odstavka
ne sme biti starejše od enega leta.
5. člen
(zdravstveno stanje)
(1) Upravičenost do nujne oskrbe zaradi zdravstvenega
stanja se presoja na podlagi dokazila, iz katerega izhaja, da bi bilo v primeru
odklopa električne energije ogroženo življenje in zdravje ranljivega odjemalca
oziroma oseb, ki z njim prebivajo v skupnem gospodinjstvu.
(2) Distribucijski operater v postopku ugotavljanja
upravičenosti do nujne oskrbe zaradi zdravstvenega stanja upošteva potrdilo
osebnega zdravnika, da ranljivi odjemalec za ohranjanje življenja in zdravja
nujno potrebuje medicinske aparate ali opremo, ki za delovanje potrebuje
električno energijo.
(3) Dokazilo iz prejšnjega odstavka mora biti izdano
posebej za namen ugotavljanja upravičenosti do nujne oskrbe in mora natančno
opredeliti obdobje, v katerem bi odklop ogrožal življenje in zdravje ranljivega
odjemalca.
III. PRAVILA IN POSTOPEK ODOBRITVE NUJNE OSKRBE
6. člen
(presoja)
(1) Pri presoji upravičenosti do nujne oskrbe mora
distribucijski operater naprej ugotoviti, ali je gospodinjski odjemalec
ranljivi odjemalec, nato pa, ali obstajajo okoliščine, zaradi katerih bi v
primeru odklopa bilo ogroženo življenje ali zdravje odjemalca oziroma oseb, ki
z njim prebivajo v skupnem gospodinjstvu.
(2) Upravičenost do nujne oskrbe je povezana z
izpolnjevanjem vseh kriterijev, ki jih distribucijski operater presoja v
postopku odobritve nujne oskrbe.
7. člen
(obvestilo o odklopu)
Distribucijski operater mora gospodinjskega odjemalca pred
odklopom iz točke e) in g) prvega odstavka 151. člena Energetskega zakona
(Uradni list RS, št. 17/14 in 81/15) obvestiti o datumu predvidenega odklopa,
možnosti nujne oskrbe, o dokazilih, ki jih mora predložiti, ter rokih za
predložitev dokazil.
8. člen
(preložitev odklopa)
(1) Odjemalec, ki uveljavlja pravico do nujne oskrbe,
mora po prejemu obvestila o odklopu distribucijskemu operaterju podati vlogo za
priznanje te pravice in predložiti dokazila. Rok za predložitev dokazil določi
distribucijski operater v sistemskih obratovalnih navodilih.
(2) Distribucijski operater kot dokazila za preložitev
odklopa upošteva:
-       
potrdilo Centra za socialno delo, iz katerega je razvidno, da je
odjemalec vložil vlogo za dodelitev redne denarne socialne pomoči že pred
prejemom obvestila iz prejšnjega člena;
-       
dokazila iz 4. in 5. člena tega akta.
(3) Če distribucijski operater po predložitvi dokazil iz
prejšnjega odstavka ugotovi, da so podani razlogi za preložitev odklopa,
odjemalca o tem nemudoma obvesti in mu v podpis predloži pogodbo o oskrbi v
obdobju preložitve odklopa (v nadaljnjem besedilu: pogodba).
(4) Če distribucijski operater presodi, da niso
izpolnjeni pogoji za preložitev odklopa, o tem nemudoma pisno obvesti
gospodinjskega odjemalca in nadaljuje postopek odklopa.
9. člen
(pogodba)
(1) Pogodba iz tretjega odstavka prejšnjega člena se
sklene za obdobje od dneva predvidenega odklopa, kot izhaja iz obvestila iz 7.
člena tega akta in dokler obstajajo okoliščine, ki povzročajo ogrožanje
življenja in zdravja odjemalca ter oseb, ki z njim prebivajo, vendar najdlje do
dokončne odločbe Centra za socialno delo glede dodelitve redne denarne socialne
pomoči. Za ta čas se odklop gospodinjskega odjemalca preloži.
(2) S pogodbo se ranljivi odjemalec med drugim zaveže,
da bo v celoti poravnal strošek oskrbe v primeru neodobritve redne denarne
socialne pomoči in da bo distribucijskemu operaterju pravočasno predložil
ustrezna potrdila v zvezi s postopkom o dodelitvi redne denarne socialne
pomoči.
(3) Distribucijski operater v pogodbi določi količino odjema
električne energije oziroma moč, ki je glede na okoliščine (letni čas,
temperaturne razmere, kraj prebivanja, zdravstvene razmere, karakteristike
priključka in drugo) nujno potrebna, da ne pride do ogrožanja življenja in
zdravja odjemalca in oseb, ki z njim prebivajo v skupnem gospodinjstvu.
(4) Distribucijski operater lahko priključno moč
odjemnega mesta za čas preložitve odklopa ustrezno spremeni glede na
ugotovljene potrebe ranljivega odjemalca, in sicer z namestitvijo ustreznih
obračunskih varovalk ali vgradnjo merilne naprave s prigrajenim odklopnikom za
omejevanje priključne moči.
10. člen
(upravičenost do nujne oskrbe)
(1) Do nujne oskrbe je ranljivi odjemalec upravičen za
čas od predvidenega odklopa, kot izhaja iz obvestila iz 7. člena tega akta,
do dokončne odločbe Centra za socialno delo, s katero mu je bila odobrena redna
denarna socialna pomoč, če hkrati izpolnjuje pogoje iz 3. člena tega akta.
(2) Če Center za socialno delo gospodinjskemu odjemalcu
ne odobri redne denarne socialne pomoči, se šteje, da gospodinjski odjemalec v
času preložitve odklopa iz prvega odstavka prejšnjega člena ni upravičen do
nujne oskrbe.
IV. STROŠEK NUJNE OSKRBE
11. člen
(strošek nujne oskrbe)
(1) Strošek nujne oskrbe ranljivega odjemalca je
upravičeni strošek distribucijskega operaterja.
(2) Odjemalec mora distribucijskemu operaterju plačati
vse nastale stroške nujne oskrbe, če skladno z drugim odstavkom prejšnjega
člena ni upravičen do nujne oskrbe.
V. KONČNA DOLOČBA
12. člen
(uveljavitev akta)
Ta akt začne veljati petnajsti dan po objavi v Uradnem listu
Republike Slovenije.
Št. 132-1/2016-20/263
Maribor, dne 22. junija 2016
EVA 2016-2430-0041
Predsednica sveta
Agencije za energijo
Ivana Nedižavec Korada l.r.