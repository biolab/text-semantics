1. člen
(1) Ta pravilnik določa podrobnejši način izdaje dovoljenja
za prebivanje, obrazce prošenj za izdajo, podaljšanje in zamenjavo dovoljenja
za prebivanje, obrazce potrdil o vloženi prošnji za izdajo, podaljšanje in
zamenjavo dovoljenja za prebivanje, obrazec za podpis tujca, način označitve
prenehanja dovoljenja za prebivanje in ceno izkaznice dovoljenja za prebivanje.
(2) Ta pravilnik določa tudi podrobnejši način izdaje
potrdila o pravicah obmejnega delavca za državljana Združenega kraljestva
Velike Britanije in Severne Irske (v nadaljnjem besedilu: potrdilo o pravicah
obmejnega delavca), obrazec prošnje za izdajo in podaljšanje potrdila o
pravicah obmejnega delavca, obrazec za podpis tujca, način označitve prenehanja
potrdila o pravicah obmejnega delavca in ceno izkaznice potrdila o pravicah
obmejnega delavca.
(3) S tem pravilnikom se za izvajanje Uredbe Sveta (ES) št.
1030/2002 z dne 13. junija 2002 o enotni obliki dovoljenja za prebivanje za
državljane tretjih držav (UL L št. 157 z dne 15. 6. 2002, str. 3), zadnjič
spremenjene z Uredbo (EU) 2017/1954 Evropskega parlamenta in Sveta z dne 25.
oktobra 2017 o spremembi Uredbe Sveta (ES) št. 1030/2002 o enotni obliki
dovoljenja za prebivanje za državljane tretjih držav (UL L št. 286 z dne 1. 11.
2017, str. 9), (v nadaljnjem besedilu: Uredba 1030/2002/ES), določa način
zajemanja prstnih odtisov, obrazec za podpis tujca in ustreznost fotografije.
2. člen
Prošnja za izdajo, podaljšanje in zamenjavo dovoljenja za
prebivanje se vloži na obrazcu iz priloge 1, ki je sestavni del tega
pravilnika. Prošnja za izdajo in podaljšanje potrdila o pravicah obmejnega
delavca se vloži na obrazcu iz priloge 2, ki je sestavni del tega pravilnika. O
vloženi prošnji za izdajo, podaljšanje in zamenjavo dovoljenja za prebivanje
ter za izdajo nadaljnjega dovoljenja za začasno prebivanje in o dovoljenem
bivanju tujca v Republiki Sloveniji se tujcu izda potrdilo na obrazcu iz
priloge 3, ki je sestavni del tega pravilnika. Kadar je treba v skladu s tem
pravilnikom dati lastnoročni podpis, se ta da na obrazcu iz priloge 4, ki je
sestavni del tega pravilnika. Tujcu, ki se nahaja v Republiki Sloveniji, se
lahko podpis zajame pri organu, pristojnem za izdajo dovoljenja za prebivanje
ali potrdila o pravicah obmejnega delavca, prek digitalne podpisne tablice.
3. člen
Dovoljenje za prebivanje in potrdilo o pravicah obmejnega
delavca se izda v obliki samostojne listine kot izkaznica, določena z Uredbo
1030/2002/ES v formatu ID 1, velikosti 85,60 X 53,98 mm.
4. člen
Materiali za izdelavo izkaznice dovoljenja za prebivanje in
potrdila o pravicah obmejnega delavca, vgradnja pomnilniškega medija ter zapisi
na izkaznici ter pomnilniškem mediju morajo biti izdelani tako, da ob normalnem
ravnanju zagotavljajo uporabo izkaznice za obdobje njene veljavnosti.
5. člen
(1) Normalno ravnanje z izkaznico dovoljenja za prebivanje in
potrdila o pravicah obmejnega delavca pomeni, da se izkaznice ne upogiba, ne
izpostavlja ekstremnim temperaturam in vlagi, elektromagnetnim valovanjem,
agresivnim kemikalijam ter da se jo zaščiti pred mehanskimi poškodbami.
(2) Dolžno skrbnost pri ravnanju z izkaznico dovoljenja za
prebivanje in potrdila o pravicah obmejnega delavca ugotavlja upravna enota na
podlagi okoliščin pogrešitve, ki jih je ob naznanitvi pogrešitve izkaznice
dovoljenja za prebivanje ali potrdila o pravicah obmejnega delavca navedel
tujec oziroma njegov zakoniti zastopnik. Pogrešitev izkaznice dovoljenja za
prebivanje ali potrdila o pravicah obmejnega delavca v okoliščinah, na katere
tujec ni mogel vplivati, oziroma v okoliščinah, ki jih tujec kljub svojemu
skrbnemu ravnanju ni mogel preprečiti, se obravnava kot ravnanje z dolžno
skrbnostjo. Pogrešitev izkaznice dovoljenja za prebivanje ali potrdila o
pravicah obmejnega delavca zaradi malomarnega ravnanja se obravnava kot
opustitev dolžne skrbnosti.
6. člen
(1) Tujec prošnji za izdajo, podaljšanje in zamenjavo
dovoljenja za prebivanje ter potrdila o pravicah obmejnega delavca predložiti
fotografijo v fizični obliki ali referenčno številko fotografije iz
elektronskega odložišča fotografij, ki jo izda za to pooblaščeni fotograf. 
(2) Če tujec predloži referenčno številko fotografije iz
elektronskega odložišča fotografij, uradna oseba prevzame fotografijo v
digitalni obliki iz elektronskega odložišča fotografij.
7. člen
(1) Fotografija mora kazati pravo podobo tujca, ne sme biti
retuširana, poškodovana in ne sme imeti madežev.
(2) Fotografija, ki je priložena v fizični obliki, mora biti
izdelana na belem tankem sijajnem fotografskem papirju, velikosti 3,5 x 4,5 cm,
v barvni tehniki, z ločljivostjo najmanj 600 dpi, barvno nevtralna, z jasno
izraženimi barvnimi toni. Fotografija mora biti primerne kvalitete za
biometrično obdelavo, in sicer:
1.     
podoba obraza na fotografiji mora biti poravnana tako, da navidezna
vertikalna črta teče ravno iz sredine med očmi, preko sredine nosu do sredine
ust, oči morajo biti v navideznem horizontalnem polju;
2.     
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 do največ 80 odstotkov
fotografije, kar ustreza višini 32–36 mm;
3.     
če je volumen las večji, se lasje na fotografiji obrežejo skladno z
zahtevo iz prejšnje točke;
4.     
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
5.     
izraz na obrazu mora biti nevtralen, ustnice zaprte, tujec mora gledati
naravnost v fotoaparat;
6.     
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
7.     
višina oči mora biti pozicionirana med najmanj 50 in največ 70 odstotki
višine fotografije od spodnjega roba;
8.     
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(npr. poškodbe očesa);
9.     
tujec mora biti fotografiran brez klobuka, čepice ali rute. Pripadniki
verskih skupnosti in druge osebe, ki po svojih običajih kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, lahko prošnji za izdajo, podaljšanje ali
zamenjavo dovoljenja za prebivanje in potrdila o pravicah obmejnega delavca
priložijo fotografijo, na kateri so fotografirani s čepico, ruto ali drugim
pokrivalom, če je obraz jasno viden in prepoznaven od spodnjega roba brade do
zgornjega dela čela ter od levega do desnega roba obraza;
10.  
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
11.  
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(3) Pri tujcih do dopolnjenega desetega leta starosti so
dovoljena naslednja odstopanja:
-       
višina obraza mora zavzemati 50 do 80 odstotkov fotografije, kar ustreza
višini 22 do 36 mm od konice brade do zgornjega temena glave;
-       
višina oči mora biti pozicionirana med najmanj 40 in največ 70 odstotki
višine fotografije od spodnjega roba.
(4) Pri dojenčkih in otrocih do dopolnjenega tretjega leta
starosti so dopustna odstopanja pri drži glave, določeni v 1. točki drugega
odstavka tega člena, v izrazu obraza, položaju ust in smeri pogleda.
8. člen
(1) K prošnji za izdajo, podaljšanje in zamenjavo dovoljenja
za prebivanje ter potrdila o pravicah obmejnega delavca mora tujec, ki je
dopolnil starost šest let, dati dva prstna odtisa. Ploska prstna odtisa levega
in desnega kazalca, ustrezne kakovosti za zapis na pomnilniškem mediju, se
zajameta z elektronsko napravo za zajem prstnih odtisov.
(2) Če prstni odtis kazalca katere koli roke ni ustrezne
kakovosti, se zajame prstni odtis sredinca, če ta ni ustrezen, prstanca, če ta
ni ustrezen, pa palca te roke. Na eni roki se lahko zajame le en prstni odtis.
(3) Upravna enota v evidenci o dovoljenjih za začasno
prebivanje, evidenci o dovoljenjih za stalno prebivanje oziroma evidenci o
potrdilih o pravicah obmejnega delavca označi prst in roko, s katere je bil
prstni odtis zajet.
(4) Če zajem prstnih odtisov ali prstnega odtisa ob vložitvi
prošnje ni mogoč iz zdravstvenih razlogov začasne narave, ki so lahko
ozdravljeni (npr. opekline, ureznine, otekline, zlomi), ali iz zdravstvenih
razlogov trajne narave, ki jih ni mogoče ozdraviti (npr. oseba brez prstov na
roki ali brez roke), se to označi v evidenci o dovoljenjih za začasno
prebivanje, evidenci o dovoljenjih za stalno prebivanje oziroma evidenci o
potrdilih o pravicah obmejnega delavca, tujcu pa se izkaznica dovoljenja za
prebivanje in potrdila o pravicah obmejnega delavca izda zgolj z biometričnim
podatkom enega prstnega odtisa oziroma brez biometričnega podatka prstnih
odtisov.
(5) Upravna enota lahko v primeru dvoma o obstoju
zdravstvenih razlogov iz prejšnjega odstavka od tujca zahteva zdravniško
potrdilo o zdravstvenih razlogih za nezmožnost zajema prstnih odtisov.
8.a člen
(1) Tujec, ki se zna in
zmore podpisati in je dopolnil osem let, se podpiše na obrazec prošnje iz
priloge 1 oziroma priloge 2 tega pravilnika ter na obrazec iz priloge 4 tega
pravilnika. Če je vlagatelj prošnje zakoniti zastopnik, skrbnik ali družinski
član tujca, za katerega se vlaga prošnja iz priloge 1 tega pravilnika, ali
njegov delodajalec ali druga fizična ali pravna oseba, ki jo tujec pooblasti za
vložitev prošnje, se na obrazec prošnje iz priloge 1 in priloge 2 tega pravilnika
podpiše vlagatelj.
(2) Podpis tujca, za
katerega se izkaznica izdaja, z obrazca iz priloge 4 tega pravilnika se prenese
kot podatek na izkaznico, če je tujec mlajši od osem let oziroma se ne zna ali
ne zmore podpisati, pa se izkaznica dovoljenja za prebivanje ali potrdila o
pravicah obmejnega delavca izda brez podpisa.
(3) Dovoljenje za
začasno ali stalno prebivanje, izdano družinskemu članu tujca s priznano
mednarodno zaščito v Republiki Sloveniji, se izda brez podpisa tudi, če
družinski član ni v Republiki Sloveniji ter ne more izpolniti in posredovati
obrazca iz priloge 4 tega pravilnika. Družinski član, ki se zna in zmore
podpisati in je dopolnil osem let, mora v enem mesecu po prihodu v Republiko
Slovenijo pri ministrstvu, pristojnem za notranje zadeve, dati podpis ali mu
posredovati izpolnjen obrazec iz priloge 4 tega pravilnika. Ministrstvo,
pristojno za notranje zadeve, družinskemu članu izda novo izkaznico, ki vsebuje
tudi podpis imetnika.
9. člen
Cena izkaznice dovoljenja za prebivanje in potrdila o
pravicah obmejnega delavca je 15,47 eura.
10. člen
Upravna enota prenehanje izkaznice dovoljenja za prebivanje
in potrdila o pravicah obmejnega delavca, ki je prenehalo veljati, in izkaznice
dovoljenja za prebivanje ter potrdila o pravicah obmejnega delavca, katere
veljavnost je potekla, označi tako, da izkaznico dvakrat preluknja na mestu,
kjer je fotografija, in jo pošlje v uničenje izvajalcu, ki ga je minister,
pristojen za notranje zadeve, izbral za izdelavo in personalizacijo izkaznice
dovoljenja za prebivanje in potrdila o pravicah obmejnega delavca.
11. člen
Za označitev prenehanja dovoljenja za prebivanje, izdanega v
obliki nalepke, določene z Navodilom o vsebini, obliki, načinu izdaje in
razveljavitve oziroma prenehanja dovoljenja za prebivanje (Uradni list RS, št.
45/00, 43/04 in 70/07) se uporablja prvi odstavek 4. člena Navodila o vsebini,
obliki, načinu izdaje in razveljavitve oziroma prenehanja dovoljenja za
prebivanje (Uradni list RS, št. 45/00, 43/04, 70/07 in 35/11).

Priloga
1: Obrazci prošenj za izdajo dovoljenja za prebivanje
Priloga
2: Obrazec prošnje za izdajo potrdila o pravicah obmejnega delavca
Priloga
3: Obrazci potrdil o vloženi prošnji
Priloga
4: Obrazec za podpis tujca 

Pravilnik o načinu izdaje dovoljenja za
prebivanje in potrdila o pravicah obmejnega delavca, načinu zajemanja prstnih
odtisov, načinu označitve prenehanja ter ceni izkaznice dovoljenja za
prebivanje in potrdila o pravicah obmejnega delavca (Uradni list RS, št. 83/21) vsebuje naslednji končni določbi:
»KONČNI DOLOČBI
12. člen
Z dnem uveljavitve tega pravilnika preneha veljati Pravilnik
o načinu izdaje dovoljenja za prebivanje, načinu zajemanja prstnih odtisov in
načinu označitve prenehanja dovoljenja za prebivanje (Uradni list RS, št.
62/15, 79/15, 15/18 in 48/18).
13. člen
Ta pravilnik začne veljati 26. maja 2021.«.

Pravilnik
o spremembi in dopolnitvah Pravilnika o načinu izdaje dovoljenja za prebivanje
in potrdila o pravicah obmejnega delavca, načinu zajemanja prstnih odtisov,
načinu označitve prenehanja ter ceni izkaznice dovoljenja za prebivanje in
potrdila o pravicah obmejnega delavca (Uradni list RS, št. 17/22)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
Izkaznice se v skladu s spremenjenimi in dopolnjenimi
določbami pravilnika začnejo izdajati, ko minister, pristojen za notranje
zadeve, v Uradnem listu Republike Slovenije objavi datum, od katerega se
izdajajo dovoljenja v skladu s spremenjenim prvim in drugim odstavkom 58. člena
Zakona o tujcih (Uradni list RS, št. 91/21 – uradno prečiščeno besedilo in
95/21 – popr.). Do datuma iz prejšnjega stavka se izkaznice izdajajo v skladu s
Pravilnikom o načinu izdaje dovoljenja za prebivanje in potrdila o pravicah
obmejnega delavca, načinu zajemanja prstnih odtisov, načinu označitve prenehanja
ter ceni izkaznice dovoljenja za prebivanje in potrdila o pravicah obmejnega
delavca (Uradni list RS, št. 83/21).
7. člen
Ta pravilnik začne veljati naslednji dan po objavi v Uradnem
listu Republike Slovenije.«.