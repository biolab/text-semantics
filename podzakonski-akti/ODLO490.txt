1. člen
S tem odlokom se določa način zagotavljanja
premoženja Republike Slovenije, ki se v skladu z zakonom o zaključku
lastninjenja in privatizaciji pravnih oseb v lasti Slovenske razvojne družbe
(Uradni list RS, št. 30/98) – (v nadaljnjem besedilu: ZZLPPO) nameni
pooblaščenim investicijskim družbam za lastniške certifikate, naloge Slovenske
razvojne družbe in Agencije Republike Slovenije za prestrukturiranje in
privatizacijo pri postopkih predaje ter roke za predajo tega premoženja.
2. člen
Vrednost premoženja Republike Slovenije, ki
se nameni pooblaščenim investicijskim družbam za lastniške certifikate se določi
v skladu z 2. členom zakona o zagotavljanju sredstev pooblaščenim
investicijskim družbam zaradi zamenjave teh sredstev za zbrane lastniške
certifikate (Uradni list RS, št. 59/96) – (v nadaljnjem besedilu: ZZSPID) tako,
da se od vrednosti lastniških certifikatov, ki jih pooblaščene investicijske
družbe zberejo do 31.8.1998, in ki še niso bili zamenjani za premoženje v
postopku lastninskega preoblikovanja in privatizacije, odšteje vrednost delnic
oziroma poslovnih deležev podjetij, nad katerimi je bil začet stečajni
postopek, ki bi bile na podlagi zakona o lastninskem preoblikovanju podjetij
(Uradni list RS, št. 55/92, 7/93, 31/93, 32/94 in 1/96) – (v nadaljnjem
besedilu: ZLPP) namenjene za razdelitev pooblaščenim investicijskim družbam za
lastniške certifikate. 
Ugotovitveni sklep o vrednosti premoženja
iz prvega odstavka tega člena izda minister za ekonomske odnose in razvoj do
15. 9. 1998.
3. člen
Od vrednosti iz 2. člena tega odloka se
odšteje vrednost premoženja, ki je namenjeno pooblaščenim investicijskim
družbam za lastniške certifikate, ki je bilo do dneva izdaje sklepa iz drugega
odstavka 2. člena tega odloka, ali bo naknadno v skladu z ZLPP do 1. 12. 1998
prenešeno na Slovensko razvojno družbo, d.d., Ljubljana (v nadaljnjem besedilu:
SRD) z namenom, da se preda pooblaščenim investicijskim družbam za lastniške
certifikate. 
Ugotovitveni sklep o vrednosti premoženja
in prvega odstavka tega odloka izda minister za ekonomske odnose in razvoj
najpozneje do 15. 9. 1998.
4. člen
Od vrednosti premoženja, dobljenega ob
upoštevanju določil 2. in 3. člena tega odloka, se odšteje vrednost premoženja,
ki je namenjeno pooblaščenim investicijskim družbam za lastniške certifikate po
posebnih zakonih, zlasti po: 
-       
zakonu o privatizaciji Slovenskih železarn (Uradni list RS, št. 13/98), 
-       
zakonu o lastninskem preoblikovanju pravnih oseb z družbenim kapitalom,
ki prirejajo posebne igre na srečo in o strukturi kapitala pravnih oseb, ki
opravljajo dejavnost prirejanja posebnih iger na srečo (Uradni list RS, št.
40/97), 
-       
ZZLPPO, kolikor to premoženje ni zajeto v drugih določilih tega odloka. 
O vrednosti premoženja iz prvega odstavka
tega člena, ki bo prenešeno na SRD ali na drugo pravno osebo z namenom predaje
pooblaščenim investicijskim družbam za lastniške certifikate do 1. 12. 1998,
izda minister za ekonomske odnose in razvoj poseben ugotovitveni sklep
najkasneje do 15. 12. 1998.
5. člen
Razlika v vrednosti med premoženjem iz 3.
in 4. člena in vrednostjo premoženja iz 2. člena tega odloka se pokrije s
premoženjem Republike Slovenije, premoženjem Slovenske razvojne družbe, d.d.,
in premoženjem, ki je bilo preneseno na Republiko Slovenijo na podlagi
menjalnih pogodb s Slovensko odškodninsko družbo, d.d., in Kapitalsko družbo
pokojninskega in invalidskega zavarovanja, d.d., iz 5.a, 9. in 9.a člena tega
odloka.
5.a člen
Vlada Republike Slovenije, z namenom
predaje pooblaščenim investicijskim družbam in Prvemu pokojninskemu skladu za
lastniške certifikate, prenese na Slovensko razvojno družbo, d.d., premoženje,
navedeno v seznamu, ki je kot priloga C sestavni del tega odloka in objavljena
skupaj z njim.
6. člen
Predajo premoženja pooblaščenim
investicijskim družbam za lastniške certifikate opravi Slovenska razvojna
družba, d.d., v 30 dneh od uveljavitve tega odloka.
7. člen
(črtan)
8. člen
(črtan)
9. člen
Poleg premoženja iz 5. člena tega odloka,
se za predajo pooblaščenim investicijskim družbam za certifikate prek SRD lahko
nameni še do 30% aktive Slovenskega odškodninskega sklada, d.d., Ljubljana in
Kapitalskega sklada pokojninskega in invalidskega zavarovanja, d.d., Ljubljana.
Prenos tega premoženja na SRD z namenom predaje pooblaščenim investicijskim
družbam za lastniške certifikate se uredi s posebno menjalno pogodbo, ki jo
skleneta Vlada Republike Slovenije in oba sklada. Z menjalno pogodbo zagotovi
vlada skladoma po vrednosti ustrezno nadomestno premoženje. (črtan)
Premoženje iz aktive Slovenske odškodninske
družbe, d.d., Ljubljana, ki je bilo preneseno na Republiko Slovenijo na podlagi
menjalne pogodbe in je namenjeno predaji pooblaščenim investicijskim družbam za
lastniške certifikate, je navedeno v prilogi D 1, ki je sestavni del tega
odloka in objavljena skupaj z njim; premoženje iz aktive Kapitalske družbe
pokojninskega in invalidskega zavarovanja, d.d., Ljubljana, ki je bilo
preneseno na Republiko Slovenijo na podlagi menjalne pogodbe in je namenjeno
predaji pooblaščenim investicijskim družbam za lastniške certifikate, je
navedeno v prilogi D 2, ki je sestavni del tega odloka in objavljena skupaj z
njim.
Vlada lahko kot nadomestno premoženje
prenese na Slovenski odškodninski sklad, d.d., Ljubljana in Kapitalski sklad
pokojninskega in invalidskega zavarovanja, d.d., Ljubljana premoženje iz
priloge A tega odloka poleg tega pa tudi do 10% delnic Nove Ljubljanske banke
d.d., Ljubljana in Nove Kreditne banke Maribor, d.d., Maribor. (črtan)
Poleg tega se za predajo pooblaščenim
investicijskim družbam za lastniške certifikate lahko namenijo tudi kapitalske
naložbe SRD. V tem primeru se kapital SRD ustrezno zmanjša.
Kapitalske naložbe SRD, ki se predajo
pooblaščenim investicijskim družbam za lastniške certifikate, so navedene v
prilogi E, ki je sestavni del tega odloka in objavljena skupaj z njim.
9.a člen
Poleg premoženja iz 5. in 9. člena tega
odloka se za predajo pooblaščenim investicijskim družbam za certifikate nameni
premoženje iz 24. in 26. člena ZZLPPO v lasti Slovenske razvojne družbe,
navedeno v seznamu, ki je priloga B odloka o dodatnem premoženju, ki se preda
pooblaščenim investicijskim družbam za lastniške certifikate.
10. člen
Stroški ocenjevanja premoženja se na
podlagi sprejetega dodatka programa dela Agencije financirajo iz proračunske
postavke 4748 “agencija Republike Slovenije za prestrukturiranje in
privatizacijo”. Kritje stroškov, ki pri izvajanju zakonskih obveznosti
nastanejo pri SRD, pa se uredi s pogodbo, ki jo skleneta SRD in Vlada Republike
Slovenije, najpozneje do sprejema akta iz 8. člena tega odloka. 
Kolikor je zamenjava premoženja za
lastniške certifikate pooblaščenih investicijskih družb del privatizacije v
smislu ZZLPPO, se stroški iz prvega odstavka tega člena pokrijejo v breme
kupnine za privatizirano premoženje.

Priloga A: (črtana)
Priloga
B: Seznam premoženja iz 24. in 26. člena ZZLPPO v lasti Slovenske razvojne
družbe, ki izpolnjuje pogoje iz 36. člena ZPSPID
Priloga
C: Seznam premoženja
Priloga
D 1: Seznam premoženja iz aktive SOD, d.d., Ljubljana, ki je bilo preneseno na
RS na podlagi menjalne pogodbe
Priloga
D 2: Seznam premoženja iz aktive Kapitalske družbe pokojninskega in
invalidskega zavarovanja d.d., Ljubljana, ki je bilo preneseno na RS na podlagi
menjalne pogodbe
Priloga
E: Kapitalske naložbe SRD, ki se predajo pooblaščenim investicijskim družbam za
lastniške certifikate

Odlok o dodatnem premoženju, ki se preda
pooblaščenim investicijskim družbam za lastniške certifikate (Uradni list RS,
št. 56/98) vsebuje naslednjo končno določbo:
»11. člen
Ta odlok začne veljati osmi dan po objavi v
Uradnem listu RS.«.

Odlok o spremembah in dopolnitvah odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 69/98) vsebuje naslednjo končno določbo:
»2. člen
Ta odlok začne veljati osmi dan po objavi v
Uradnem listu Republike Slovenije.«.

Odlok o spremembah in dopolnitvi odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 41/99) vsebuje naslednjo končno določbo:
»3. člen
Ta odlok začne veljati osmi dan po objavi v
Uradnem listu RS.«.

Odlok o dopolnitvi odloka o dodatnem
premoženju, ki se preda pooblaščenim investicijskim družbam za lastniške
certifikate (Uradni list RS, št. 102/99) vsebuje naslednjo končno določbo:
»2. člen
Ta odlok začne veljati osmi dan po objavi v
Uradnem listu Republike Slovenije.«.

Odlok o dopolnitvi odloka o dodatnem
premoženju, ki se preda pooblaščenim investicijskim družbam za lastniške
certifikate (Uradni list RS, št. 110/99) vsebuje naslednjo končno določbo:
»2. člen
Ta odlok začne veljati osmi dan po objavi v
Uradnem listu Republike Slovenije.«.

Odlok o spremembi odloka o dodatnem
premoženju, ki se preda pooblaščenim investicijskim družbam za lastniške
certifikate (Uradni list RS, št. 5/00) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah in dopolnitvah odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 34/01) določa:
»Poleg premoženja iz prvega odstavka tega
člena se, v skladu s 24. členom zakona o zaključku lastninjenja in privatizaciji
pravnih oseb v lasti Slovenske razvojne družbe (Uradni list RS, št. 30/98,
72/98 – odl. US, 12/99 in 50/99), namenijo prodaji pooblaščenim investicijskim
družbam tudi delnice oziroma poslovni deleži družb, ki so bile na Slovensko
razvojno družbo prenesene na podlagi 25. člena zakona o lastninskem
preoblikovanju podjetij (Uradni list RS, št. 55/92, 7/93, 31/93, 32/94 in 1/96)
zaradi notranjega odkupa na obroke.«;
ter vsebuje naslednji končni določbi
»5. člen
Z dnem uveljavitve tega odloka preneha
veljati odlok o dopolnilnem premoženju, ki se preda Prvemu pokojninskemu skladu
Republike Slovenije (Uradni list RS, št. 102/00).
6. člen
Ta odlok začne veljati osmi dan po objavi v
Uradnem listu Republike Slovenije.«.

Odlok o spremembah in dopolnitvah odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 76/01) vsebuje naslednjo končno določbo:
»12. člen
Ta odlok začne veljati osmi dan po objavi v
Uradnem listu Republike Slovenije.«.

Odlok o spremembah in dopolnitvah odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 99/01)
vsebuje naslednjo končno določbo:
»6. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi in dopolnitvi odloka o
dodatnem premoženju, ki se preda pooblaščenim investicijskim družbam za
lastniške certifikate (Uradni list RS, št. 92/03) vsebuje naslednjo končno določbo:
»2. člen
Ta odlok začne veljati osmi dan po objavi v
Uradnem listu Republike Slovenije.«.