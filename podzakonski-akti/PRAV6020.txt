I. SPLOŠNA DOLOČBA
1. člen
Ta pravilnik določa pogoje glede prostorov, opreme in kadrov,
ki jih morata izpolnjevati živalski vrt in zavetišče za zapuščene živali (v
nadaljnjem besedilu: organizacija) za pri­dobitev koncesije za opravljanje
javne veterinarske službe, ter glede postopka ugotavljanja izpolnjevanja
pogojev.
II. SPLOŠNI POGOJI
2. člen
Na zgradbi, kjer se opravljajo veterinarske dejavnosti, mora
biti viden napis z imenom organizacije. Dvorišče in poti na funkcionalnem
zemljišču morajo biti tlakovane ali asfaltirane.
3. člen
(1) Prostori, kjer se opravljajo veterinarske dejavnosti,
razen pisarn, morajo biti urejeni tako, da se lahko vzdržujejo v higienskem
stanju in razkužujejo.
(2) Prostori morajo biti glede na vrsto in število živali,
primerno veliki ter primerno temperirani, da ni ogroženo dobro počutje živali.
(3) Delovni prostori morajo biti osvetljeni z delovno ali
umetno svetlobo in sicer na mestu pregleda živali najmanj 550 luxov, v drugih
prostorih pa ustrezno delovnemu procesu.
(4) Prostori in druge površine, iz katerih bi se lahko
prenesli povzročitelji kužnih bolezni in druge snovi, ki lahko ogrožajo okolje,
morajo biti urejeni v skladu s predpisi, ki urejajo varstvo okolja.
(5) Izolator za okužene živali in živali, za katere obstaja
sum, da so okužene, mora biti lociran v neposredni okolici objekta in urejen
tako, da so živali med seboj ločene, da ga je možno čistiti in razkuževati in
da je preprečeno prenašanje kužne bolezni.
4. člen
(1) Oprema v vseh prostorih mora biti iz materiala, ki se
lahko čisti in razkužuje, kadar je to potrebno.
(2) Oprema v delovnih prostorih, v katerih imajo zaposleni
opravka s kužnim materialom, mora omogočati delo brez nevarnosti za zdravje
delavca, hkrati pa mora biti onemogočeno raznašanje povzročiteljev kužnih
bolezni in zdravju škodljivih snovi.
(3) V prostoru za veterinarje in veterinarske pomočnike mora
biti številu zaposlenih primerna oprema ter oprema za vodenje veterinarske
dokumentacije in njeno arhiviranje.
(4) V prostoru za pregled in zdravljenje živali ter za
pakiranje in odpremo odvzetega materiala za preiskave mora biti poleg delovne
mize z ustrezno osvetlitvijo tudi omara za shranjevanje instrumentarija in
pribora, hladilnik, omara za zdravila v dnevni rabi in delovne površine za
pripravo materiala in vsa druga opravila pri pregledu in odvzemu, pakiranju ter
odpremi materiala.
(5) Na delovnih mestih za delo s kemikalijami morajo biti
delovne površine iz materiala, odpornega proti kemikalijam.
(6) Živalski vrt mora imeti puško s pripadajočo opremo za
omamljanje živali.
(7) Priročni laboratorij mora imeti toliko delovnih površin,
da poteka delo nemoteno.
(8) V prostoru za zdravila morajo biti police in hladilnik s
termostatom. Za zdravila s psihotropnimi in narkotičnimi učinki mora biti
posebna omara, ki se da zakleniti. Ključ ima samo odgovorni veterinar, ki mora
voditi evidenco v skladu s predpisi, ki urejajo promet s prepovedanimi drogami.
(9) V bližini vseh delovnih mest, razen pisarne, mora biti
umivalnik s priključki na hladno in toplo vodo ter s priborom za umivanje in
razkuževanje rok.
(10) Organizacija mora imeti seznam vse opreme in
specifikacijo.
5. člen
Za odpadke, ki nastajajo pri opravljanju dejavnosti, mora
biti zagotovljeno zbiranje v skladu s predpisi, ki urejajo ravnaje z odpadki.
III. POSEBNI POGOJI
6. člen
Organizacija mora imeti za opravljanje storitev veterinar­skih
dejavnosti naslednje prostore:
-       
prostor za pregled in zdravljenje živali in kirurške posege;
-       
mesto za pakiranje in odpremo odvzetega materiala za preiskave;
-       
mesto za pomivanje s sterilizacijo;
-       
prostor oziroma mesto za shranjevanje zdravil in medicinskih
pripomočkov;
-       
mesto za priročni laboratorij;
-       
mesto za veterinarja, veterinarskega pomočnika in veterinarsko
dokumentacijo, z opremo za vodenje evidenc;
-       
sanitarije;
-       
izolator za živali, pri katerih se sumi na kužno bolezen;
-       
prostor in opremo za shranjevanje poginulih živali (za male živali lahko
hladilna skrinja).
IV. KADRI
7. člen
(1) Za opravljanje storitev veterinarskih dejavnosti mora
imeti organizacija najmanj 2 veterinarja ali 1 veterinarja in 1 veterinarskega
pomočnika. Eden izmed veterinarjev mora biti odgovorni vodja.
(2) Veterinar, ki je odgovorni vodja v živalskem vrtu, mora
imeti specialna znanja s področja zdravstvenega varstva živali v živalskem vrtu
in najmanj 8 let delovnih izkušenj na tem po­dročju.
8. člen
(1) Veterinarski pomočnik sme opravljati veterinarska
opravila po navodilu in nadzorom veterinarja.
(2) Veterinarski pomočnik sme opravljati veterinarska
opravila v skladu s pravilnikom, ki ureja pogoje, ki jih morajo izpolnjevati
veterinarske organizacije, in o postopku njihove verifikacije.
V. NAČIN IN POSTOPEK UGOTAVLJANJA IZPOLNJEVANJA POGOJEV
9. člen
Ugotavljanje izpolnjevanja pogojev iz tega pravilnika opravi
tričlanska komisija, ki jo imenuje direktor Veterinarske uprave Republike
Slovenije (v nadaljnjem besedilu: VURS) izmed zaposlenih na VURS.
10. člen
(1) Organizacija vloži zahtevek za ugotavljanje izpolnjevanja
pogojev na VURS in priloži sistemizacijo in zasedbo delovnih mest (ime in
priimek, izobrazba, licenca za veterinarja oziroma potrdilo o izobrazbi za
veterinarskega pomočnika).
(2) Na podlagi vloženega zahtevka opravi komisija iz prejšnjega
člena ogled objekta, prostorov, opreme ter dokumentacije in pripravi mnenje
glede izpolnjevanja pogojev, kar je podlaga za izdajo odločbe direktorja VURS o
izpolnjevanju pogojev.
(3) Po prejemu odločbe iz prejšnjega odstavka se organizacija
lahko prijavi na javni razpis za pridobitev koncesije.
11. člen
VURS preverja izpolnjevanje predpisanih pogojev najmanj
vsakih 5 let.
VI. PREHODNE IN KONČNE DOLOČBE
12. člen
Veterinarski pomočniki, ki nimajo ustrezne izobrazbe, so
dolžni pridobiti ustrezna znanja v roku enega leta po uveljavitvi tega
pravilnika.
13. člen
Ta pravilnik začne veljati osmi dan po objavi v Uradnem listu
Republike Slovenije.
Št. 323-335/2004
Ljubljana, dne 12. julija 2004.
EVA 2004-2311-0310
Minister
za kmetijstvo,
gozdarstvo in prehrano
dr. Milan Pogačnik l. r.