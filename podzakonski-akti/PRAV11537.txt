I. SPLOŠNE DOLOČBE
1. člen
(vsebina)
(1) Ta pravilnik določa podrobnejše
pogoje, ki jih morajo v zvezi s fitofarmacevtskimi sredstvi (v nadaljnjem
besedilu: FFS) glede prostorov in tehnične opremljenosti izpolnjevati izvajalci
usposabljanja, pogoje glede izobrazbe in delovnih izkušenj predavateljev za
posamezno strokovno področje fitomedicine, vsebino in programe usposabljanja za
ravnanje s FFS (v nadaljnjem besedilu: usposabljanje) ter tečajev o pravilni in
varni uporabi FFS (v nadaljnjem besedilu: tečaj o FFS), izvedbo usposabljanja,
višino in vrste stroškov usposabljanja in tečajev o FFS ter obliko, barvo in
strošek izdaje potrdila o pridobitvi znanj iz fitomedicine (v nadaljnjem besedilu:
izkaznica).
(2) Ta pravilnik določa vsebino
programov usposabljanja in tečajev o FFS v skladu s Prilogo I k Direktivi
2009/128/ES Evropskega parlamenta in Sveta z dne 21. oktobra 2009 o
določitvi okvira za ukrepe Skupnosti za doseganje trajnostne rabe pesticidov
(UL L št. 309 z dne 24. 11. 2009, str. 71), zadnjič popravljeno s
Popravkom Direktive 2009/128/ES Evropskega parlamenta in Sveta z dne
21. oktobra 2009 o določitvi okvira za ukrepe Skupnosti za doseganje
trajnostne rabe pesticidov (UL L št. 161 z dne 29. 6. 2010, str. 11).
2. člen
(pomen izrazov)
Izrazi, uporabljeni v tem pravilniku, imajo
enak pomen kot je določen v zakonu, ki ureja fitofarmacevtska sredstva.
II. IZVAJALCI USPOSABLJANJA
3. člen
(pogoji glede prostorov in tehnične
opremljenosti)
(1) Prostori, v katerih se izvaja
usposabljanje, morajo biti primerno veliki, dobro osvetljeni, zračni, imeti
dobro zvočnost ter morajo bili ustrezno tehnično opremljeni za varno in nemoteno
izvajanje dejavnosti usposabljanja.
(2) Za ustrezno tehnično opremljen
prostor iz prejšnjega odstavka se šteje prostor, ki:
-       
je opremljen z električnimi inštalacijami in je primerno ogrevan,
-       
je opremljen z delovnimi mizami in stoli, primernimi za odrasle osebe,
predavateljevo mizo z računalnikom ter s tablo in projekcijskim platnom,
-       
je povezan z ločenimi sanitarnimi prostori.
(3) Uprava Republike Slovenije za
varno hrano, veterinarstvo in varstvo rastlin (v nadaljnjem besedilu: Uprava)
izvajalcu usposabljanja zagotovi informacijsko okolje za vodenje evidenc,
izdajo izkaznic in objavo usposabljanj. Izvajalec usposabljanja mora imeti za
dostop do tega okolja zagotovljeno ustrezno tehnično opremo: računalnik z
operacijskim sistemom Microsoft Windows XP ali višji in brskalnikom Internet
Explorer 8 ali višji, laserski tiskalnik in internetno povezavo s hitrostjo
vsaj 1 Mbps. Oprema mora omogočati izdajo izkaznic in vodenje evidenc v skladu
z zakonom, ki ureja fitofarmacevtska sredstva.
4. člen
(predavatelji)
(1) Predavatelji morajo imeti
naslednjo izobrazbo, ki se pridobi s študijskim programom, po katerem se
pridobi sedmo raven izobrazbe, skladno z visokošolsko zakonodajo, oziroma
zaključen študijski program 2. stopnje (2. bolonjsko stopnjo):
a)    
za strokovno področje ukrepov varstva rastlin
pred škodljivimi organizmi:
- 
visokošolski univerzitetni študijski program s področja agronomije –
rastlinska smer ali magistrski študijski program s področja agronomije (2.
bolonjska stopnja),
- 
ne glede na določbo prejšnje alineje lahko usposabljanje s področja
naprav za nanašanje FFS izvaja predavatelj z zaključenim visokošolskim
univerzitetnim študijskim programom strojništva ali magistrskim študijskim
programom s področja strojništva (2. bolonjska stopnja);
b)    
za strokovno področje vpliva FFS na zdravje
ljudi:
- 
visokošolski univerzitetni študijski program s področja medicine ali
enovit magistrski študijski program medicine,
- 
visokošolski univerzitetni študijski program s področja farmacije ali
magistrski študijski program s področja farmacije (2. bolonjska stopnja),
- 
visokošolski univerzitetni študijski program s področja biologije ali
enovit magistrski študijski program s področja biologije (2. bolonjska stopnja)
ali
- 
visokošolski univerzitetni študijski program s področja kemije ali
enovit magistrski študijski program s področja kemije (2. bolonjska stopnja);
c)    
za strokovno področje vpliva FFS na okolje:
- 
visokošolski univerzitetni študijski program s področja agronomije –
rastlinska smer ali magistrski študijski program s področja agronomije (2.
bolonjska stopnja),
- 
visokošolski univerzitetni študijski program s področja biologije ali
magistrski študijski program s podrobnejšega področja biologije – ekologija in
biodiverziteta (2. bolonjska stopnja),
- 
visokošolski univerzitetni študijski program s področja varstva okolja,
varstva narave in varne hrane ali magistrski študijski program področja varstva
okolja, varstva narave in varne hrane (2. bolonjska stopnja) ali
- 
visokošolski univerzitetni študijski program s področja kemije ali
magistrski študijski program s področja kemije (2. bolonjska stopnja).
(2) Za posamezno strokovno področje
fitomedicine morajo imeti predavatelji najmanj pet let delovnih izkušenj s tega
področja.
III. VSEBINA, PROGRAMI IN STROŠKI USPOSABLJANJA IN TEČAJEV O
FFS
5. člen
(vsebina usposabljanja)
(1) Vsebina osnovnega in nadaljnjega
usposabljanja obsega teoretični in praktični del in je določena v Prilogi 1, ki
je sestavni del tega pravilnika.
(2) Gradivo za usposabljanje za
ravnanje s FFS določi Uprava in je enotno za posamezne vrste programov usposabljanja
iz prvega odstavka 6. člena tega pravilnika.
6. člen
(programi usposabljanja)
(1) Usposabljanje se za svetovalce za
FFS, prodajalce FFS ter poklicne uporabnike in druge osebe, usposobljene za
ravnanje s FFS (v nadaljnjem besedilu: izvajalec ukrepov varstva rastlin),
izvaja po programih, določenih v Prilogi 2, ki je sestavni del tega pravilnika.
(2) Osnovno usposabljanje obsega tečaj
in pisno preverjanje znanja, pri čemer tečaj traja najmanj:
-       
35 šolskih ur za svetovalce za FFS,
-       
20 šolskih ur za prodajalce FFS,
-       
15 šolskih ur za izvajalce ukrepov varstva rastlin.
(3) Nadaljnje usposabljanje se izvede
v obliki tečaja brez pisnega preverjanja znanja in traja najmanj:
-       
8 šolskih ur za svetovalce za FFS,
-       
6 šolskih ur za prodajalce FFS,
-       
4 šolske ure za izvajalce ukrepov varstva rastlin.
7. člen
(stroški usposabljanja)
(1) Strošek osnovnega in nadaljnjega
usposabljanja za ravnanje s FFS ne sme presegati najvišje dovoljene cene,
določene v Prilogi 3, ki je sestavni del tega pravilnika.
(2) V ceno osnovnega usposabljanja iz
prejšnjega odstavka sta vključena pisno preverjanje znanja ter strošek gradiva
iz drugega odstavka 5. člena tega pravilnika, ki ga udeležencem osnovnega
usposabljanja zagotovi izvajalec usposabljanja.
8. člen
(tečaji o FFS)
(1) Tečaji o FFS obsegajo vsebino,
določeno v Prilogi 4, ki je sestavni del tega pravilnika, pri čemer posamezni
tečaj traja štiri šolske ure.
(2) Cena štiriurnega tečaja znaša 16,4
eurov brez davka na dodano vrednost.
IV. IZVEDBA USPOSABLJANJA
9. člen
(razpis usposabljanja)
(1) Izvajalec usposabljanja letno
razpiše najmanj eno osnovno in dve nadaljnji usposabljanji.
(2) Za vsako izvedbo usposabljanja
(osnovnega in nadaljnjega) razpiše izvajalec usposabljanja omejitev števila
kandidatov do največ 60.
(3) Izvajalec usposabljanja mora
obvestiti Upravo in zainteresirano javnost o odpovedi usposabljanja in razlogu
za odpoved najmanj tri dni pred načrtovano izvedbo usposabljanja.
10. člen
(prijava na usposabljanje)
(1) Kandidat vloži prijavo na osnovno
usposabljanje in pisno preverjanje znanja ter nadaljnje usposabljanje pri pooblaščenem
izvajalcu usposabljanja na obrazcu, ki je dostopen na spletni strani Uprave in
na spletni strani pooblaščenega izvajalca. Prijava mora vsebovati naslednje
podatke:
-       
osebno ime in naslov oziroma firmo in sedež prijavitelja,
-       
vrsta programa usposabljanja (svetovalec za FFS, prodajalec FFS,
izvajalec ukrepov varstva rastlin),
-       
vrsta usposabljanja (osnovno ali nadaljnje usposabljanje),
-       
vrsta in stopnja izobrazbe (za svetovalca za FFS ali prodajalca FFS),
-       
številka izkaznice, če gre za prijavo na nadaljnje usposabljanje.
(2) Na osnovno usposabljanje za
svetovalca za FFS ali prodajalca FFS se lahko prijavi le kandidat, ki
izpolnjuje pogoje glede izobrazbe, ki se za svetovalca za FFS oziroma
prodajalca FFS zahteva v skladu s zakonom, ki ureja fitofarmacevtska sredstva.
Ob prijavi na usposabljanje mora kandidat izvajalcu usposabljanja predložiti
dokazilo o izobrazbi.
(3) Kandidat lahko vloži prijavo na
nadaljnje usposabljanje pri kateremkoli pooblaščenem izvajalcu usposabljanja.
11. člen
(pisno preverjanje znanja)
(1) Po zaključenem tečaju osnovnega
usposabljanja se opravi pisno preverjanje znanja. Izvajalec usposabljanja mora
razpisati najmanj tri izpitne roke za posamezen program usposabljanja. Prvi izpitni
rok za pisno preverjanje razpiše izvajalec usposabljanja najprej tri dni in
najpozneje 30 dni po končanem tečaju. Zadnji izpitni rok se razpiše najpozneje
v roku enega leta od izvedbe tečaja. Datum preverjanja znanja objavi izvajalec
usposabljanja na spletni strani Uprave in na svoji spletni strani najpozneje do
datuma, ki je bil objavljen na spletni strani Uprave in spletni strani
izvajalca usposabljanja kot predviden datum začetka tečaja usposabljanja.
(2) Če udeleženec brez opravičljivega
razloga ne pristopi k opravljanju pisnega preverjanja znanja, za katerega se je
prijavil, se šteje, da ga ni opravil. Za opravičljive razloge se štejejo
izredni dogodek v družinskem krogu (npr. hujša bolezen ali smrt družinskega
člana, rojstvo otroka, naravna nesreča ipd.), bolezen kandidata ter službena
odsotnost.
(3) Izpitna vprašanja za pisno
preverjanje znanja pripravi Uprava glede na vrsto programa usposabljanja in
morajo vključevati vsebine v skladu s 5. členom tega pravilnika.
(4) Pisno preverjanja znanja se oceni
kot »opravil« ali »ni opravil«.
(5) Če udeleženec pisnega preverjanja
znanja ne opravi v rokih iz prvega odstavka tega člena, ga lahko proti plačilu
opravlja znova, vendar najpozneje v roku dveh let od izvedbe tečaja. Po tem
datumu se mora udeleženec ponovno udeležiti tečaja za osnovno usposabljanje.
Strošek pisnega preverjanja znanja iz tega odstavka je določen v Prilogi 4.
V. IZKAZNICA
12. člen
(izkaznica)
(1) Izvajalci usposabljanja po uspešno
opravljenem pisnem preverjanju znanja udeležencu usposabljanja izdajo izkaznico.
(2) Izkaznica se izda na dvodelnem
obrazcu na formatu papirja A5, ki je določen v Prilogi 5, ki je sestavni del
tega pravilnika, in je bele barve. Robovi izkaznice v obrazcu so perforirani,
da se po tiskanju lahko odtrgajo od obrazca. Udeleženec usposabljanja prejme
izkaznico, izvajalec usposabljanja obdrži in arhivira zgornji del obrazca.
(3) Izkaznica se izda preko
informacijskega sistema Uprave.
(4) Izvajalec usposabljanja, pri
katerem je udeleženec opravljal usposabljanje, izda izkaznico oziroma v primeru
nadaljnjega usposabljanja podaljša veljavnost izkaznice.
(5) V primeru izdaje nove izkaznice
zaradi izgube, pogrešitve, tatvine, uničenja izkaznice ali sprememb osebnih
podatkov je datum veljavnosti nove izkaznice enak datumu veljavnosti predhodne
izkaznice. Strošek izdaje nove izkaznice znaša 9,70 eurov brez davka na dodano
vrednost.
(6) Izkaznica, ki je bila izdana za
višjo vrsto programa usposabljanja, se šteje za izkaznico za nižjo vrsto
programa usposabljanja. Vrsta programa usposabljanja od višje proti nižji si
sledijo v naslednjem vrstnem redu: usposabljanje za svetovalca za FFS,
usposabljanje za prodajalca FFS, usposabljanje za izvajalce ukrepov varstva
rastlin.
(7) Če imetnik ne želi podaljševati
izkaznice za vrsto programa, za katerega mu je bila izkaznica izdana, lahko
zaprosi za izdajo izkaznice za nižjo vrsto programa. To lahko stori pri
izvajalcu usposabljanja, pri katerem mu je bila izdana predhodna izkaznica.
Veljavnost nove izkaznice se v tem primeru podaljša od dneva pridobitve
predhodne izkaznice za obdobje, kot je za posamezno vrsto programa
usposabljanja navedeno v zakonu, ki ureja fitofarmacevtska sredstva.
(8) Imetnik izkaznice ima lahko le eno
veljavno izkaznico.
(9) Izkaznica se svetovalcem za FFS,
prodajalcem FFS in izvajalcem ukrepov varstva rastlin izda za obdobje, ki je
navedeno v zakonu, ki ureja fitofarmacevtska sredstva, od dneva uspešno
opravljenega pisnega preverjanja znanja.
(10) Veljavnost izkaznice se podaljša
za obdobje in na način, ki sta navedena v zakonu, ki ureja fitofarmacevtska
sredstva, od dneva izteka veljavnosti izkaznice.
(11) Če se imetnik izkaznice udeleži
nadaljnjega usposabljanja več kot eno leto pred potekom njene veljavnosti, se
veljavnost izkaznice podaljša za obdobje iz prejšnjega odstavka, od dneva
opravljenega nadaljnjega usposabljanja.
VI. PREHODNE IN KONČNE DOLOČBE
13. člen
(veljavnost izkaznic)
(1) Izkaznice, ki so bile v skladu s
Pravilnikom o strokovnem usposabljanju in preverjanju znanja iz fitomedicine
(Uradni list RS, št. 36/02, 41/04, 17/05, 92/06 in 99/08) natisnjene pred
uveljavitvijo tega pravilnika, se izdajajo do porabe zalog oziroma največ dve
leti od uveljavitve tega pravilnika.
(2) Veljavne izkaznice, ki so bile
izdane svetovalcem za FFS, prodajalcem FFS in izvajalcem ukrepov varstva
rastlin pred uveljavitvijo tega pravilnika, se porabijo do zapolnitve prostora
za podaljšanje veljavnosti na izkaznici.
14. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o strokovnem usposabljanju in preverjanju znanja iz
fitomedicine (Uradni list RS, št. 36/02, 41/04, 17/05, 92/06, 99/08 in 83/12 –
ZFfs-1).
15. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-243/2013
Ljubljana, dne 9. oktobra 2013
EVA 2012-2330-0266
mag. Dejan Židan l.r.
Minister
za kmetijstvo in okolje

Priloga 1: Vsebina
usposabljanja za ravnanje s FFS
Priloga 2: Program
usposabljanja za ravnanje s FFS
Priloga 3: Cenik
osnovnega in nadaljnjega usposabljanja za ravnanje s FFS
Priloga 4: Vsebina
tečajev o pravilni in varni uporabi FFS
Priloga 5: Izkaznica
(svetovalec za FFS, prodajalec FFS, izvajalec ukrepov varstva rastlin)