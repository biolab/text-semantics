I. SPLOŠNI DOLOČBI
1. člen
Ta uredba določa vsebino informacij in
način obveščanja potrošnikov o varčnosti porabe goriva, emisijah ogljikovega
dioksida (v nadaljnjem besedilu: CO2) in emisijah onesnaževal
zunanjega zraka za nove osebne avtomobile, ki se ponujajo za prodajo ali najem
na območju Republike Slovenije, v skladu z Direktivo 1999/94/ES Evropskega
parlamenta in Sveta z dne 13. decembra 1999 o informacijah o ekonomičnosti
porabe goriva in emisijah CO2, ki so na voljo potrošnikom v zvezi s
trženjem novih osebnih vozil (UL L št. 12 z dne 18. 1. 2000, str.
16), zadnjič spremenjeno z Uredbo (ES) št. 1137/2008 Evropskega parlamenta
in Sveta z dne 22. oktobra 2008 o prilagoditvi nekaterih aktov, za katere
se uporablja postopek, določen v členu 251 Pogodbe, Sklepu Sveta 1999/468/ES,
glede regulativnega postopka s pregledom – Prilagoditev regulativnemu postopku
s pregledom – Prvi del (UL L št. 311 z dne 21. 11. 2008, str. 1).
2. člen
Izrazi, uporabljeni v tej uredbi, imajo
naslednji pomen:
1.     
dobavitelj je proizvajalec osebnih avtomobilov ali njegov zakoniti
zastopnik s sedežem v Republiki Sloveniji, če pa proizvajalec ali njegov
zakoniti zastopnik nima sedeža v Evropski uniji, pa je to uvoznik ali pravna
ali fizična oseba, ki daje prvič na trg v Republiki Sloveniji novi osebni
avtomobil odplačno ali neodplačno;
2.     
elektronski, magnetni ali optični shranjevalnik podatkov je katerokoli
orodje, na katerem se lahko elektronsko evidentirajo informacije in ki služi
kot javno informacijsko orodje;
3.     
emisijska stopnja je podatek o okoljevarstveni kategoriji, ugotovljen
pri homologaciji osebnega avtomobila v skladu s predpisom, ki ureja tehnično
specifikacijo za vozila TSV 102, in predpisi, ki urejajo ugotavljanje
skladnosti vozil, in je naveden v prilogi certifikata o homologaciji vozil ali
v potrdilu o skladnosti;
4.     
model je trgovski opis znamke, tipa osebnega avtomobila, lahko tudi
variante in izvedenke osebnega avtomobila;
5.     
novi osebni avtomobil je katerokoli osebni avtomobil, ki še ni bil
prodan osebi, ki ga je kupila za drugačen namen kakor za prodajo ali dobavo
tega osebnega avtomobila;
6.     
osebni avtomobil je motorno vozilo kategorije M1 v skladu s predpisi, ki
urejajo ugotavljanje skladnosti vozil, razen dvo- in trikolesnih motornih vozil
ter specialnih vozil;
7.     
oznaka o varčnosti porabe goriva, emisijah CO2 in emisijah
onesnaževal zunanjega zraka je oznaka, ki vsebuje uradne podatke o porabi
goriva specifičnih emisijah CO2 osebnega avtomobila, emisijski
stopnji in specifičnih emisijah onesnaževal zunanjega zraka osebnega avtomobila
ter je na osebni avtomobil nameščena ali pa se nahaja največ 50 cm stran od osebnega
avtomobila;
8.     
potrdilo o skladnosti je potrdilo o skladnosti, kot je določeno v
predpisih, ki urejajo ugotavljanje skladnosti vozil;
9.     
priročnik o varčnosti porabe goriva, emisijah CO2 in emisijah
onesnaževal zunanjega zraka (v nadaljnjem besedilu: priročnik) je zbirka
uradnih podatkov o porabi goriva, specifičnih emisijah CO2,
emisijski stopnji in specifičnih emisijah onesnaževal zunanjega zraka za vsak
model na trgu novih osebnih avtomobilov;
10.  
prodajalec je pravna oseba, samostojni podjetnik posameznik ali
posameznik, ki samostojno opravlja dejavnost, ki novi osebni avtomobil prodaja
ali daje v najem končnemu uporabniku;
11.  
prodajno mesto je prostor, kjer so novi osebni avtomobili razstavljeni
ali ponujeni za prodajo ali najem strankam, kot je avtomobilski razstavni
salon, prostor na prostem ali sejem, na katerem so novi osebni avtomobili
predstavljeni javnosti;
12.  
promocijski prospekti so vizualno gradivo, ki se uporablja pri trženju,
oglaševanju in promoviranju osebnih avtomobilov v javnosti in je na elektronskih,
magnetnih ali optičnih shranjevalnikih podatkov ali v obliki tiskanega gradiva.
Vključuje najmanj tehnične priročnike, brošure, oglase na spletu, televiziji,
filmskem platnu, v časopisih, revijah ter plakate, letake in zloženke;
13.  
promocijsko gradivo je vsaka oblika informacij, ki ni v obliki
promocijskih prospektov in se uporablja pri trženju, prodaji ali najemu novih
osebnih avtomobilov;
14.  
tip, varianta in izvedenka so različni osebni avtomobili posamezne
znamke, ki jih v skladu s predpisi, ki urejajo o ugotavljanje skladnosti vozil,
navede proizvajalec ter so enkratno opredeljena s črkovno-številčnimi znaki za
tip, varianto in izvedenko;
15.  
uradni podatki o porabi goriva so vrednost porabe goriva, ki jo je
odobril homologacijski organ v skladu s predpisom, ki ureja tehnično
specifikacijo za vozila TSV 139, in predpisi, ki urejajo ugotavljanje
skladnosti vozil, in je navedena v prilogi certifikata o homologaciji vozil ali
v potrdilu o skladnosti. Če je več variant ali izvedenk uvrščenih pod en sam
model, vrednost porabe goriva, ki se navede za ta model, temelji na varianti
ali izvedenki z najvišjim uradnim podatkom o porabi goriva v tej skupini;
16.  
uradni podatki o specifični emisiji CO2 za posamezni osebni
avtomobil so vrednosti emisij CO2, izmerjene v skladu s predpisom,
ki ureja tehnično specifikacijo za vozila TSV 139 in predpisi, ki urejajo
ugotavljanje skladnosti vozil. Če je več variant ali izvedenk uvrščenih pod en
sam model, vrednosti, ki se navedejo za emisije CO2 za ta model,
temeljijo na varianti ali izvedenki z najvišjimi emisijami CO2 v tej
skupini;
17.  
uradni podatki o specifični emisiji onesnaževal zunanjega zraka za
posamezni osebni avtomobil so vrednosti emisij onesnaževal v izpuhu osebnega
avtomobila, kot so dušikovi oksidi (NOx), trdni delci, ogljikov monoksid (CO),
skupni ogljikovodiki (THC), izmerjene v skladu s predpisom, ki ureja tehnično
specifikacijo za vozila TSV 102, in predpisi, ki urejajo ugotavljanje
skladnosti vozil. Če je več variant ali izvedenk uvrščenih pod en sam model,
vrednosti, ki se navedejo za emisije posameznega onesnaževala za ta model,
temeljijo na varianti ali izvedenki z najvišjimi emisijami posameznega
onesnaževala v tej skupini;
18.  
znamka osebnega avtomobila je trgovsko ime proizvajalca osebnega
avtomobila, ki je kot znamka navedeno v potrdilu o skladnosti in v certifikatu
o homologaciji vozil.
II. OZNAKA O VARČNOSTI PORABE GORIVA, EMISIJAH CO2
IN EMISIJAH ONESNAŽEVAL ZUNANJEGA ZRAKA
3. člen
(1) Dobavitelj za vsak model novega
osebnega avtomobila, ki se nahaja na prodajnem mestu, izdela oznako o varčnosti
porabe goriva, emisijah CO2 in emisijah onesnaževal zunanjega zraka
v skladu s prilogo 1, ki je sestavni del te uredbe, in jo pošlje prodajalcu.
(2) Prodajalec oznako iz prejšnjega
odstavka namesti na levo sprednje stransko steklo vsakega novega osebnega
avtomobila, ki se nahaja na prodajnem mestu, ali jo razstavi največ 50 cm stran
od osebnega avtomobila.
(3) Vzorec oznake iz prvega odstavka
tega člena v elektronski obliki objavi na svoji spletni strani ministrstvo,
pristojno za okolje.
III. PRIROČNIK
4. člen
(1) Dobavitelj na svoje stroške vsaj
enkrat letno pripravi priročnik v tiskani ali prenosni elektronski obliki (npr.
zgoščenka ali USB-ključ).
(2) Dobavitelj pripravi priročnik v
skladu s prilogo 2, ki je sestavni del te uredbe, in pošlje izvod priročnika v
tiskani ali prenosni elektronski obliki prodajalcem. Priročnik mora vključevati
seznam vseh modelov novih osebnih avtomobilov, ki so v tekočem letu naprodaj na
ozemlju Republike Slovenije, razporejenih po abecednem vrstnem redu, ki je
objavljen na spletni strani Agencije Republike Slovenije za okolje (v
nadaljnjem besedilu: agencija).
(3) Dobavitelj objavi priročnik v
elektronski obliki na svoji spletni strani.
5. člen
Prodajalec mora zagotoviti, da je zadnja
izdaja priročnika v tiskani ali prenosni elektronski obliki (npr. zgoščenka ali
USB-ključ) brezplačno dostopna potrošnikom na njegovem prodajnem mestu
najpozneje v enem mesecu po pripravi priročnika s strani dobavitelja.
6. člen
(1) Dobavitelj mora v tabelarični
elektronski obliki agenciji dvakrat letno poslati seznam modelov novih osebnih
avtomobilov, ki jih prodaja na ozemlju Republike Slovenije, tako da seznam
prvič pošlje najpozneje do 30. junija in drugič najpozneje do
31. decembra tekočega leta.
(2) Dobavitelj pošlje seznam iz
prejšnjega odstavka skupaj s podatki iz točke B priloge 3, ki je sestavni del
te uredbe.
(3) Dobavitelj mora zagotoviti, da so
podatki o modelu novega osebnega avtomobila iz točke B priloge 3 te uredbe
potrošniku dostopni na spletni strani dobavitelja, in sicer takoj, ko je novi
osebni avtomobil prvič ponujen v prodajo ali najem.
7. člen
(1) Agencija na svoji spletni strani
objavi seznam modelov novih osebnih avtomobilov skupaj s podatki iz točke B
priloge 3 te uredbe po abecednem vrstnem redu znamk osebnih avtomobilov.
(2) Agencija posodobi seznam iz
prejšnjega odstavka najmanj dvakrat letno, najpozneje v enem mesecu po prejemu
seznama iz prvega odstavka prejšnjega člena.
IV. PRIKAZ PLAKATA ALI ZASLONA
8. člen
(1) Prodajalec prikaže na vidnem mestu
plakat ali zaslon v skladu s prilogo 3 te uredbe s seznamom vseh modelov
posamezne znamke novih osebnih avtomobilov, ki so na prodajnem mestu
razstavljeni ali ponujeni za prodajo ali najem, za vsako znamko osebnih
avtomobilov, katere osebni avtomobili so razstavljeni na prodajnem mestu ali
ponujeni za prodajo ali najem.
(2) Prodajalec plakat iz prejšnjega
odstavka v celoti dopolni vsaj vsakih šest mesecev, zaslon iz prejšnjega
odstavka pa vsaj vsake tri mesece. V času med dvema dopolnitvama se podatki iz
točke B priloge 3 te uredbe za vse nove osebne avtomobile dodajajo na konec
seznama prikazov na plakatu ali zaslonu.
V. PROMOCIJSKI PROSPEKTI IN PROMOCIJSKO GRADIVO
9. člen
Dobavitelj mora zagotoviti, da promocijski
prospekti, ki oglašujejo model, vključno z objavami na svetovnem spletu,
vsebujejo uradne podatke o porabi goriva, specifičnih emisijah CO2,
emisijski stopnji osebnega avtomobila in specifičnih emisijah onesnaževal
zunanjega zraka za modele, na katere se nanaša, ter druge informacije v skladu
s prilogo 4, ki je sestavni del te uredbe.
10. člen
Poleg oznak o varčnosti porabe goriva,
emisijah CO2 in emisijah onesnaževal zunanjega zraka, priročnikov,
plakatov ali zaslonov in promocijskih prospektov mora biti glede načina uporabe
znakov, simbolov ter navedb o porabi goriva in emisijah CO2 skladno
z zahtevami te uredbe tudi morebitno promocijsko gradivo.
VI. NADZOR
11. člen
Nadzor nad izvajanjem določb te uredbe
opravljajo tržni inšpektorji.
VII. KAZENSKE DOLOČBE
12. člen
(1) Z globo od 4.000 do 40.000 eurov
se za prekršek kaznuje dobavitelj, ki je pravna oseba, če:
-       
ne izdela ali ne pošlje oznake o varčnosti porabe goriva, emisijah CO2
in emisijah onesnaževal zunanjega zraka v skladu s prvim odstavkom 3. člena te
uredbe,
-       
ne pripravi, ne pošlje ali ne objavi priročnika v skladu s 4. členom te
uredbe,
-       
ne pošlje seznama modelov novih osebnih avtomobilov agenciji v skladu s
prvim in drugim odstavkom 6. člena te uredbe,
-       
ne zagotovi dostopnosti predpisanih podatkov potrošniku v skladu s
tretjim odstavkom 6. člena te uredbe,
-       
ne zagotovi, da promocijski prospekti vsebujejo predpisane podatke v
skladu z 9. členom te uredbe,
-       
ne zagotovi, da je morebitno promocijsko gradivo v skladu z 10. členom
te uredbe.
(2) Z globo od 3.000 do 35.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 1.200 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, samostojnega podjetnika posameznika ali posameznika, ki samostojno
opravlja dejavnost.
13. člen
(1) Z globo od 4.000 do 40.000 eurov
se za prekršek kaznuje prodajalec, ki je pravna oseba, če:
-       
ne namesti ali ne razstavi oznake o varčnosti porabe goriva, emisijah CO2
in emisijah onesnaževal zunanjega zraka v skladu z drugim odstavkom 3. člena te
uredbe,
-       
ne zagotovi, da je zadnja izdaja priročnika dostopna potrošnikom v
skladu s 5. členom te uredbe,
-       
ne prikaže in ne dopolni plakata ali zaslona v skladu z 8. členom te
uredbe,
-       
ne zagotovi, da je morebitno promocijsko gradivo v skladu z 10. členom
te uredbe.
(2) Z globo od 3.000 do 35.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 1.200 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, samostojnega podjetnika posameznika ali posameznika, ki samostojno
opravlja dejavnost.
VIII. PREHODNE IN KONČNI DOLOČBI
14. člen
(1) Dobavitelj prvič pošlje agenciji
seznam modelov novih osebnih avtomobilov v skladu s 6. členom te uredbe
najpozneje do 30. junija 2014.
(2) Agencija na svoji spletni strani
prvič objavi seznam modelov novih osebnih avtomobilov v skladu s 7. členom
te uredbe najpozneje do 31. julija 2014.
(3) Dobavitelj prvič pripravi
priročnik v skladu s 4. členom te uredbe najpozneje do 31. decembra 2014.
15. člen
Z dnem uveljavitve te uredbe preneha
veljati Uredba o informacijah o varčni porabi goriva in emisijah CO2,
ki so na voljo potrošnikom ob nakupu novih osebnih vozil (Uradni list RS, št.
81/10).
16. člen
Ta uredba začne veljati petnajsti dan po
objavi v Uradnem listu Republike Slovenije.
Št. 00728-15/2014
Ljubljana, dne 3. aprila 2014
EVA 2013-2330-0123
Vlada Republike Slovenije
mag. Alenka Bratušek l.r.
Predsednica

Priloga 1: Oznaka
o varčnosti porabe goriva, emisijah CO2 in emisijah onesnaževal
zunanjega zraka
Priloga 2:
Priročnik o varčnosti porabe goriva, emisijah CO2 in emisijah
onesnaževal zunanjega zraka
Priloga 3: Plakat
ali zaslon, ki mora biti razstavljen na prodajnem mestu
Priloga 4:
Podatki o porabi goriva, emisijah CO2 in emisijah onesnaževal
zunanjega zraka v promocijskih prospektih