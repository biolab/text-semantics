1. VSEBINA
1. člen
(1) Ta pravilnik določa način ravnanja z arhivskimi in
drugimi obveznimi izvodi publikacij (v nadaljnjem besedilu: obvezni izvod) v
depozitarnih organizacijah na podlagi prvega in tretjega odstavka 13. člena
Zakona o obveznem izvodu publikacij (v nadaljnjem besedilu: zakon).
(2) Ravnanje z obveznim izvodom zajema:
-       
sprejemanje in zbiranje,
-       
bibliografsko obdelavo,
-       
hranjenje in varovanje,
-       
dajanje v uporabo,
-       
izdajanje strokovnega mnenja v primeru dvoma, ali gre za gradivo, za
katero veljajo določbe zakona.
2. SPREJEMANJE IN ZBIRANJE
2. člen
(1) Če Narodna in univerzitetna knjižnica (v nadaljnjem besedilu:
NUK) ugotovi, da zavezanec ni poslal obveznega izvoda v določenem roku ali ga
je poslal v premajhnem številu primerkov, posreduje zavezancu pisni poziv, da v
roku sedmih dni po prejemu poziva pošlje zahtevane obvezne izvode.
(2) Če zavezanec na podlagi pisnega poziva v sedmih dneh ne
posreduje obveznega izvoda v skladu z zakonom in tem pravilnikom, NUK obvesti
inšpektorat iz 22. člena zakona.
(3) V primeru ponavljajočega neizpolnjevanja obveznosti s
strani zavezanca, ga NUK ne poziva več v skladu s prvim odstavkom tega člena.
(4) NUK mora sprejeti vsak obvezni izvod, ki ga pošlje zavezanec
iz 9. člena zakona. Če zavezanec pošlje preveliko število izvodov, NUK
razpolaga z odvečnimi izvodi v skladu s svojo nabavno politiko in jih ne
pošilja drugim depozitarnim organizacijam.
3. člen
Depozitarne organizacije (v nadaljnjem besedilu: druge knjižnice)
morajo sprejeti vsak obvezni izvod, ki jim ga pošlje NUK.
4. člen
(1) NUK in Univerzitetna knjižnica Maribor (v nadaljnjem besedilu:
UKM) en primerek obveznega izvoda namenita trajni uporabi (postavitveni izvod),
drugi, arhivski primerek, pa trajnemu hranjenju v skladu z 19. členom zakona
(arhivski izvod).
(2) Druge knjižnice primerek obveznega izvoda namenijo uporabi
v skladu s 13. členom zakona, pri čemer primerke obveznega izvoda uvrstijo v
redno zbirko na osrednji lokaciji knjižnice in jih po določenem času lahko
izločijo na podlagi  navodil NUK za izločanje in odpis knjižničnega gradiva in
svojih internih aktov.
(3) Druge knjižnice hranijo monografske publikacije iz
obveznega izvoda vsaj tri leta, časopise vsaj eno leto, časnike in druge
publikacije pa vsaj šest mesecev. O nadaljnjem hranjenju odloča vsaka knjižnica
sama v skladu s svojo politiko oblikovanja knjižnične zbirke.
3. OPREMA, INVENTARIZACIJA IN BIBLIOGRAFSKA OBDELAVA
5. člen
(1) Pri arhivskih izvodih se oznak (npr. signaturne nalepke in
črtne kode) ne lepi neposredno na gradivo, ampak na zaščitne ovoje ali pasice.
(2) Za označevanje ostalih obveznih izvodov se uporablja samolepilne
etikete z obstojnim lepilom, ki povzroča čim manj poškodb na gradivu (npr.
nalepke iz trajno obstojnega papirja s kemično stabilnim in vodotopnim
lepilom).
6. člen
(1) Za neposredno označevanje arhivskih izvodov na tiskanih
nosilcih se uporabljajo mehak grafitni svinčnik (B) ali druga pisala, ki ne
poškodujejo papirja. Za označevanje zvočnih, slikovnih, fizičnih elektronskih
in podobnih nosilcev se uporabljajo pisala, ki so namenjena označevanju
določene vrste nosilca in ga ne poškodujejo.
(2) Vsi primerki obveznega izvoda se označijo tudi z
lastniškim žigom, razen v primerih, ko se nosilca zapisa ne sme ali ne more
žigosati, ker bi ga s tem poškodovali. V takem primeru se žigosa spremno
gradivo ali škatlo oziroma zaščitni ovoj. Črnilo za žige mora biti obstojno ter
ne sme povzročati škode.
7. člen
(1) Obvezni izvod se ob upoštevanju določb 5. in 6. člena tega
pravilnika označi z inventarno številko, ki se v skladu z možnostmi razlikuje
od inventarnih številk za drugo gradivo knjižnice.
(2) Če je inventarna številka po strukturi enaka za vse vrste
gradiva, je potrebno omogočiti izpis obsega in drugih značilnosti prejetega
gradiva iz obveznega izvoda na drugačen način.
8. člen
V skladu s tretjim odstavkom 16. člena zakona morajo biti
bibliografski podatki o publikacijah iz obveznega izvoda dostopni v vzajemnem
katalogu. Vsaka depozitarna organizacija mora evidentirati, inventarizirati,
formalno in vsebinsko obdelati svoje primerke publikacij iz obveznega izvoda in
zapise opremiti s podatki, ki omogočajo kadarkoli narediti izpise o prejetem obveznem
izvodu.
9. člen
NUK v vzajemni bibliografski bazi vsak zapis publikacije iz
obveznega izvoda označi s posebno oznako, ki omogoča drugim knjižnicam
informacije za oblikovanje knjižnične zbirke in izbor publikacij za naročanje.
10. člen
NUK že v fazi predhodnega bibliografskega zapisa (CIP) ali
dodelitve mednarodne bibliografske oznake, če je to mogoče, ugotovi, kolikšnemu
številu primerkov obveznega izvoda bo publikacija po izdaji podvržena in to
ustrezno označi v zapisu.
11. člen
(1) NUK v najkrajšem možnem času po prejemu obveznega izvoda,
praviloma pred razpošiljanjem drugim knjižnicam, oblikuje dokončni
bibliografski zapis publikacije v vzajemni bibliografski bazi.
(2) NUK na podlagi pravil izbora publikacij za nacionalno bibliografijo
v najkrajšem možnem času po prejemu obveznega izvoda, praviloma v tekočem letu,
objavi bibliografske zapise publikacij v ustreznih izdajah Slovenske narodne
bibliografije.
4. HRANJENJE IN VAROVANJE
12. člen
(1) V skladu s prvim odstavkom 18. člena zakona NUK in UKM
obveznega izvoda ne odpisujeta. Če poškodovane primerke obveznega izvoda
nadomestita z drugimi izvodi ali z novimi verzijami elektronskih publikacij,
poškodovane izvode oziroma stare verzije elektronskih publikacij lahko izločita
in odpišeta.
(2) Druge knjižnice lahko odpisujejo obvezni izvod v skladu s
tem pravilnikom in z navodili NUK. V primeru več izdaj ali ponatisov iste
publikacije morajo depozitarne organizacije v času, določenem v tretjem
odstavku 4. člena tega pravilnika, hraniti vsaj eno izdajo.
13. člen
Poleg določb tega pravilnika se za zagotavljanje hranjenja in
varovanja arhivskega izvoda smiselno uporabljajo tudi »IFLA načela za hrambo
knjižničnega gradiva in za ravnanje z njim« in mednarodni standardi, ki urejajo
to področje.
14. člen
Arhivski izvodi se uporabljajo v skladu z 19. členom Zakona za
predstavitvene namene in prenos na nadomestni medij.
15. člen
(1) NUK in UKM morata imeti prostore, kjer se hranijo arhivski
izvodi, ustrezno urejene in vzdrževane ter opremljene z varnostnimi oziroma
nadzornimi sistemi.
(2) V skladu z veljavnimi predpisi mora biti v zgradbah, kjer
se hranijo arhivski izvodi, poskrbljeno za preventivne ukrepe za varovanje
gradiva (alarmne naprave, protipožarni sistemi, zaščita pred vodo, zaščita pred
vlomom).
(3) Prostore in gradivo je treba redno nadzorovati, da se pravočasno
ugotovi prisotnost plesni ali škodljivcev, poskrbljeno mora biti za preventivne
ukrepe pred razvojem plesni in bioloških škodljivcev. O celovitem čiščenju
arhivskega izvoda ter prostorov in opreme za njegovo hranjenje in uporabo se v knjižnicah
iz prvega odstavka 4. člena tega pravilnika vodijo zapisniki.
(4) Knjižnice, ki prejemajo obvezni izvod, morajo imeti urejeno
prezračevanje in čiščenje prostorov in opreme za dolgoročno hranjenje obveznega
izvoda, ki je namenjen uporabi (postavitveni izvod).
16. člen
(1) Prostori kjer se hranijo arhivski izvodi, morajo biti ustrezno
zaščiteni pred toploto in vlago, požarom, vlomom in strelo, opremljeni z
ustrezno električno napeljavo z napravami za izklop električnega toka v vseh
prostorih in s svetili, ki ne povzročajo škodljivih sevanj.
(2) Prostori iz prejšnjega odstavka morajo biti ločeni od drugih
prostorov, na mestu, varnem pred vdorom vode, primerno oddaljena od plinskih,
vodovodnih, kanalizacijskih napeljav, kurišč, dimnikov, glavnih vodov centralne
kurjave in podobnih napeljav in sistemov, grajena protipotresno, iz požarno
varnih materialov, grajena tako, da zagotavljajo pravilne mikroklimatske pogoje
za hrambo gradiva.
(3) Prostori iz prvega odstavka tega člena morajo imeti kovinsko
opremo, senzorje za vlago in temperaturo, ustrezne gasilne naprave, naprave za
javljanje požara, vloma in izliva vode, zaščito pred vdorom ultravijoličnih
žarkov, tudi če je gradivo s svojo tehnično opremo dovolj zavarovano.
(4) Prostori morajo imeti ustrezno tehnično opremo za hranjenje
vseh zvrsti in formatov gradiva.
17. člen
Pri hranjenju arhivskih izvodov morata NUK in UKM poskrbeti za
ustrezne klimatske pogoje v prostorih za trajno hranjenje, predvsem za ustrezno
temperaturo, vlago, svetlobo ter neonesnaženost zraka (škodljivi plini in
prašni delci) v skladu z načeli iz 13. člena tega pravilnika.
18. člen
(1) Arhivske izvode, ki nimajo ustreznih platnic ali druge zaščite,
in neknjižno gradivo, je treba hraniti v primernih zaščitnih ovojih za trajno
hrambo. Med zaščitne ovoje za trajno hrambo sodijo škatle, kuverte, mape,
ovitki in podobno iz kemijsko obstojnih materialov.
(2) Arhivske izvode je treba hraniti po velikosti (formatih) in
po vrstah materialov.
19. člen
(1) Poškodovani postavitveni izvodi se v NUK in UKM konzervirajo
oziroma restavrirajo ali zamenjajo z drugimi, ki jih ima knjižnica v zalogi ali
jih kupi, ali se reproducirajo v skladu z 20. členom zakona.
(2) Poškodovani arhivski izvodi se konzervirajo oziroma restavrirajo,
če to ne škodi njihovi izvirni obliki. Če postavitveni izvod ne obstaja več, se
arhivski izvod, tudi če je poškodovan, v skladu s tehničnimi možnostmi prenese
na nadomestni medij.
20. člen
(1) Dokler je obvezni izvod (postavitveni izvod) postavljen v
prostem pristopu in je v redni uporabi ali dokler se knjižnica ne odloči za
odpis ali trajno hranjenje, se zanj uporabljajo enaki postopki vzdrževanja in
zaščite kot za ostalo gradivo.
(2) Če se knjižnica po preteku rokov iz tretjega odstavka 4.
člena tega pravilnika odloči za trajno hranjenje obveznega izvoda, mora
upoštevati zahteve za hranjenje in varovanje iz tega pravilnika.
5. DAJANJE V UPORABO
21. člen
(1) Knjižnica uporablja obvezni (postavitveni) izvod za študijske,
raziskovalne, predstavitvene in podobne namene. Prednostna uporaba
postavitvenega izvoda je uporaba v prostorih knjižnice in uporaba za
medknjižnično izposojo.
(2) Če je v drugih knjižnicah obvezni izvod edini izvod določenega
dela, ki ga ima knjižnica v svoji zbirki, se ta izvod lahko izposoja tudi na
dom, vendar mora knjižnica v svojem internem aktu zagotoviti poseben nadzor nad
tem gradivom v primeru izposoje na dom.
(3) Arhivskih izvodov NUK in UKM ne dajeta v uporabo individualnim
uporabnikom, ampak se ti primerki lahko uporabljajo samo za potrebe knjižnice v
primeru, da ne obstaja drug ustrezen izvod iste publikacije.
(4) Arhivski izvodi se lahko razstavljajo le v varnih
razstavnih prostorih z ustrezno opremo, prezračevanjem in svetlobo. Način in
čas razstavljanja je potrebno prilagoditi vrsti, obliki in stanju publikacij.
22. člen
Prenos in prevoz arhivskih izvodov se izvaja pod nadzorom na
način in z opremo, ki zagotavlja zaščito gradiva pred poškodbami.
23. člen
(1) Primerke obveznega izvoda se reproducira tako, da se pri
tem ne povzroči dodatnih poškodb izvirne publikacije. Reprodukcije je treba
hraniti ločeno od izvirnika.
(2) Za vse fizične oblike reprodukcij je treba zagotoviti arhivsko,
prvo (master) in uporabniško verzijo, da se omeji pogostost reproduciranja
originala in arhivske verzije posnetka.
(3) Za vse elektronske oblike reprodukcij je treba zagotoviti
arhivsko verzijo, ki se hrani ločeno od uporabniške verzije.
(4) Reproduciranje obveznega izvoda elektronskih publikacij se
izvaja samo z namenom in na način, določen v drugem odstavku 20. člena zakona.
6. IZDAJANJE STROKOVNEGA MNENJA V PRIMERU DVOMA
24. člen
(1) NUK na podlagi tretjega odstavka 13. člena zakona v
primeru dvoma, ali gre za gradivo, za katero veljajo določbe zakonodaje o
obveznem izvodu, izda strokovno mnenje.
(2) V strokovnem mnenju z vsebinskega ali formalnega vidika
opredeli, ali gre za publikacijo, ki jo je zavezanec dolžan predati kot obvezni
izvod, ali določi, koliko izvodov posamezne publikacije je zavezanec dolžan
predati v skladu z zakonom.
(3) Pri izdelavi strokovnega mnenja upošteva zlasti 3. člen zakona,
ki kot glavni namen zbiranja obveznega izvoda šteje ohranjanje, dostopnost in
zagotavljanje bibliografskega nadzora nad publikacijami, ki v skladu z veljavno
zakonodajo sodijo v nacionalno kulturno dediščino.
7. PREHODNA IN KONČNA DOLOČBA
25. člen
Do izpolnitve pogojev za hranjenje in varovanje arhivskega izvoda
v skladu s tem pravilnikom morata NUK in UKM letno poročati pristojnima
ministrstvoma o doseženem napredku pri zagotavljanju teh pogojev in stanju
opreme in drugih sredstev za polno izvajanje hranjenja in varovanja.
26. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-7/2007/16
Ljubljana, dne 13. septembra 2007
EVA 2007-3511-0010
mag. Lenart Šetinc l.r.
Ravnatelj
Narodne in univerzitetne knjižnice