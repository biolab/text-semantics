I. SPLOŠNE DOLOČBE
1. člen
(vsebina sklepa)
(1) Ta sklep določa podrobnejši obseg in vsebino dodatnega
revizijskega pregleda ter podrobnejšo vsebino dodatnega revizorjevega poročila
zavarovalnice in pozavarovalnice (v nadaljnjem besedilu: zavarovalnica).
(2) Ta sklep določa tudi podrobnejši obseg in vsebino dodatnega
revizijskega pregleda ter podrobnejšo vsebino dodatnega revizorjevega poročila
pokojninske družbe, zavarovalnega in pozavarovalnega poola (v nadaljnjem
besedilu: zavarovalni pool) ter Slovenskega zavarovalnega združenja v delu, ki
se nanaša na poslovanje škodnega sklada in odškodninskega urada.
(3) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
(4) Pojmi, uporabljeni v tem
sklepu, imajo enak pomen kot v določbah Zakona o zavarovalništvu (Uradni list
RS, št. 93/15, 9/19 in 102/20; v nadaljnjem besedilu: ZZavar-1) oziroma
aktih, ki jih izda Evropska komisija na podlagi 56. člena Direktive 2009/138/ES
Evropskega parlamenta in Sveta z dne 25. novembra 2009 o začetku opravljanja
in opravljanju dejavnosti zavarovanja in pozavarovanja (Solventnost II) (UL L
št. 335, z dne 17. decembra 2009, 326 z dne 8. februarja 2012, 249 z
dne 14. septembra 2012, 341 z dne 18. februarja 2013, 153 z dne
22. maja 2014, 219 z dne 25. julija 2014, 295 z dne 12. novembra
2015, 354 z dne 23. decembra 2016, 347 z dne 28. decembra 2017, 156 z
dne 19. junija 2018 in 334 z dne 27. decembra 2019; v nadaljnjem
besedilu: Direktiva 2009/138/ES) in izvedbenih tehničnih standardih, ki jih izda
Evropska komisija na podlagi 56. člena Direktive 2009/138/ES.
2. člen
(uporaba predpisov)
Dodatni revizijski pregled se
opravi v skladu z Zakonom o revidiranju (Uradni list RS, št. 65/08,
63/13 – ZS-K, 84/18 in 115/21; v nadaljnjem besedilu: ZRev-2),
mednarodnimi standardi revidiranja in pravili revidiranja Agencije za javni
nazor nad revidiranjem, ob upoštevanju določb ZZavar-1 in Delegirane uredbe
Komisije (EU) 2015/35 z dne 10. oktobra 2014 o dopolnitvi Direktive
2009/138/ES Evropskega parlamenta in Sveta z dne 25. novembra 2009 o
začetku opravljanja in opravljanju dejavnosti zavarovanja in pozavarovanja
(Solventnost II) (UL L št. 12, z dne 17. januarja 2015, 85 z dne
1. januarja 2016, 236 z dne 14. septembra 2017, 227 z dne
10. septembra 2018, 161 z dne 18. junija 2019, 92 z dne
26. marca 2020 in 221 z dne 10. julija 2020; v nadaljnjem besedilu:
Delegirana uredba).
II. DODATNI REVIZIJSKI PREGLED ZAVAROVALNICE IN DODATNO
REVIZORJEVO POROČILO
3. člen
(dodatni revizijski pregled)
(1) Dodatni revizijski pregled zavarovalnice obsega pregled
Poročila o solventnosti in finančnem položaju iz 261. člena ZZavar-1 (v
nadaljnjem besedilu: Poročilo o solventnosti).
(2) V primeru, da gre za osebe iz prvega odstavka 377. člena
ZZavar-1, ki so v skladu s 403. členom ZZavar-1 dolžne sestaviti Poročilo o
solventnosti in finančnem položaju skupine, revizijski pregled obsega pregled
Poročila o solventnosti skupine.
(3) Dodatni revizijski pregled iz prvega oziroma drugega
odstavka tega člena obsega preveritev:
a)    
 
- 
ali Poročilo o solventnosti vključuje in primerno predstavlja vsebine
poglavij: Vrednotenje za namene solventnosti in Upravljanje kapitala iz 4. in
5. točke drugega odstavka 261. člena ZZavar-1 oziroma 296. in 297. člena
Delegirane uredbe; v primeru Poročila o solventnosti skupine obsega preveritev
poleg navedenih poglavij vsebini točk d) in e) 359. člena Delegirane uredbe,
- 
ali so vsebine poglavij iz točk 1. do vključno 3. drugega odstavka 261.
člena ZZavar-1 Poročila o solventnosti oziroma 293. do vključno 295. člena
Delegirane uredbe v vseh pomembnih pogledih skladne oziroma konsistentne z
vsebinami poglavij iz prve alineje točke a) tega odstavka, kot tudi z ostalimi
informacijami s katerimi se je revizor seznanil v okviru pregleda Poročila o
solventnosti,
- 
ali je v Poročilu o solventnosti navedena opustitev določenih razkritij,
- 
ali so v Poročilu o solventnosti ustrezno predstavljene prostovoljne
dodatne informacije oziroma pojasnila v zvezi s solventnostjo in finančnim
položajem zavarovalnice;
b)    
postopkov sprejetja strategije upravljanja kapitala zavarovalnice;
c)    
pravilnosti kvantitativnih poročil iz 4. člena tega sklepa.
(4) Revizor opravi dodatni revizijski pregled zavarovalnice:
-       
v delu, ki se nanaša na prvo alinejo točke a) ter točki b) in c)
tretjega odstavka tega člena, kot posel dajanja sprejemljivega zagotovila v
skladu z Mednarodnim standardom poslov dajanja zagotovil (MSZ) 3000 – Posli
dajanja zagotovil, razen revizij ali preiskav računovodskih informacij iz
preteklosti,
-       
v delu, ki se nanaša na drugo do vključno četrto alinejo točke a)
tretjega odstavka tega člena, v skladu z Mednarodnim revizijskim standardom 720
– Revizorjeve naloge, povezane z drugimi informacijami.
4. člen
(kvantitativna poročila)
(1) Preveritev pravilnosti kvantitativnih poročil iz točke c)
tretjega odstavka 3. člena tega sklepa zajema:
a)    
v primeru posamičnega Poročila o solventnosti naslednje obrazce:
S.02.01.02, S.05.01.02, S.05.02.01, S.12.01.02, S.17.01.02, S.19.01.21,
S.23.01.01, S.25.01.21, S.28.01.01 in S.28.02.01 iz 4. člena Izvedbene uredbe
komisije (EU) 2015/2452 z dne 2. decembra 2015 o določitvi izvedbenih
tehničnih standardov v zvezi s postopki, oblikami in predlogami poročila o
solventnosti in finančnem položaju v skladu z Direktivo 2009/138/ES Evropskega
parlamenta in Sveta (UL L št. 347 z dne 25. novembra 2009, 310 z dne
25. novembra 2017, 299 z dne 26. novembra 2018 in 318 z dne
10. decembra 2019; v nadaljnjem besedilu: Izvedbena uredba),
b)    
v primeru Poročila o solventnosti skupine naslednje obrazce: S.32.01.22,
S.02.01.02, S.05.01.02, S.05.02.01, S.23.01.22, S.25.01.22 iz 5. člena
Izvedbene uredbe.
(2) V okviru preveritve pravilnosti izpolnitve kvantitativnih
poročil, revizor preveri pravilnost in kvaliteto podatkov, potrebnih za
vrednotenje sredstev, zavarovalno tehničnih rezervacij in izračun kapitalskih
zahtev. Preveri tudi postopek izračuna zavarovalno tehničnih rezervacij in
kapitalskih zahtev po posameznih modulih tveganja.
5. člen
(dodatno revizorjevo poročilo)
Na podlagi dodatnega revizorjevega pregleda iz 3. člena tega
sklepa revizor sestavi dodatno revizorjevo poročilo, ki vključuje zapis:
-       
ključnih ugotovitev pri dodatnem revizijskem pregledu, vključno z
morebitnimi nepravilnostmi in pomanjkljivostmi za vsako od vsebin iz tretjega
odstavka 3. člena tega sklepa,
-       
priporočila za izboljšave vsebin Poročila o solventnosti,
-       
če je smiselno, tudi ugotovitev glede izpolnjevanja revizorjevih
priporočil iz preteklih let.
III. DODATNI REVIZIJSKI PREGLED IN DODATNO REVIZORJEVO
POROČILO POKOJNINSKE DRUŽBE, ZAVAROVALNEGA POOLA IN ŠKODNEGA SKLADA TER
ODŠKODNINSKEGA URADA
6. člen
(dodatni revizijski pregled)
(1) Dodatni revizijski pregled pokojninske družbe obsega
pregled:
-       
zavarovalno-tehničnih rezervacij,
-       
stanja in strukture naložb kritnih skladov za dodatno invalidsko in
dodatno družinsko pokojnino ter izplačevanje pokojninskih rent,
-       
sistema upravljanja tveganj,
-       
delovanja notranje revizije,
-       
delovanja informacijskega sistema,
-       
pravilnosti in popolnosti obvestil ter poročil Agenciji za zavarovalni
nadzor,
-       
vrednotenja bilančnih in zunajbilančnih postavk.
(2) Dodatni revizijski pregled zavarovalnega poola, škodnega
sklada in odškodninskega urada obsega pregled:
-       
zavarovalno-tehničnih rezervacij,
-       
kvalitete informacijskega sistema,
-       
pravilnosti in popolnosti obvestil ter poročil Agenciji za zavarovalni
nadzor,
-       
vrednotenja bilančnih in zunajbilančnih postavk.
(3) Revizor opravi dodatni revizijski pregled pokojninske
družbe, zavarovalnega poola, škodnega sklada in odškodninskega urada kot posel
dajanja sprejemljivega zagotovila v skladu z Mednarodnim standardom poslov
dajanja zagotovil (MSZ) 3000 – Posli dajanja zagotovil, razen revizij ali
preiskav računovodskih informacij iz preteklosti.
7. člen
(dodatno revizorjevo poročilo)
(1) Na podlagi dodatnega revizijskega pregleda iz 6. člena
tega sklepa sestavi revizor dodatno revizorjevo poročilo, ki vključuje navedbo:
-       
ugotovitev pri revizijskem pregledu, vključno z navedbo morebitnih
nepravilnosti in pomanjkljivosti za vsako od alinej, navedenih v prvem odstavku
6. člena tega sklepa, v primeru pokojninske družbe, oziroma v drugem odstavku
6. člena tega sklepa v primeru zavarovalnega poola, škodnega sklada in
odškodninskega urada,
-       
ugotovitev glede izpolnjevanja revizorjevih priporočil iz preteklih let,
-       
priporočil revizorja glede pregledanih področij.
(2) Dodatno revizorjevo poročilo o pregledu pokojninske
družbe mora poleg navedb iz predhodnega odstavka obsegati še podatke in
informacije, kot so določeni v 8. do 14. členu tega sklepa.
(3) Dodatno revizorjevo poročilo o pregledu zavarovalnega
poola, škodnega sklada in odškodninskega urada mora poleg navedb iz drugega
odstavka tega člena obsegati tudi podatke in informacije, kot so določeni v 8.
in 12. do 14. členu tega sklepa.
8. člen
(zavarovalno-tehnične rezervacije)
(1) Dodatno revizorjevo poročilo o stanju in spremembah zavarovalno-tehničnih
rezervacij obsega najmanj:
-       
prikaz stanja zavarovalno-tehničnih rezervacij na začetku in koncu leta
ter spremembo stanja zavarovalno-tehničnih rezervacij med letom,
-       
opis metod, ki jih je pokojninska družba, pozavarovalni pool, škodni sklad
ali odškodninski urad upošteval pri oblikovanju zavarovalno-tehničnih
rezervacij.
(2) Če pokojninska družba, pozavarovalni pool, škodni sklad
ali odškodninski urad spremeni metodo izračunavanja zavarovalno-tehničnih
rezervacij, revizor pojasni spremembo in vpliv te spremembe na njegov finančni
rezultat in položaj.
9. člen
(stanje in struktura naložb kritnih skladov)
Dodatno revizorjevo poročilo o stanju in strukturi naložb
kritnih skladov za dodatno invalidsko in dodatno družinsko pokojnino ter za
izplačevanje pokojninskih rent obsega najmanj:
-       
kratek opis stanja in strukture naložb kritnega sklada s tabelaričnim
prikazom glede na višino zavarovalno-tehničnih rezervacij, pri čemer se prikaže
strukturo naložb po vrstah naložb, ročnosti naložb (po pogodbeni zapadlosti
oziroma unovčljivosti za tržne vrednostne papirje), izpostavljenosti
(izdajatelj, upnik in njuna država) ter po valutah,
-       
stanje naložb kritnega sklada na začetku in koncu leta in spremembo
stanja naložb med letom (posamična povečanja oziroma zmanjšanja, posebej za
dolžniške vrednostne papirje, posojila in lastniške vrednostne papirje),
-       
mnenje o stanju in strukturi naložb kritnih skladov ter varnosti,
donosnosti in tržnosti naložb, ustrezni ročnosti, raznovrstnosti in
razpršenosti teh naložb ter krajevni, valutni in časovni usklajenosti naložb,
-       
mnenje o ustreznosti uporabljenih metod oziroma modela vrednotenja za
določanje poštene vrednosti naložb, za katere ni dejavnega trga.
10. člen
(sistem upravljanja tveganj)
(1) Dodatno revizorjevo poročilo o pregledu sistema
upravljanja tveganj obsega navedbo ali pokojninska družba meri oziroma
ocenjuje, obvladuje in spremlja tveganja, vključno s poročanjem o tveganjih, ki
jim je izpostavljena. Poročilo o upravljanju tveganj mora zajemati najmanj
naslednja področja: sklepanje zavarovanj in oblikovanje zavarovalno-tehničnih
rezervacij, upravljanje sredstev in obveznosti, likvidnost in upravljanje
tveganja koncentracije, upravljanje operativnega tveganja, pozavarovanje in
druge tehnike za zmanjševanje tveganj. Revizor pregleda izpolnjevanje pravil o
obvladovanju tveganj iz naslova kapitala in kapitalske ustreznosti ter
zagotavljanja minimalnega kapitala.
(2) Dodatno revizorjevo poročilo glede upravljanja tveganj
obsega najmanj:
-       
ključne ugotovitve o upravljanju posamezne vrste tveganja, z opisom
postopka upravljanja s tveganji in mnenjem revizorja o ustreznosti upravljanja
s tveganji,
-       
opis sistema notranjih kontrol in mnenje revizorja o ustreznosti
njihovega delovanja,
-       
mnenje, ali pokojninska družba razpolaga z ustreznim kapitalom glede na
obseg in vrsto zavarovalnih poslov in tveganj, ki jim je izpostavljena.
11. člen
(notranja revizija)
Dodatno revizorjevo poročilo glede delovanja notranje
revizije obsega najmanj:
-       
opis delovanja notranje revizije in navedbo nosilca funkcije notranje
revizije,
-       
mnenje revizorja o delovanju notranje revizije.
12. člen
(informacijski sistem)
V dodatnem revizorjevem poročilu glede ustreznosti
informacijskega sistema revizor oceni in poda mnenje o:
-       
skladnosti delovanja informacijskega sistema s poslovnimi cilji,
-       
učinkovitosti delovanja informacijskega sistema,
-       
politiki in organizaciji varovanja in zaščite informacijskega sistema
ter podatkov,
-       
primernosti splošnih, sistemskih in drugih kontrol.
13. člen
(pravilnost in popolnost obvestil in poročil)
V dodatnem revizorjevem poročilu glede pravilnosti in
popolnosti obvestil in poročil Agenciji za zavarovalni nadzor revizor oceni ter
poda mnenje o pravilnosti in popolnosti obvestil in poročil, ki jih pokojninska
družba, zavarovalni pool, škodni sklad in odškodninski urad pošiljajo Agenciji
za zavarovalni nadzor, javnosti in strankam, ter o njihovi skladnosti s stanjem
v revidiranih računovodskih izkazih.
14. člen
(računovodske politike)
V dodatnem revizorjevem poročilu glede vrednotenja bilančnih
in zunajbilančnih postavk revizor navede ključne ugotovitve o primernosti
uporabljenih metod vrednotenja posameznih bilančnih in zunajbilančnih postavk
ter uporabljenih računovodskih ocen.
IV. PREDLOŽITEV POROČILA
15. člen
(predložitev dodatnega revizorjevega poročila)
(1) Zavarovalnica predloži Agenciji za zavarovalni nadzor
dodatno revizorjevo poročilo v osmih dneh po prejemu, vendar ne kasneje kot v
štirih mesecih po izteku koledarskega leta.
(2) V kolikor je zavarovalnica dolžna pripraviti Poročilo o
solventnosti skupine, predloži Agenciji za zavarovalni nadzor dodatno
revizorjevo poročilo skupine v osmih dneh po prejemu, vendar ne kasneje kot v
20 tednih po izteku koledarskega leta.
(3) Zavarovalni pool, škodni sklad in odškodninski urad
predložijo Agenciji za zavarovalni nadzor dodatno revizorjevo poročilo v osmih
dneh po prejemu, vendar ne kasneje kot v štirih mesecih po izteku koledarskega
leta.
(4) Pokojninska družba predloži Agenciji za zavarovalni
nadzor dodatno revizorjevo poročilo v roku, določenem v drugem odstavku 338.b
člena Zakona o pokojninskem in invalidskem zavarovanju (Uradni list RS, št.
96/12, 39/13, 99/13 – ZSVarPre-C, 101/13 – ZIPRS1415, 44/14 – ORZPIZ206, 85/14
– ZUJF-B, 95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19,
75/19, 139/20, 189/20 – ZFRO, 51/21 in 121/21).

Sklep o dodatnem revizijskem pregledu
zavarovalnice in dodatnem revizorjevem poročilu (Uradni list RS, št. 56/16) vsebuje naslednjo končno določbo:
»V. KONČNA DOLOČBA
16. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije, uporabljati pa se začne za revizijo poročil za
poslovno leto 2016.«.

Sklep o spremembah in dopolnitvah Sklepa o
dodatnem revizijskem pregledu zavarovalnice in dodatnem revizorjevem poročilu
(Uradni list RS, št. 161/21) vsebuje naslednjo končno določbo:
»6. člen
Ta sklep začne veljati petnajsti dan po objavi v Uradnem
listu Republike Slovenije.«.