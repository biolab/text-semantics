1. člen
Ta uredba določa način, postopek, pogoje in
merila za izvedbo rednega letnega javnega razpisa za sofinanciranje projektov
iz proračunske postavke za avdiovizualne medije (v nadaljnjem besedilu: javni
razpis) iz 110. člena zakona o medijih (Uradni list RS, št. 35/01 in 54/02 –
sklep US; v nadaljnjem besedilu: ZMed).
2. člen
Postopek javnega razpisa izvede
ministrstvo, pristojno za kulturo (v nadaljnjem besedilu: ministrstvo) na
podlagi te uredbe in v skladu z določbami zakona o uresničevanju javnega
interesa za kulturo (Uradni list RS, št. 96/02; v nadaljnjem besedilu: ZUJIK),
ki urejajo javni razpis.
V postopku javnega razpisa se smiselno
uporablja predpis iz 106. člena ZUJIK, kolikor ta uredba ne določa drugače.
3. člen
Na javnem razpisu lahko s projekti
slovenskih avdiovizualnih del iz 68. člena ZMed in v skladu z Uredbo o merilih
oziroma pogojih za določitev slovenskih avdiovizualnih del (Uradni list RS, št.
105/01; v nadaljnjem besedilu: uredba) sodelujejo pravne ali fizične osebe, ki
so v državah članicah Evropske unije registrirane za produkcijo avdiovizualnih
del, avdiovizualnih in filmskih del ali filmskih del, in izdajatelji
televizijskih programov, ki izpolnjujejo posebne pogoje, določene z razpisom in
razpisno dokumentacijo.
Predlagatelji ne morejo kandidirati na
razpisu iz te uredbe z istimi projekti, s katerimi kandidirajo na kateremkoli
javnem razpisu za sredstva, ki so vezana na proračun ministrstva.
4. člen
(črtan)
5. člen
Za projekte iz te uredbe je praviloma
določen največ 50 %, izjemoma pa 80 % delež sofinanciranja iz sredstev
državnega proračuna. Za nizkoproračunske projekte, katerih celotna predračunska
vrednost ne presega povprečne obračunske vrednosti projekta, sofinanciranega iz
proračunske postavke za avdiovizualne medije iz minulega leta, in za zahtevne
projekte, katerih stroški produkcije izhajajo iz utemeljenih estetskih ali
vsebinskih razlogov, se izjemoma lahko odobri do 80 % delež sofinanciranja.
Minister, pristojen za kulturo (v
nadaljnjem besedilu: minister), s sklepom o začetku postopka iz 104. člena
ZUJIK določi besedilo javnega razpisa, ki vsebuje podatke, določene v 114.
členu ZUJIK.
Javni razpis iz te uredbe se razpiše do
višine sredstev, kot jih predpisuje proračunska zakonodaja.
Z javnim razpisom se lahko v skladu s
predpisi, ki urejajo področje javnih financ, predvidi večletno sofinanciranje
samo v primerih, ko so z njim predvidene tudi letne izvedbene faze, ki so
potrebne za končno izvedbo projekta.
Dodeljena sredstva se lahko porabijo za
pokrivanje stroškov izdelave slovenskih avdiovizualnih del, kot je določeno v
uredbi.
5.a člen
Stroški promocije in prikazovanja ter
stroški infrastrukturne nadgradnje niso upravičeni stroški.
Najmanj 20 % skupnega proračuna produkcije
projekta ima producent možnost porabiti v drugi državi članici Evropske unije.
6. člen
Javni razpis se objavi v Uradnem listu
Republike Slovenije, najave o objavi pa v drugih sredstvih javnega obveščanja
po izboru ministrstva in na spletnih straneh ministrstva.
7. člen
Minister imenuje strokovno komisijo za
avdiovizualne projekte (v nadaljnjem besedilu: komisija) za ocenjevanje in
vrednotenje projektov, prispelih na javni razpis. Komisija oceni in ovrednoti
predlagane projekte ter pripravi poročilo v skladu s 119. členom ZUJIK.
Komisijo sestavlja pet strokovnjakov za
avdiovizualno kulturo. Administrativna dela opravlja kot tajnik komisije
uslužbenec ministrstva.
Trajanje mandata, naloge, način dela in
njihovo financiranje ureja pravilnik iz 21. člena ZUJIK, kolikor ta uredba ne določa
drugače.
Člani komisije so imenovani za obdobje treh
let in so lahko na podlagi javnega poziva ponovno imenovani. Po preteku mandata
opravlja dosedanja komisija nujne naloge do konstituiranja nove komisije.
Konstitutivno sejo komisije na predlog ministra
skliče tajnik komisije.
Člani komisije na konstitutivni seji z
večino glasov vseh članov izmed sebe izvolijo predsednika in njegovega namestnika.
8. člen
Član komisije ne sme sodelovati pri
odločanju o zadevah, na katere je interesno vezan.
9. člen
V postopku izbire predlaganih projektov se
glede programskih vsebin upoštevajo naslednja temeljna merila in kriteriji:
-      
pomen projekta za razvoj ustvarjanja slovenskih avdiovizualnih del in za
uveljavljanje slovenske avdiovizualne produkcije doma in v tujini,
-      
pomen projekta za razvoj slovenske kulture in slovenskega jezika,
kvaliteta, profesionalnost izvedbe,
raznovrstnost, izvirnost, komunikativnost in aktualnost avtorskega pristopa,
-      
odmevnost doslej realiziranih projektov.
Natančnejša merila v okviru temeljnih meril
in kriterijev iz prejšnjega odstavka tega člena določi minister na predlog komisije
in morajo biti objavljena v razpisni dokumentaciji.
10. člen
Predlagatelji, katerih delovanje se v
pomembnem delu sofinancira z javnimi sredstvi (proračun države ali lokalne
skupnosti, RTV prispevek itd.), lahko s predlogi projektov sodelujejo na javnem
razpisu.
11. člen
Vloge, ki niso pravočasne, ali niso
popolne, ali ki jih ni vložila upravičena oseba, zavrže minister s sklepom.
Za pravočasno se šteje vloga, ki je
predložena do roka, določenega v javnem razpisu.
Za popolno vlogo se šteje vloga, ki vsebuje
vse podatke in priloge, kot jih določa besedilo razpisa in razpisna dokumentacija.
Zoper sklep iz prvega odstavka tega člena
ni možna pritožba, možen pa je upravni spor.
12. člen
(črtan)

Uredba o izvedbi rednega letnega javnega
razpisa za sofinanciranje projektov iz proračunske postavke za avdiovizualne
medije (Uradni list RS, št. 52/03)
vsebuje naslednji prehodni in končni določbi:
»13. člen
Strokovna skupina za avdiovizualne medije,
imenovana na podlagi uredbe o izvedbi rednega letnega javnega razpisa za
sofinanciranje projektov iz proračunske postavke za avdiovizualne medije (Uradni
list RS, št. 52/02) opravlja naloge sveta po tej uredbi do izteka mandata.
14. člen
Postopki javnih razpisov, ki so bili
objavljeni pred uveljavitvijo tega zakona, se dokončajo po dosedanjih
predpisih.
15. člen
Z dnem uveljavitve te uredbe preneha veljati
uredba o izvedbi rednega letnega javnega razpisa za sofinanciranje projektov iz
proračunskega sklada za avdiovizualne medije (Uradni list RS, št. 52/02).
16. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvedbi rednega letnega javnega razpisa za sofinanciranje projektov iz
proračunske postavke za avdiovizualne medije (Uradni list RS, št. 35/04) spreminja 14. člen uredbe tako, da
se glasi:
»14. člen
Postopki javnih razpisov, ki so bili
objavljeni pred uveljavitvijo te uredbe, se dokončajo po dosedanjih predpisih.«;
ter vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o izvedbi rednega
letnega javnega razpisa za sofinanciranje projektov iz proračunske postavke za
avdiovizualne medije (Uradni list RS, št. 34/06) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
izvedbi rednega letnega javnega razpisa za sofinanciranje projektov iz
proračunske postavke za avdiovizualne medije (Uradni list RS, št. 1/11) vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po
objavi v Uradnem listu Republike Slovenije.«.