1. člen
Ta odredba določa, da sta objekt in okoliš objekta v
Zamarkovi 1b, Lenart v Slovenskih goricah, kjer se izvaja dejavnost Centra za
tujce, posebnega pomena za opravljanje nalog policije ter ukrepe za njuno
varovanje.
2. člen
Objekt iz prejšnjega člena je v lasti Probanke Leasing,
d.o.o., Trg Leona Štuklja 12, Maribor, in na podlagi najemne pogodbe
št. C1714-15-390122, z dne 21. 9. 2015, v najemu Ministrstva za
notranje zadeve. Nahaja se v vasi Zamarkova, Občina Lenart v Slovenskih
goricah, v katastrski občini Zamarkova in je namenjen predvsem izvajanju
omejitve gibanja in strožjega policijskega nadzora nad tujci, ki so v postopku
odstranitve iz države.
3. člen
Objekt in okoliš objekta obsegata parceli št. 769/3 in
769/9 v katastrski občini 550 – Zamarkova.
4. člen
(1) Zaradi varovanja objekta in okoliša objekta policija
izvaja ukrepe operativnega, tehničnega in fizičnega varovanja.
(2) Operativno varovanje obsega patruljiranje,
opazovanje in zbiranje informacij z namenom spremljanja vseh pojavov in
dogodkov v varovanem območju.
(3) Tehnično varovanje obsega posamezna ali funkcionalno
povezana tehnična sredstva in mehanske naprave za varovanje, naprave za
protivlomno in protipožarno varovanje, video nadzor ter sistem kontrole vstopa,
izstopa ali gibanja v centru.
(4) Fizično varovanje obsega neposredno, stalno ali
občasno fizično prisotnost policistov v objektu in okolišu objekta.
5. člen
(1) Objekt in okoliš objekta se varujeta po stopnjah
varovanja, ki jih narekujejo število nastanjenih tujcev, stopnja ogroženosti
objekta in varnostne razmere.
(2) Stopnja varovanja pomeni količino in vrsto
varnostnih ukrepov.
(3) Obseg in vrsto varnostnih ukrepov za posamezne
stopnje varovanja določi generalni direktor policije z načrtom varovanja.
6. člen
Način vstopanja v objekt in okoliš objekta ter gibanje v
objektu in okolišu objekta določi generalni direktor policije.
7. člen
Ta odredba začne veljati naslednji dan po objavi v Uradnem listu
Republike Slovenije.
Št. 007-56/2016/10
Ljubljana, dne 3. marca 2016
EVA 2016-1711-0032
mag. Vesna Györkös Žnidar
l.r.
Ministrica
za notranje zadeve