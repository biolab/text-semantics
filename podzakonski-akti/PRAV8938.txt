I. SPLOŠNE DOLOČBE
1. člen
(področje urejanja in pristojnosti)
(1) Ta pravilnik določa zahteve glede sistema in načina
obveščanja oziroma poročanja o hudih neželenih reakcijah in hudih neželenih
dogodkih (v nadaljnjem besedilu: hude neželene reakcije in dogodki), ki lahko
vplivajo na kakovost in varnost tkiv in celic in bi jih lahko pripisali
pridobivanju, testiranju, predelavi, shranjevanju ali razdeljevanju človeških
tkiv in celic (v nadaljnjem besedilu: tkiva in celice) ter med njihovo uporabo
pri zdravljenju ljudi, udeležence v sistemu histovigilance in njihove obveznosti
v skladu z Direktivo 2004/23/ES Evropskega parlamenta in Sveta z dne 31. marca
2004 o določitvi standardov kakovosti in varnosti, darovanja, pridobivanja,
testiranja, predelave, konzerviranja, shranjevanja in razdeljevanja človeških
tkiv in celic (UL L št. 102 z dne 7. 4. 2004, str. 48; v nadaljnjem besedilu:
Direktiva 2004/23/ES) in Direktivo Komisije 2006/86/ES z dne 24. oktobra 2006 o
izvajanju Direktive 2004/23/ES Evropskega parlamenta in Sveta o zahtevah po
sledljivosti, obveščanju o hudih in neželenih reakcijah in pojavih ter
nekaterih tehničnih zahtevah za kodiranje, predelavo, konzerviranje,
shranjevanje in razdeljevanje človeških tkiv in celic (UL L št. 294 z dne 25.
10. 2006, str. 32; v nadaljnjem besedilu: Direktiva 2006/86/ES). 
(2) Ta pravilnik se uporablja za tkiva in celice, zbrane v
Republiki Sloveniji, in uvožena oziroma vnešena tkiva in celice ter tkiva in
celice, namenjene za izvoz oziroma za iznos.
2. člen
(udeleženci v sistemu histovigilance)
(1) Udeleženci v sistemu histovigilance so: 
-       
Javna agencija Republike Slovenije za zdravila in medicinske pripomočke
(v nadaljnjem besedilu: Agencija), 
-       
Zavod Republike Slovenije za presaditve organov in tkiv (v nadaljnjem
besedilu: Slovenija-transplant), 
-       
ustanove za tkiva in celice, 
-       
donorski centri, 
-       
uporabniki tkiv in celic, 
-       
prejemniki tkiv in celic oziroma bolniki, 
-       
tretje osebe, 
-       
ostali (organi, pristojni za tkiva in celice v drugih državah, Svetovna
zdravstvena organizacija, združenja, pravne in fizične osebe, ki so pri svojem
delu v stiku s tkivi in celicami). 
(2) Udeleženci v sistemu histovigilance medsebojno sodelujejo
in uporabljajo ostale vire informacij, potrebne za izvajanje sistema
histovigilance.
II. OBVEŠČANJE O HUDIH NEŽELENIH REAKCIJAH IN DOGODKIH
3. člen
(obveščanje o hudih neželenih reakcijah)
(1) Uporabniki tkiv in celic ustanovi za tkiva in celice ali
donorskemu centru takoj prijavijo kakršnekoli hude neželene reakcije ali sum
nanje, ki jih opazijo pri prejemnikih med ali po zdravljenju, ki so lahko
povezane s kakovostjo in varnostjo tkiv in celic. Prijava mora vsebovati
najmanj podatke, ki so na obrazcu, določenem v delu A Priloge I, ki je sestavni
del tega pravilnika. Prijavo je treba obvezno dati na navedenem obrazcu. 
(2) Ustanove za tkiva in celice ter donorski centri zagotovijo
uporabnikom tkiv in celic informacije o tem, kako naj jih ti obveščajo o hudih
neželenih reakcijah iz prejšnjega odstavka. 
(3) Ustanove za tkiva in celice ter donorski centri takoj
posredujejo Slovenija-transplantu prijavo o hudih neželenih reakcijah ali sumu
nanje iz prvega odstavka tega člena. Prijava mora vsebovati najmanj podatke, ki
so na obrazcu, določenem v delu A Priloge I. Prijavo je treba obvezno dati na
navedenem obrazcu. Slovenija-transplant nalogo iz tega odstavka opravlja na
podlagi pooblastila Agencije v skladu z osmim odstavkom 34. člena Zakona o
kakovosti in varnosti človeških tkiv in celic, namenjenih za zdravljenje
(Uradni list RS, št. 61/07; v nadaljnjem besedilu: zakon). 
(4) Ustanove za tkiva in celice, ki opravljajo dejavnost pridobivanja
tkiv in celic, ter donorski centri takoj prijavijo Slovenija-transplantu tudi
hude neželene reakcije, ki so nastale pri živih darovalcih med ali po darovanju
tkiv in celic, ki lahko vplivajo na kakovost in varnost tkiv in celic. Prijava
mora vsebovati najmanj podatke, ki so navedeni na obrazcu, določenem v delu A
Priloge I. Prijavo je treba obvezno dati na navedenem obrazcu. 
(5) Ustanove za tkiva in celice ter donorski centri
Slovenija-transplantu posredujejo vse razpoložljive informacije o hudih
neželenih reakcijah ali sumu nanje, iz tretjega in četrtega odstavka tega
člena, in dajo oceno o povezanosti med zdravljenjem s tkivi in celicami ter
hudimi neželenimi reakcijami. Po zaključku preiskave, ki analizira vzrok in
posledice, obvestijo Slovenija-transplant o sklepni ugotovitvi preiskave in
predložijo najmanj tiste informacije, ki so določene v obrazcu v delu B Priloge
I. Prijavo je treba obvezno dati na navedenem obrazcu. Slovenija-transplant
nalogo iz tega člena opravlja na podlagi pooblastila Agencije v skladu z osmim
odstavkom 34. člena zakona. 
(6) Slovenija-transplant Agenciji vsako leto do konca marca
tekočega leta predloži popolno letno poročilo o hudih neželenih reakcijah za
preteklo leto. Poročilo mora vsebovati najmanj podatke, ki so navedeni v
obrazcu v delu A Priloge III, ki je sestavni del tega pravilnika. Prijavo je
treba obvezno dati na navedenem obrazcu. Poročilo predloži v elektronski
obliki. 
(7) Prejemniki lahko posredujejo podatke o hudih neželenih
reakcijah ali sumu nanje iz prvega odstavka tega člena izbranemu zdravniku ali
drugim zdravstvenim delavcem, ki so izvedli zdravljenje ali sodelovali pri
zdravljenju s tkivi in celicami. Izjemoma te podatke lahko posredujejo
Slovenija-transplantu.
4. člen
(obveščanje o hudih neželenih dogodkih)
(1) Uporabniki tkiv in celic ustanovi za tkiva in celice ali
donorskemu centru takoj prijavijo kakršnekoli hude neželene dogodke ali sum
nanje, ki lahko vplivajo na kakovost in varnost tkiv in celic za prijavo se
uporablja obrazec, določen v delu A Priloge II tega pravilnika. 
(2) Ustanove za tkiva in celice in donorski centri zagotovijo
uporabnikom tkiv in celic informacije o tem, kako naj jih obveščajo o hudih
neželenih dogodkih iz prejšnjega odstavka. 
(3) Ustanove za tkiva in celice ter donorski centri
Slovenija-transplantu takoj sporočijo kakršnekoli hude neželene dogodke ali sum
nanje tako pri darovalcu kot prejemniku, ki lahko vplivajo na kakovost in
varnost tkiv in celic. Za sporočanje se uporablja obrazec, določen v delu A
Priloge II. 
(4) Ustanove za tkiva in celice ter donorski centri
posredujejo Slovenija-transplantu vse razpoložljive informacije o hudih
neželenih dogodkih ali sumu nanje iz prejšnjega odstavka in ovrednotenju resnih
neželene dogodkov ter identificirajo vzroke, ki se dajo preprečiti v okviru
postopka. Po zaključku preiskave obvestijo Slovenija-transplant o sklepni
ugotovitvi preiskave na obrazcu, določenem v delu B Priloge II. 
(5) Slovenija-transplant na obrazcu, določenem v delu B
Priloge III, Agenciji vsako leto do konca marca predloži popolno letno poročilo
o hudih neželenih dogodkih za preteklo leto.
5. člen
(sledljivost v sistemu histovigilance)
(1) Za ustrezno delovanja sistema histovigilance imajo
ustanove za tkiva in celice, donorski centri, uporabniki tkiv in celic ter
Slovenija-transplant vzpostavljene ustrezne sisteme sledljivosti v skladu s
predpisi, ki urejajo sledljivost človeških tkiv in celic ter izdelkov in
materialov, ki prihajajo v stik s tkivi in celicami, ki zagotavljajo sledenje
tkiv in celic od izvora do uporabe za zdravljenje, vključno z enotnim sistemom
označevanja. 
(2) Ustanove za tkiva in celice, donorski centri, uporabniki
tkiv in celic ter Slovenija-transplant imajo vzpostavljene postopke za
takojšnje obveščanje o hudih neželenih reakcijah in dogodkih.
6. člen
(način poročanja o hudih neželenih reakcijah in dogodkih, ki
zahtevajo nujno ukrepanje)
(1) Odgovorna oseba ustanove za tkiva in celice in donorskega
centra so dolžne takoj po prejemu prijave o hudi neželeni reakciji ali dogodku
ali suma nanje oceniti ali gre za hude neželene reakcije in dogodke, ki
zahtevajo nujno ukrepanje zaradi neposrednega ogrožanja javnega zdravja in o
tem obvestiti Slovenija-transplant. 
(2) Slovenija-transplant o obvestilu iz prejšnjega odstavka
takoj oziroma najpozneje v 24 urah obvesti Agencijo in ji posreduje oceno hude
neželene reakcije ali dogodka in predlog nujnih ukrepov.
7. člen
(odpoklic tkiv in celic)
(1) Odpoklic tkiv in celic je vsaka aktivnost z namenom umika
tkiv in celic iz uporabe in shranjevanja. Odpoklic zaradi histovigilančnih
razlogov je odpoklic zaradi povečanega tveganja, ki bi vplivalo na kakovost in
varnost tkiv in celic, kar lahko ogrozi zdravje njihovih prejemnikov. 
(2) Ustanove za tkiva in celice ter donorski centri imajo vzpostavljen
sistem za takojšen odpoklic kateregakoli pripravka tkiv in celic, ki je lahko
povezan s hudo neželeno reakcijo ali dogodkom in zahteva nujno ukrepanje. 
(3) Ustanove za tkiva in celice sproti obveščajo
Slovenija-transplant in Agencijo o poteku odpoklica iz prejšnjega odstavka.
8. člen
(zaupnost podatkov)
Podatki iz sistema histovigilance se obravnavajo kot zaupni
in uporabljajo le za potrebe preskrbe in zdravljenja s tkivi in celicami ter
pod pogoji, ki jih določa zakon.
III. SLOVENIJA-TRANSPLANT
9. člen
(naloge)
Slovenija-transplant izvaja naslednje naloge: 
-       
zbira in ocenjuje poročila o hudih neželenih reakcijah in dogodkih,
pridobljenih od udeležencev v sistemu histovigilance, vključno s podatki o
nepravilni uporabi, zlorabi in neučinkovitosti tkiv in celic ter ostalih
pomembnih podatkih za njihovo varno uporabo; 
-       
vrednoti poročila o hudih neželenih reakcijah in dogodkih, prejetih od
ustanov za tkiva in celice, donorskih centrov, uporabnikov tkiv in celic,
drugih držav članic Evropske unije, tretjih držav in drugih udeležencev v
sistemu histovigilance; 
-       
vzpostavlja in vzdržuje baze podatkov o hudih neželenih reakcijah in
dogodkih; 
-       
nudi strokovno pomoč glede sledljivosti in koordinacije, kadar je treba
zbrati podatke na nacionalni ali mednarodni ravni ali poslati obvestila o
nujnih ukrepih; 
-       
vzpostavitev in vzdrževanje baze podatkov o odgovornih osebah iz 23.
člena zakona; 
-       
Agenciji zagotovi dostop do baze podatkov iz prve, druge, tretje, četrte
in pete alinee tega člena; 
-       
Agenciji posreduje druge pomembne podatke, ki zadevajo varovanje javnega
zdravja, 
-       
Agencijo obvešča v primerih iz drugega odstavka 6. člena tega
pravilnika; 
-       
pripravi letno poročilo o hudih neželenih reakcijah in dogodkih, ki
vsebuje podatke o številu razdeljenih tkiv in celic, številu hudih neželenih
reakcij ali dogodkov z njihovo specifikacijo, številu prizadetih prejemnikov,
podatke o prenesenih okužbah ali boleznih ter druge potrebne podatke, navedene
v Prilogi III in poročilo posreduje Agenciji; 
-       
obvešča ustanove za tkiva in celice ter donorske centre na podlagi
obvestil, pridobljenih iz drugih virov; 
-       
vzpodbuja zdravstvene delavce k poročanju o hudih neželenih reakcijah in
dogodkih v povezavi s tkivi in celicami; 
-       
deluje v mednarodnem sistemu histovigilance.
IV. AGENCIJA
10. člen
(naloge)
Agencija izvaja naslednje naloge: 
-       
preverja izvajanje sistema histovigilance pri ustanovah za tkiva in
celice, ki sodelujejo v sistemu histovigilance; 
-       
najpozneje do 30. junija tekočega leta posreduje letno poročilo o hudih
neželenih reakcijah in dogodkih za preteklo leto Evropski komisiji, na
obrazcih, določenih v delu A in delu B Priloge III; 
-       
pošilja letna poročila o hudih neželenih reakcijah in dogodkih
Ministrstvu za zdravje na njegovo zahtevo; 
-       
sodeluje z drugimi pristojnimi organi Evropske unije na področju
histovigilance.
V. KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-49/2008
Ljubljana, dne 1. julija 2008
EVA 2007-2711-0117
Zofija Mazej Kukovič l.r. 
Ministrica 
za zdravje

Priloga
I: Obveščanje o hudih neželenih reakcijah
Priloga
II: Obveščanje o hudih neželenih dogodkih
Priloga
III: Obrazec za letno obveščanje