I. SPLOŠNE DOLOČBE
1. člen
Ta pravilnik določa strokovne in tehnične pogoje, ki jih
morajo izpolnjevati laboratoriji za izvajanje preiskav na področju
laboratorijske medicine (v nadaljnjem besedilu: medicinski laboratorij). 
Določbe tega pravilnika se smiselno uporabljajo tudi za vse
tiste izvajalce laboratorijske medicine, ki niso organizirani kot medicinski
laboratoriji in za izvajanje preiskav na področju laboratorijske medicine ob pacientu
(v nadaljnjem besedilu: POCT).
2. člen
Izrazi, uporabljeni v tem pravilniku, imajo naslednji pomen: 
Vzorec je del telesne tekočine, vzorec izdihanega zraka, las
ali tkivo, odvzeto za preiskavo, preučitev ali analizo. 
Preiskava je niz postopkov, katerih cilj je določiti vrednost
ali značilnosti posamezne lastnosti. 
Laboratorijsko osebje so zdravstveni delavci ali sodelavci,
ki v medicinskem laboratoriju izvajajo preiskave na področju laboratorijske
medicine. 
Notranja kontrola kakovosti je skupek postopkov, s
katerimi se ocenjuje zanesljivost rezultata. 
Zunanja ocena kakovosti je preverjanje rezultatov
preiskav in primerjava z rezultati, pridobljenimi v drugih laboratorijih na
istem vzorcu, pridobljenem s strani zunanje organizacije, ki podatke tudi
statistično obdela z namenom prikaza laboratorijskih preiskovalnih sposobnosti.
Presoja je podroben, sistematičen, neodvisen in
dokumentiran proces pridobivanja podatkov in njihovo objektivno vrednotenje za
ocenitev obsega, v katerem so izpolnjene zahteve, in za ocenitev učinkovitosti
izvajanja načrtovanih ukrepov. 
Notranja presoja ali presoja "prve stranke"
se izvaja s strani ali v imenu organizacije same za notranje namene in je lahko
podlaga za lastno izjavo organizacije o skladnosti s sprejetimi standardi. 
Zunanja presoja ali presoja "druge stranke"
se izvaja s strani organizacij, ki so za to zainteresirane ali druge osebe v
njihovem imenu. Zunanjo presojo izvajajo zunanje neodvisne organizacije.
Patologija vključuje izvajanje obdukcij, ugotavljanje smrti
in vzrokov smrti, izvajanje histopatoloških, citopatoloških,
molekularno-patoloških in elektronsko-mikroskopskih preiskav, izvajanje
imunohistokemičnih, imunocitokemičnih in pretočno-citometričnih preiskav ter
izvajanje drugih preiskav na tkivnih in celičnih vzorcih glede na razvoj
patologije (zajema pojme patoanatomska in citopatološka dejavnost,
histopatološke, patohistološke, histološke in citološke preiskave).
POCT je testiranje, izvedeno za področja laboratorijske
medicine iz 4. člena tega pravilnika, ob pacientu ali v bližini pacienta,
ki ga izvaja nelaboratorijsko – klinično osebje, rezultati testiranja pa lahko
vplivajo na takojšnjo spremembo zdravljenja.
3. člen
Medicinski laboratorij je vsak laboratorij, ki preiskuje
vzorce, kot so biološki materiali, pridobljeni iz človeškega telesa in drugi
materiali z namenom pridobiti podatke za postavitev diagnoze, zdravljenje,
preprečevanje bolezni ali oceno zdravstvenega stanja pacienta.
4. člen
Dejavnost iz prejšnjega člena lahko na podlagi dovoljenja
ministrstva, pristojnega za zdravje (v nadaljnjem besedilu: ministrstvo),
opravljajo pravne in fizične osebe, ki izpolnjujejo pogoje iz tega pravilnika.
Postopek izpolnjevanja pogojev se začne z vlogo za izdajo dovoljenja.
Dovoljenje se lahko izda za področja, ki jih pokrivajo
specializacije s področja zdravstva, ali za del področja, ki ga pokriva
specializacija, in sicer za:
-       
patologijo,
-       
klinično mikrobiologijo,
-       
medicinsko biokemijo,
-       
transfuzijsko medicino,
-       
laboratorijsko medicinsko genetiko,
-       
sodno medicino.
Izpolnjevanje pogojev za opravljanje dejavnosti ugotavlja dve
do pet članska komisija, ki jo iz nabora strokovnjakov, ki jih predlagajo
pristojni razširjeni strokovni kolegiji, imenuje uradna oseba ministrstva, ki
vodi postopek, za vsako vlogo posebej. Stroške za delo komisije s posebnim
sklepom določi minister, pristojen za zdravje, in jih krije vlagatelj. Pravice
porabe za kritje stroškov so zagotovljene na proračunski postavki ministrstva.
V komisijo iz prejšnjega odstavka je lahko imenovana oseba,
ki izpolnjujejo naslednje pogoje:
-       
ima opravljeno ustrezno specializacijo iz drugega odstavka tega člena,
-       
izpolnjuje pogoje za vodenje medicinskega laboratorija iz prvega in
drugega odstavka 14. člena tega pravilnika in
-       
ima opravljen izpit za notranjega presojevalca.
Komisija v 30 dneh od imenovanja pripravi poročilo o
opravljenem pregledu medicinskega laboratorija. Iz poročila komisije je
razvidno ali medicinski laboratorij izpolnjuje pogoje, ki jih za izdajo
dovoljenja določa ta pravilnik.
Če pogoji niso izpolnjenji, komisija v poročilu lahko
predlaga rok za odpravo pomanjkljivosti, ki ne sme biti daljši od šest mesecev
ali pa izda negativno mnenje za delovanje medicinskega laboratorija.
Na podlagi poročila ministrstvo izda dovoljenje za dobo pet
let, ali medicinskemu laboratoriju določi rok za odpravo pomanjkljivosti
oziroma zavrne izdajo dovoljenja. Po preteku roka, se opravi ponovni pregled
medicinskega laboratorija.
Postopek za podaljšanje dovoljenja se začne na predlog
medicinskega laboratorija, vloga za podaljšanje pa se vloži 90 dni pred potekom
veljavnosti dovoljenja.
II. ORGANIZIRANOST
5. člen
Medicinski laboratorij mora biti organiziran tako, da je
zagotovljena njegova strokovna samostojnost ne glede na statusno obliko. 
Medicinski laboratorij mora imeti dokumentacijo, ki vsebuje
naslednje podatke: 
-       
organizacijsko strukturo; 
-       
povezanost medicinskega laboratorija z drugimi organizacijskimi enotami
javnega zavoda ali druge pravne osebe in drugimi pravnimi in fizičnimi osebami;
-       
ime in priimek vodje laboratorija ter njegovo specializacijo; 
-       
poimensko imenovane namestnike in njihova pooblastila; 
-       
pooblastila laboratorijskemu osebju za izvajanje postopkov in preiskav; 
-       
obratovalni čas laboratorija, kako in v kakšnem obsegu so storitve
dostopne med prazniki in v nujnih primerih; 
-       
seznam preiskav, ki jih laboratorij izvaja in način njihovega naročanja;
-       
način in pooblastila za izvajanje preiskav ob pacientu; 
-       
opis sistema zagotavljanja kakovosti; 
-       
postopek reševanja pritožb.
6. člen
Pri uvedbi in nadzoru nad izvajanjem preiskav POCT je treba
upoštevati nacionalna priporočila in mednarodne standarde s področja
laboratorijske medicine. Vodenje in kontrolo nad POCT mora imeti medicinski
laboratorij z veljavnim dovoljenjem ministrstva in/ali specialist z ustrezno
specializacijo.
III. ZAGOTAVLJANJE KAKOVOSTI
7. člen
Pri zagotavljanju kakovosti medicinski laboratorij
sistematično izvaja vse dejavnosti, ki vodijo v izpolnjevanje zahtev za
kakovost laboratorijskih rezultatov in zagotavljajo zaupanje v zanesljivost
izvidov. Pri tem preučuje vse tiste vire variabilnosti, ki so v pristojnosti
medicinskega laboratorija in izvaja postopke, ki so potrebni za njihovo
prepoznavanje in zmanjševanje, vključno z vsemi vzroki, ki se pojavijo od
trenutka priprave pacienta na odvzem vzorca, do izdaje izvida in časa uporabe
informacije na izvidu. 
Medicinski laboratorij mora vzpostaviti in vzdrževati sistem
zagotavljanja kakovosti, ki ustreza vrsti in področju dela ter obsegu dejavnosti
medicinskega laboratorija in zagotavlja nadzor nad postopki in procesi pred,
med in po preiskavi vzorca. 
Cilj sistema zagotavljanja kakovosti je kakovostno opravljena
storitev za uporabnika. 
Dokument o sistemu zagotavljanja kakovosti mora vsebovati najmanj
organizacijo notranje kontrole kakovosti, sodelovanje v zunanji oceni kakovosti
in smiselno povezanost dokumentacije sistema kakovosti. 
Vodja medicinskega laboratorija je odgovoren za izvajanje
notranje kontrole kakovosti in mora o tem voditi ustrezno evidenco. V ta namen
mora redno pregledovati sistem zagotavljanja kakovosti in v primeru odstopanj
sprejeti ustrezne ukrepe.
8. člen
Medicinski laboratorij dosega kakovost svojih rezultatov z
vzpostavljenim sistemom notranjega nadzora in s sodelovanjem v zunanji oceni
kakovosti, ki je lahko na ravni države ali mednarodna. 
Medicinski laboratorij mora v zunanji oceni kakovosti
sodelovati z največjim možnim obsegom preiskav, ki jih izvaja. 
Vodja medicinskega laboratorija mora spremljati rezultate
medlaboratorijskih primerjav in v primeru odstopanj sprejeti ustrezne ukrepe.
9. člen
Medicinski laboratorij mora na določenih točkah kontrolirati
procese in postopke, predvideti ukrepe ter pooblastiti laboratorijsko osebje za
odpravljanje napak. 
Če se odkrije napaka v procesih in postopkih, mora vodja
medicinskega laboratorija učinkovito ukrepati in o tem voditi zapise. 
Pooblaščeno laboratorijsko osebje mora oceniti vzroke za
nastanek napak in njihove posledice ter, kadar je to potrebno, obvestiti
naročnika. 
Medicinski laboratorij mora sprejeti ukrepe za preprečevanje
napak v procesih in postopkih, jih vpeljati in oceniti njihovo učinkovitost.
10. člen
Medicinski laboratorij za preiskovanje vzorcev uporablja
metode, ki so znanstveno preizkušene in jih priznavajo mednarodna ali domača
strokovna združenja ter razširjeni strokovni kolegiji. V medicinskem
laboratoriju morajo biti metode pred uporabo preverjene in dokumentirane. 
Vse laboratorijske preiskave morajo biti v medicinskem
laboratoriju opisane v pisni obliki in na voljo laboratorijskemu osebju.
Dokument o preiskavi mora vsebovati: 
-       
namen preiskave, 
-       
način in postopek uporabljene metode, 
-       
varnostne ukrepe, 
-       
vrste preiskovanih vzorcev, 
-       
referenčne in kritične vrednosti, kjer je to primerno,
-       
potrebno opremo, reagente, testne komplete, 
-       
kontrolne postopke, pogostnost njihovega izvajanja, 
-       
vrednotenje rezultatov, 
-       
način podajanja rezultatov, 
-       
strokovne vire (literaturo). 
Uvajanje novih postopkov in njihovih sprememb mora biti
dokumentirano in nadzirano. Kadar se zaradi sprememb v postopkih pomembno
spremeni način podajanja rezultatov, mora medicinski laboratorij o tem
obvestiti naročnika. 
Kadar medicinski laboratorij spremeni način ali namen rabe
reagentov in testnih kompletov, mora predhodno potrditi, da rezultati ustrezajo
predvideni rabi. 
Nove ali spremenjene postopke mora pred uvedbo v rutinsko
uporabo odobriti vodja medicinskega laboratorija.
11. člen
Medicinski laboratorij mora skupaj z zdravstvenimi delavci,
ki skrbijo za pacienta, poskrbeti za pravilen odvzem in prevoz vzorcev, sam pa
zagotoviti ustrezno shranjevanje, pripravo vzorcev na preiskavo, preiskavo
vzorcev, vrednotenje in poročanje o rezultatih ter svetovanje. 
Medicinski laboratorij mora imeti dokumentacijo, ki
opredeljuje: 
-       
obseg podatkov, potrebnih za identifikacijo naročnika, pacienta, vzorca
in zahtevane preiskave; 
-       
navodila za pravilen odvzem in transport vzorcev; 
-       
zavrnitvena merila za vzorce; 
-       
predvideni čas od sprejema vzorca do izdaje izvida; 
-       
način ravnanja z vzorci, označenimi z oznako NUJNO; 
-       
načine sporočanja izvidov in informacij med potekom preiskave; 
-       
dostop do svetovanja (kdo in na kakšen način opravi svetovanje v zvezi z
načini odvzemov vzorcev, s transportom, s preiskavami, z interpretacijo
rezultatov, s priporočenimi dodatnimi laboratorijskimi preiskavami in podobno);
-       
možnosti dostopa do zbirnih laboratorijskih podatkov; 
-       
sporočanje nujnih in kritičnih rezultatov izvidov naročniku.
12. člen
Medicinski laboratorij lahko sodeluje z drugimi
usposobljenimi laboratoriji in priznanimi strokovnjaki, ki izpolnjujejo pogoje
iz tega pravilnika in so pridobili ustrezna dovoljenja. 
Medicinski laboratorij mora voditi seznam vseh laboratorijev,
ki zanj opravljajo preiskave in sezname vseh vzorcev, ki jih pošlje v te
laboratorije. 
Rezultate, dobljene v izbranem laboratoriju, mora medicinski
laboratorij sporočati naročniku celovito in na način, ki ne spreminja klinične
interpretacije rezultata.
13. člen
Po končani preiskavi medicinski laboratorij izda izvid, ki
mora biti glede na vrsto preiskave čim bolj standardiziran. Laboratorijski
izvid je dokument, ki je del zdravstvene dokumentacije pacienta. Izdanih
izvidov ni dovoljeno popravljati. V primeru popravkov ali dodatkov k izvidu
mora medicinski laboratorij izdati novo jasno verzijo izvida. Medicinski
laboratorij izda tudi dvojnik izvida, ki mora biti posebej označen. 
Izvid iz prejšnjega odstavka mora vsebovati najmanj naslednje
podatke: 
-       
ime in naslov laboratorija, kjer je bila preiskava opravljena, 
-       
podatke o pacientu, ki omogočajo njegovo nedvoumno identifikacijo, 
-       
identifikacijo izvida, 
-       
naročnika preiskave, 
-       
vrsto vzorca, 
-       
datum in čas odvzema in sprejema vzorca, 
-       
datum zaključka preiskave, kjer je to potrebno, 
-       
datum izvida, 
-       
čas izdaje izvida, kjer je to potrebno, 
-       
vrsto opravljene preiskave, 
-       
rezultat preiskave, 
-       
referenčne vrednosti, kjer je to smiselno, 
-       
podpis ali avtorizacijo odgovorne osebe.
IV. KADRI
14. člen
Medicinski laboratorij vodi redno zaposleni specialist za
polni delovni čas s specializacijo iz drugega odstavka 4. člena tega
pravilnika.
Ne glede na prejšnji odstavek laboratorij s področja
medicinske biokemije vodi specialist medicinske biokemije, ki ima z medicinskim
laboratorijem sklenjeno delovno razmerje, v obsegu, ki omogoča strokovno
vodenje in obvladovanje delovnih procesov v tem laboratoriju.
Vodja medicinskega laboratorija je odgovoren za izvajanje in
kakovost vseh procesov in postopkov v medicinskem laboratoriju, ki ju lahko na
podlagi pisnega pooblastila prenese na druge zaposlene. Vodja medicinskega
laboratorija je odgovoren za načrtovanje virov, potrebnih za opravljanje
dejavnosti in za redno izobraževanje laboratorijskega osebja.
Glede na obseg in zahtevnost preiskav medicinski laboratorij
zagotovi ustrezno število usposobljenega osebja z najmanj srednjo strokovno
izobrazbe laboratorijske smeri.
Medicinski laboratorij mora imeti glede laboratorijskega
osebja dokumentacijo, ki vsebuje:
-       
opise del in nalog za vsa delovna mesta z zahtevano izobrazbo ter vsa
dodatna znanja in izkušnje za vsakega zaposlenega,
-       
načrt (predviden čas, obseg) uvajanja laboratorijskega osebja v
posamezna dela in osebo, ki je odgovorna za uvajanje novih zaposlenih,
-       
zapise o opravljenem uvajanju zaposlenih v posamezna dela,
-       
zapise o izpostavljenosti laboratorijskega osebja škodljivim snovem in
podatke o cepljenju,
-       
pooblastila laboratorijskemu osebju za izvajanje postopkov in preiskav.
V. PROSTORI
15. člen
Prostori medicinskega laboratorija morajo biti dovolj
prostorni in urejeni tako, da delo poteka neovirano, varno in kakovostno. Kjer
je potrebno, morajo biti posamezni prostori ustrezno funkcijsko ali fizično
ločeni. 
Medicinski laboratorij mora imeti najmanj naslednje prostore:
-       
čakalnico (če v laboratoriju odvzemajo vzorce pacientom), 
-       
prostor za odvzem vzorcev, če v laboratoriju odvzemajo vzorce pacientom,
-       
prostor za sprejem, triažo, označevanje in pripravo vzorcev za nadaljnjo
preiskavo, 
-       
prostor ali prostore za izvajanje preiskav, 
-       
prostor za čiščenje, dekontaminacijo in sterilizacijo laboratorijskega
pribora, 
-       
ustrezne prostore in pogoje za shranjevanje vzorcev, reagentov,
kemikalij, potrošnega materiala, opreme, dokumentacije, priročnikov, zapisov,
datotek in rezultatov, 
-       
prostor za odmor zaposlenih, 
-       
pisarniške prostore (vodja, administracija idr.), 
-       
garderobo, organizirano tako, da so uporabljene delovne obleke ločene od
čistih delovnih oblek in osebnih oblačil, 
-       
sanitarne prostore (če v laboratoriju odvzemajo vzorce pacientom, morajo
biti sanitarni prostori ločeni za laboratorijsko osebje in paciente). 
Prostori so lahko skupni z izvajalci drugih dejavnosti,
vendar morajo v vsakem primeru ustrezati postopkom, ki se izvajajo,
zagotavljati morajo udobje zaposlenim in najmanjšo možno mero poškodb in poklicnih
bolezni. Prostori morajo izpolnjevati sanitarno tehnične pogoje. 
Dostop do vseh prostorov in njihova uporaba morata biti
nadzorovana in urejena v skladu z njihovim namenom. Posebej morajo biti
opredeljeni pogoji za vstop oseb, ki niso zaposlene v medicinskem laboratoriju
in za vstop izven rednega delovnega časa. Pogoje za vstop in obseg nadzora
določi vodja glede na potrebe in značilnosti medicinskega laboratorija. 
Prostor, ki ga medicinski laboratorij uporablja za odvzem
vzorcev, mora biti prilagojen pacientovim potrebam in varovanju njegove
zasebnosti. 
Medicinski laboratorij mora določiti in obvladovati vplive iz
okolja (npr. temperatura, vlaga, prezračevanje, viri električne energije, hrup,
vibracije, osvetlitev), ki bi lahko vplivali na kakovost rezultatov preiskav. 
Prostore medicinskega laboratorija je potrebno redno
vzdrževati in čistiti.
VI. OPREMA
16. člen
Medicinski laboratorij mora biti opremljen z ustrezno opremo,
ki je primerna številu in vrsti preiskav, ki jih opravlja, ter mora zagotoviti
kakovostno izvajanje postopkov v vseh fazah delovnega procesa. 
Merila za izbor opreme določi vodja medicinskega
laboratorija. 
Oprema mora biti označena na način, ki zagotavlja njeno
namensko rabo. 
Oprema mora biti vzdrževana tako, da izpolnjuje zahteve
proizvajalca in morebitne dodatne zahteve posameznega laboratorija, ustreza
namenu uporabe in omogoča varno delo. 
Medicinski laboratorij mora o opremi, ki pomembno vpliva na
kakovost rezultatov, voditi dokumentacijo, ki vsebuje: 
-       
identifikacijsko oznako opreme, 
-       
podatke o proizvajalcu in serviserju, 
-       
navodila za uporabo, ki morajo biti dostopna in razumljiva
laboratorijskemu osebju, ki določeno opremo uporablja, 
-       
podatke o prevzemu in priklopu opreme, 
-       
načrt vzdrževanja in podatke o izvajanju rednega vzdrževanja, 
-       
načrt in veljavnost kalibracij, kadar so te potrebne, 
-       
podatke o poškodbah, okvarah in popravilih.
VII. DOKUMENTACIJA
17. člen
Medicinski laboratorij mora imeti dokumente, ki
opredeljujejo: 
-       
način shranjevanja in varovanja podatkov v skladu s predpisi, ki urejajo
varstvo osebnih podatkov; 
-       
način zagotavljanja sledljivosti vzorcev in izvidov; 
-       
način vodenja laboratorijskih dokumentov, ki so del sistema
zagotavljanja kakovosti (enoten sistem označevanja, postopek odobritve in
izdaje, občasne preglede, vnašanje sprememb, čas in način shranjevanja,
odstranjevanje neveljavnih verzij in uporaba le veljavnih verzij); 
-       
način in čas arhiviranja vzorcev, kjer je to potrebno, ter dokumentov v
skladu z zahtevami pristojnega razširjenega strokovnega kolegija za posamezno
področje.
18. člen
Če medicinski laboratorij uporablja laboratorijski
informacijski sistem (v nadaljnjem besedilu: LIS), mora ta zagotoviti visoko
stopnjo integritete podatkov, tako med vnosom podatkov v LIS, obdelavo podatkov
s pomočjo LIS (preračunavanja, statistične analize) kot med prenosom podatkov –
izvidov do napotnega zdravnika. LIS mora biti nadzorovan. 
Pooblaščeni uporabniki morajo biti usposobljeni za delo z
LIS. Na voljo jim morajo biti ustrezna navodila za delo. Obveščeni morajo biti
o vsaki spremembi v delovanju LIS. 
Varnostni sistem mora varovati dostop do različnih podatkov
in omogočati poseganje v LIS le za to pooblaščenemu laboratorijskemu osebju,
zlasti če je LIS vključen v računalniška medmrežja (interna ali javna). 
Medicinski laboratorij mora o posegih v LIS voditi posebno
evidenco. 
Za podatke, ki se hranijo v elektronski obliki, je potrebno
izdelati varnostne kopije. 
Vodja medicinskega laboratorija mora določiti odgovorno osebo
za delovanje LIS. 
Medicinski laboratorij mora imeti opredeljen način
posredovanja rezultatov v času, ko LIS ne deluje. 
Medicinski laboratorij mora imeti zagotovljene vire
neprekinjene električne napetosti. 
Računalniška oprema mora biti vzdrževana po enakih načelih
kot druga laboratorijska oprema. Vsa oprema se mora nahajati v prostorih, ki
zagotavljajo pogoje, navedene v proizvajalčevih specifikacijah in onemogočajo
dostop nepooblaščenim osebam.
19. člen
Medicinski laboratorij mora zagotoviti pogoje za varno in
zdravo delo v skladu s predpisi, ki urejajo varnost in zdravje pri delu.
Določiti mora: 
-       
pravila obnašanja v medicinskem laboratoriju, 
-       
zdravju škodljive snovi, način zaščite in način varnega odstranjevanja
teh snovi, 
-       
način zbiranja in odstranjevanja odpadkov, 
-       
načine zaščite pred laboratorijskimi okužbami, 
-       
ukrepanje ob nesrečah pri delu.
VII.A IZJEMA V ČASU NALEZLJIVE BOLEZNI COVID-19
19.a člen
Ne glede na 4. in 14. člen tega pravilnika lahko z
namenom preprečevanja širjenja okužbe z virusom SARS-CoV-2 do 31. decembra
2021 neposredno pri pacientu izvajajo teste na prisotnost virusa SARS-CoV-2 in
teste na prisotnost protiteles virusa SARS-CoV-2 naslednji javni zdravstveni
zavodi, ki imajo dovoljenje za področje medicinske biokemije iz 4. člena
tega pravilnika:
-       
Univerzitetni klinični center Ljubljana,
-       
Univerzitetni klinični center Maribor,
-       
Univerzitetna klinika za pljučne bolezni in alergijo Golnik,
-       
javni zdravstveni zavodi, ki jih s sklepom določi minister, pristojen za
zdravje, za odvzem brisov pri pacientih, pri katerih je potrjen sum na okužbo z
virusom SARS-CoV-2.
Javni zdravstveni zavodi iz prejšnjega odstavka lahko
uporabljajo le teste, ki jih predhodno odobri strokovna skupina infektologov in
mikrobiologov, ki jo imenuje minister, pristojen za zdravje.

Pravilnik o pogojih, ki jih morajo
izpolnjevati laboratoriji za izvajanje preiskav na področju laboratorijske
medicine (Uradni list RS, št. 64/04) vsebuje naslednje prehodne in
končno določbo:
»VIII. PREHODNE IN KONČNA DOLOČBA
20. člen
Medicinski laboratoriji morajo uskladiti svojo organiziranost
in način dela z določbami tega pravilnika v enem letu od njegove uveljavitve,
razen medicinskih laboratorijev s področja anatomske patologije in
citopatologije, za katere velja rok uskladitve dve leti. 
Po uveljavitvi tega pravilnika lahko z delom nadaljujejo
medicinski laboratoriji, ki ne izpolnjujejo pogojev iz 14. člena tega
pravilnika glede vodje medicinskega laboratorija, če v skladu s strokovnimi
stališči pristojnega razširjenega strokovnega kolegija zagotovijo sodelovanje
ustreznega specialista. 
Komisija iz 4. člena tega pravilnika opravi postopek
ugotavljanja pogojev iz tega pravilnika najpozneje v dveh letih po preteku roka
za uskladitev.
21. člen
Določbe tega pravilnika se uporabljajo tudi za laboratorije
za pregledovanje brisov materničnega vratu, kolikor niso v nasprotju s
Pravilnikom o pogojih, ki jih morajo izpolnjevati laboratoriji za pregledovanje
brisov materničnega vratu (Uradni list RS, št. 68/01).
22. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o pogojih, ki jih morajo izpolnjevati laboratoriji za izvajanje
preiskav na področju laboratorijske medicine (Uradni list RS, št. 1/16) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Medicinski laboratoriji s področja laboratorijske medicinske
genetike uskladijo kadre z določbami spremenjenega 14. člena pravilnika v
enem letu od uveljavitve tega pravilnika.
9. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o dopolnitvi Pravilnika o pogojih,
ki jih morajo izpolnjevati laboratoriji za izvajanje preiskav na področju
laboratorijske medicine (Uradni list RS, št. 56/19) vsebuje naslednji končni določbi:
»KONČNI DOLOČBI
2. člen
Minister, pristojen za zdravje, izda sklep o stroških v zvezi
z delom komisije za preglede laboratorijev v postopku ocenjevanja izpolnjevanja
pogojev za izvajanje preiskav na področju laboratorijske medicine v sedmih dneh
od uveljavitve tega pravilnika. 
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o dopolnitvah Pravilnika o pogojih, ki jih morajo izpolnjevati laboratoriji za
izvajanje preiskav na področju laboratorijske medicine (Uradni list RS, št. 131/20)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.