Splošne določbe
1. člen
Overitve javnih listin, podpisov, rokopisov in prepisov
oziroma fotokopij po tem pravilniku opravljajo konzularna in diplomatska
predstavništva Republike Slovenije v tujini (v nadaljnjem besedilu:
predstavništvo). 
Z overitvijo se po tem pravilniku na javni listini potrdi
verodostojnost podpisa osebe, ki je listino podpisala, in verodostojnost odtisa
pečata na njej. Na zasebni listini se potrdi verodostojnost podpisa oziroma
rokopisa, na prepisu oziroma fotokopiji pa istovetnost z izvirnikom. 
Z overitvijo se po tem pravilniku ne potrjuje resničnost
vsebine listine. 
Listina ali rokopis, katerih vsebina je v nasprotju z normami
javnega reda Republike Slovenije, se ne overi.
Overitev javne listine
2. člen
V predstavništvu se na tuji javni listini, ki je namenjena za
uporabo v Republiki Sloveniji, overi žig ministrstva, pristojnega za zunanje
zadeve sprejemne države in podpis pooblaščene osebe v tem ministrstvu. V ta
namen mora predstavništvo imeti deponirane vzorce žiga in podpisov pooblaščenih
oseb v ministrstvu, pristojnem za zunanje zadeve sprejemne države. 
V skladu s predpisi sprejemne države in po predhodnem
soglasju ministrstva, pristojnega za zunanje zadeve sprejemne države lahko
predstavništvo na tuji javni listini overi tudi žig in podpis pooblaščenih oseb
iz drugega državnega organa sprejemne države. V ta namen mora predstavništvo
imeti deponirane vzorce žiga in podpisov pooblaščenih oseb v določenem državnem
organu sprejemne države.
Overitev podpisa na zasebni listini in rokopisov
3. člen
V predstavništvu se na zasebni listini, namenjeni za uporabo
v Republiki Sloveniji, overi podpis predlagatelja na način, kot je določen v
zakonu o overitvi listin v mednarodnem prometu (Uradni list RS, št. 64/01). 
Kot dokaz za pristnost rokopisa mora predlagatelj listine
pred pooblaščeno osebo v predstavništvu izjaviti, da je listino napisal
lastnoročno.
4. člen
Overitev opravi pooblaščena oseba v predstavništvu oziroma
oseba, ki jo za to pooblasti vodja predstavništva.
5. člen
Prošnja za overitev se predloži na obrazcu št. 1, ki je
sestavni del tega pravilnika.
6. člen
Overitev se opravi v uradnih prostorih predstavništva. 
Overitev se lahko opravi tudi izven predstavništva, če oseba,
ki prosi za overitev, iz upravičenih razlogov ne more priti v predstavništvo
(invalidnost, bolezen, odvzem prostosti ipd.). V tem primeru mora stranka
plačati potne stroške v skladu z veljavnimi predpisi.
7. člen
Overitev se vpiše v overitveni vpisnik z naslednjimi podatki:
1.     
zaporedna številka; 
2.     
datum overitve; 
3.     
priimek in ime ter prebivališče predlagatelja; 
4.     
vrsta listine (pooblastilo, izjava ipd). 
5.     
način ugotovitve istovetnosti predlagatelja; 
6.     
znesek konzularne takse; 
7.     
tarifna številka, po kateri se overja v skladu z zakonom o upravnih
taksah; 
8.     
opombe; 
9.     
podpis pooblaščene uradne osebe.
8. člen
Kot potrdilo overitve se odtisne overitveni žig na izvirni
listini poleg podpisa ali pod njim, potrdilo overitve prepisa pa pod besedilom,
ki se overja. 
Potrdilo overitve podpisa in rokopisa se odtisne z ustreznim
žigom besedila iz obrazca št. 2, ki je sestavni del tega pravilnika. 
Potrdilo overitve se opravi šele potem, ko so v overitveni
vpisnik vpisani vsi podatki in dani potrebni podpisi.
Overitev prepisov in fotokopij
9. člen
Prepis, ki se overja, se skrbno primerja z izvirnikom. Če je
v izvirni listini kaj popravljeno, spremenjeno, izbrisano, prečrtano ali
dodano, se to navede v potrdilu overitve prepisa. Tako se ravna tudi, če je
listina raztrgana ali poškodovana, ali je očitno dvomljiva.
10. člen
Za overitev istovetnosti fotokopije veljajo določbe, ki se
nanašajo na overitev prepisa, potrdilo overitve pa se lahko napiše tudi na
hrbtni strani fotokopije.
11. člen
Potrdilo overitve prepisa ali fotokopije se opravi na obrazcu
št. 3, ki je sestavni del tega pravilnika.
Konzularna taksa
12. člen
Konzularna taksa za overitev se zaračuna v skladu z zakonom o
upravnih taksah (Uradni list RS, št. 8/00, 44/00, 81/00, 33/01 in 45/01). V
potrdilu overitve se vpiše tarifna številka omenjenega zakona, na podlagi
katere se plača konzularna taksa in zaračunani znesek v tuji valuti. 
V overitveni vpisnik se vpišeta tarifna številka ter znesek
konzularne takse v tuji valuti. 
Če se konzularna taksa ne zaračuna, se v potrdilo overitve in
v overitveni vpisnik vpiše podlaga za oprostitev takse.
Hramba
13. člen
Prošnja za overitev se skupaj s kopijo listine, ki se overja,
shrani v arhivu po zaporedni številki overitvenega vpisnika.
Končna določba
14. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 921-92-156/02
Ljubljana, dne 17. januarja 2002.
dr. Dimitrij Rupel l. r. 
Minister 
za zunanje zadeve

Obrazec
št. 1
Obrazec
št. 2
Obrazec
št. 3