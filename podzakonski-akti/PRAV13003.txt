1. člen
(vsebina)
Ta pravilnik določa obliko, vsebino in postopek izdaje
službenih izkaznic inšpektorjev za preprečevanje pranja denarja (v nadaljnjem
besedilu: inšpektorji).
2. člen
(službena izkaznica)
(1) Službena izkaznica je sestavljena iz usnjenega
ovitka in identifikacijske kartice s posebnimi zaščitnimi elementi.
(2) Službena izkaznica je veljavna, če vsebuje oba dela,
določena v prejšnjem odstavku.
3. člen
(ovitek)
(1) Ovitek je iz črnega usnja velikosti 100 x 73 mm.
(2) Na sprednji strani usnjenega ovitka je na vrhu vtisnjen
grb Republike Slovenije, pod njim pa napisano besedilo: »Službena izkaznica«.
(3) Na notranji strani usnjenega ovitka je prostor za
vstavitev identifikacijske kartice.
4. člen
(identifikacijska kartica)
(1) Identifikacijska kartica je izdelana iz polikarbonata
z zaščitnimi elementi velikosti 85 x 54 mm in debeline 0,76 mm ter glede
pogojev oblikovanja smiselno upošteva določbe Pravilnika o službeni izkaznici
inšpektorja (Uradni list RS, št. 67/14) vključno z obrazcem, če s tem
pravilnikom ni določeno drugače.
(2) Identifikacijska kartica je izdelana v treh
različnih temnejših odtenkih modro-sive barve.
(3) Napisi na izkaznici »Republika Slovenija«,
»Ministrstvo za finance«, »Urad RS za preprečevanje pranja denarja«, »Ime
Priimek«, »Inšpektor(-ica) za preprečevanje pranja denarja «, »Podpis
inšpektorja(-ice)«, »Reg. št. izkaznice«, »Datum izdaje«, »Podpis
ministra(-ice)«, »Žig« so v beli barvi.
5. člen
(izdaja)
(1) Službeno izkaznico inšpektorja za preprečevanje
pranja denarja izda minister, pristojen za finance.
(2) Notranja organizacijska enota Ministrstva za finance
(v nadaljnjem besedilu: MF), pristojna za kadrovske zadeve, izvaja administrativno-tehnične
naloge v zvezi z izdajo službenih izkaznic in v kadrovski evidenci MF poleg
osebnega imena inšpektorja beleži datume izdaje, prenehanja veljavnosti,
odvzema, uničenja oziroma nadomestitve izkaznice, registrsko številko službene
izkaznice ter razlog za prenehanje veljavnosti, odvzem, uničenje oziroma
nadomestitev službene izkaznice.
6. člen
(uporaba)
Službene izkaznice ni dovoljeno posojati, odtujiti,
zastavljati ali uporabljati v nasprotju z namenom, za katerega je izdana.
7. člen
(menjava izkaznice)
(1) Službena izkaznica se zamenja in izda nova, če:
-       
je bila ukradena,
-       
jo je inšpektor izgubil,
-       
je poškodovana,
-       
inšpektor spremeni osebno ime ali
-       
se spremeni drug bistveni podatek v službeni izkaznici.
(2) Inšpektor mora ob izgubi službene izkaznice ali
zaradi katerega koli drugega razloga iz prejšnjega odstavka to dejstvo nemudoma
sporočiti organizacijski enoti iz 5. člena tega pravilnika, da to označi v
svojih razvidih in uredi preklic njene veljavnosti.
(3) Preklic službene izkaznice se objavi na spletni
strani Urada RS za preprečevanje pranja denarja (v nadaljnjem besedilu: urad).
(4) Če je bila namesto izgubljene ali ukradene službene
izkaznice izdana nova, se naknadno najdena službena izkaznica uniči.
8. člen
(prenehanje veljavnosti in odvzem)
(1) Službena izkaznica preneha veljati z dnem, ko
inšpektorju preneha delovno razmerje ali ko iz drugih razlogov izgubi status
oziroma pooblastila inšpektorja.
(2) Službena izkaznica se inšpektorju odvzame za čas
prepovedi opravljanja dela.
(3) V primerih iz prvega in drugega odstavka tega člena
mora inšpektor takoj po prejemu posamičnega akta vrniti službeno izkaznico
organizacijski enoti iz 5. člena tega pravilnika.
9. člen
(uničenje izkaznice)
(1) Vrnjene službene izkaznice se komisijsko uničijo. Za
ta namen imenuje predstojnik urada tričlansko komisijo, ki sestavi zapisnik o
uničenju.
(2) Za uničenje se šteje večkratno preluknjanje ali
fizično uničenje.
10. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-62/2017
Ljubljana, dne 13. junija 2017
EVA 2017-1611-0017
mag. Mateja Vraničar Erman
l.r.
Ministrica
za finance