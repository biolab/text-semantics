1. člen
S tem odlokom se zaradi zajezitve in obvladovanja epidemije
COVID-19 določajo začasne omejitve pri izvajanju športnih programov.
2. člen
(1) Športno gibalna dejavnost in proces športne vadbe iz
prvega odstavka 46. člena Zakona o športu (Uradni list RS, št. 29/17 in 21/18 –
ZNOrg; v nadaljnjem besedilu: ZŠpo-1) nista dovoljena.
(2) Ne glede na prejšnji odstavek je proces športne vadbe
dovoljen:
-       
športnikom z nazivom olimpijskega, svetovnega, mednarodnega in
perspektivnega razreda iz prvega odstavka 33. člena ZŠpo-1,
-       
športnikom v starostnih kategorijah kadeti in mladinci, registriranim v
skladu z 32. členom ZŠpo-1, ki so člani državnih reprezentanc,
-       
poklicnim športnikom, starejšim od 15 let, ki so vpisani v razvid
poklicnih športnikov pri ministrstvu, pristojnemu za šport.
(3) Proces športne vadbe športnikov iz druge alineje
prejšnjega odstavka je dovoljeno izvajati na varnem prizorišču, v katerem so
športniki in strokovni delavci v športu fizično izolirani zaradi izvajanja
procesa športne vadbe (v nadaljnjem besedilu: mehurček). Mehurček zajema
namestitev, prehrano in prostore, v katerih poteka proces športne vadbe.
Sodelujoči v mehurčku so poimensko določeni in so pred vstopom v mehurček
testirani na prisotnost virusa SARS-CoV-2. Za čas izvajanja procesa športne
vadbe v mehurčku udeležencem ni dovoljen stik z osebami, ki niso v mehurčku.
(4) Ne glede na določbe prvega odstavka tega člena je
dovoljena samostojna ali vodena športna rekreativna dejavnost, če so udeleženci
posamezniki ali člani istega gospodinjstva. Število oseb v zaprtih športnih
površinah, v katerih se izvaja športno rekreativna dejavnost, se omeji na 50
kvadratnih metrov na posameznega udeleženca ali na enega udeleženca, če je
vadbeni prostor manjši od 50 kvadratnih metrov. Pri izvajanju športno
rekreativne dejavnosti je treba med udeleženci neprekinjeno vzdrževati najmanj
pet metrov medsebojne razdalje.
3. člen
(1) V kolektivnih športnih panogah je dovoljeno:
-       
izvajanje tekmovanj na najvišji kakovostni ravni nacionalnega, regionalnega,
mednarodnega oziroma evropskega tekmovanja v športnih panogah hokej na ledu,
košarka, nogomet, odbojka, rokomet, vaterpolo in futsal-mali nogomet,
-       
izvajanje velikih mednarodnih športnih prireditev iz 74. člena ZŠpo-1.
(2) V individualnih športnih panogah je dovoljeno izvajanje
državnih prvenstev za člane, velikih mednarodnih športnih prireditev iz 74.
člena ZŠpo-1 in evropskih pokalov.
(3) Športnikom, ki se udeležujejo tekmovanj iz prvega ali
drugega odstavka tega člena, je ne glede na prvi odstavek prejšnjega člena
dovoljen proces športne vadbe.
(4) Prisotnost gledalcev na športnih tekmovanjih ni
dovoljena. Organizator športnega tekmovanja mora zagotoviti, da so v športnem
objektu ali na površinah za šport v naravi le osebe, ki so nujno potrebne za
izvedbo tekmovanja.
(5) Za nadzor nad izvedbo športnih tekmovanj mora Olimpijski
komite Slovenije oziroma pristojna nacionalna panožna športna zveza imenovati
odgovorne osebe in njihove kontaktne podatke posredovati ministrstvu,
pristojnemu za šport.
4. člen
Za izvajanje tekmovanj in procesa športne vadbe, ki so
dovoljeni s tem odlokom, se lahko uporabljajo športni objekti in površine za
šport v naravi iz 67. člena ZŠpo-1.
5. člen
(1) Za športnike in strokovne delavce v športu se pri
izvajanju športnih programov iz tega odloka ne uporabljajo odloki, ki določajo
omejitve zaradi zajezitve in obvladovanja epidemije COVID-19.
(2) Športniki, strokovni delavci v športu in posamezniki
morajo upoštevati navodila ministrstva, pristojnega za zdravje, in Nacionalnega
inštituta za javno zdravje za preprečevanje okužbe z virusom SARS-CoV-2, ki so
objavljena na spletni strani ministrstva, pristojnega za zdravje (https://www.nijz.si/sl/sproscanje-ukrepov-covid-19).
6. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
7. člen
Ta odlok začne veljati 4. januarja 2021 in velja sedem dni.
Št. 00727-29/2020
Ljubljana, dne 31. decembra 2020
EVA 2020-3330-0086
Vlada Republike Slovenije
Janez Janša
predsednik