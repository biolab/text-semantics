1. člen
S tem pravilnikom se določajo obrambne priprave, ki jih
izvajajo izvajalci zdravstvene dejavnosti.
2. člen
Izvajalci zdravstvene dejavnosti v vojni so javni zdravstveni
zavodi ter druge pravne in fizične osebe, ki opravljajo zdravstveno dejavnost.
Izvajalci zdravstvene dejavnosti so dolžni v vojnih razmerah zagotoviti
zdravstveno varstvo ogroženemu in prizadetemu prebivalstvu ter pripadnikom
Slovenske vojske, policije, civilne zaščite ter državnim organom in drugim
obrambnim silam.
3. člen
Javni zdravstveni zavodi, ki izdelujejo obrambne dokumente,
določijo potrebne organizacijske, materialne, tehnične in kadrovske rešitve za
opravljanje svojih nalog v vojni, v skladu z uredbo o obrambnem načrtovanju.
4. člen
Obrambni dokumenti iz prejšnjega člena vsebujejo: 
1.    
seznam odgovornih oseb in delavcev, potrebnih za opravljanje nalog
izvajalcev zdravstvene dejavnosti; 
2.    
organizacijo in izvedbo pozivanja delavcev (samosklic, sklic po
sredstvih zvez, sklic po kurirju); 
3.    
popolnitev na delovno dolžnost (akt vodje obrambnih priprav o
organizaciji in sistemizaciji za delo v vojni, obrazec) skladno z določili
uredbe o kriterijih za razporejanje državljanov na obrambne dolžnosti (Uradni
list RS, št. 6/97, 42/98 in 124/00); 
4.    
povečano pripravljenost zavoda; 
5.    
delovanje v času mobilizacije; 
6.    
organizacijo dela v vojnih razmerah; 
7.    
nadomestno lokacijo javnega zdravstvenega zavoda; 
8.    
seznam opreme za delo v vojni; 
9.    
zaloge sanitetnega materiala in zdravil; 
10.  način
oskrbe s sanitetnim materialom in zdravili ter servisiranje opreme; 
11.  seznam
potrebnih vozil.
5. člen
Vodja priprav civilne obrambe je odgovoren za izdelavo akta o
organizaciji in sistemizaciji za delo v vojni, na podlagi katerega predlaga
pristojni upravi za obrambo Ministrstva za obrambo razporeditev potrebnih
delavcev na delovno dolžnost. 
Vodja priprav civilne obrambe javnega zdravstvenega zavoda
imenuje upravitelja obrambnih dokumentov.
6. člen
Upravitelj obrambnih dokumentov opravlja naslednje naloge: 
-    
organizira izdelavo in dopolnjevanje obrambnega dokumenta; 
-    
usmerja in usklajuje naloge ter aktivnosti izvajalcev pri izdelavi in
dopolnjevanju obrambnih dokumentov; 
-    
skrbi za ustrezno hranjenje in varovanje obrambnih dokumentov.
7. člen
Javni zdravstveni zavod je dolžan zagotoviti usposabljanje
delavcev, določenih za opravljanje nalog v vojnih razmerah, po programih, ki
jih predpiše minister, pristojen za zdravje.
8. člen
Druge pravne in fizične osebe, ki opravljajo zdravstveno dejavnost
v mreži javne zdravstvene službe, se vključijo v izvajanje obrambnih priprav in
opravljanje zdravstvenega varstva v času izvajanja mobilizacije in vojnih
razmer v okviru javnih zdravstvenih zavodov na svojem območju.
9. člen
Pri izdelavi obrambnih dokumentov se upoštevajo strokovna
navodila, ki jih izda minister, pristojen za zdravje.
10. člen
Določila tega pravilnika ne veljajo za tiste javne
zdravstvene zavode, katerih dejavnost je po odločitvi Vlade Republike Slovenije
posebnega pomena za obrambo.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0220-8/2003
Ljubljana, dne 29. maja 2003.
EVA 2003-2711-0015
prof. dr. Dušan Keber, dr. med. l. r. 
Minister 
za zdravje