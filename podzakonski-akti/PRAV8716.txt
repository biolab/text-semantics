I. SPLOŠNA DOLOČBA
1. člen
(vsebina pravilnika)
(1) S tem pravilnikom se ureja način vodenja evidenc: 
-       
pripadnikov Civilne zaščite; 
-       
javnih uslužbencev na področju zaščite in reševanja, ki imajo status
pripadnikov Civilne zaščite; 
-       
državljanov, ki poklicno opravljajo operativne gasilske naloge ali
naloge v drugih reševalnih službah in se jim med opravljanjem teh nalog
priznava status pripadnikov Civilne zaščite v skladu z Zakonom o varstvu pred
naravnimi in drugimi nesrečami (v nadaljnjem besedilu: zakon); 
-       
državljanov, ki prostovoljno in nepoklicno kot operativni člani sodelujejo
pri opravljanju nalog zaščite, reševanja in pomoči v enotah, službah in drugih
operativnih sestavah društev in nevladnih organizacij (v nadaljnjem besedilu:
prostovoljci) ter so glede pravic in dolžnosti izenačeni s pripadniki Civilne
zaščite; 
-       
državljanov, ki so opravili nadomestno civilno službo ter državljanov,
ki so opravili enomesečno usposabljanje, ker jim je bil priznan ugovor vesti
vojaški dolžnosti; 
-       
državljanov, katerim je bil ukinjen razpored v Civilno zaščito. 
(2) S tem pravilnikom se ureja tudi razporejanje pripadnikov
Civilne zaščite, oblika in vsebina osebne izkaznice Civilne zaščite, vpis v
posebne evidence poklicnih in prostovoljnih članov enot, služb in drugih
operativnih sestav ter pozivanje k opravljanju zaščite, reševanja in pomoči.
II. EVIDENCA
2. člen
(pristojni upravni organ)
Uprava Republike Slovenije za zaščito in reševanje in njene
izpostave kot upravni organ, pristojen za varstvo pred naravnimi in drugimi
nesrečami (v nadaljnjem besedilu: upravni organ), vodi evidence, razporeja
pripadnike Civilne zaščite, izdaja osebne izkaznice pripadnikom Civilne
zaščite, vodi posebne evidence in opravlja druge naloge v skladu s tem
pravilnikom.
3. člen
(zbiranje in pridobivanje podatkov)
(1) Upravni organ za razporejanje in vodenje evidence o
pripadnikih Civilne zaščite iz prve alineje, javnih uslužbencev iz druge
alineje in državljanov iz pete in šeste alineje prvega odstavka 1. člena tega
pravilnika zbira, obdeluje, uporablja in hrani osebne podatke, ki so navedeni v
evidenčnem listu, katerega obrazec je določen v prilogi 1 tega pravilnika in ga
objavi Uprava Republike Slovenije za zaščito in reševanje na svoji spletni
strani. 
(2) Upravni organ za vodenje posebne evidence državljanov iz
tretje in četrte alineje prvega odstavka 1. člena tega pravilnika zbira,
uporablja in hrani osebne podatke, ki so navedeni v I. in III. oddelku
evidenčnega lista iz prejšnjega odstavka v skladu z zakonom. 
(3) Osebne podatke iz prvega odstavka tega člena pridobi
upravni organ iz obstoječih zbirk podatkov. Organi in službe, ki te podatke
zbirajo, so jih dolžne upravnemu organu sporočiti v elektronski obliki na
njegovo zahtevo oziroma posredovati ob zahtevi za razporeditev pripadnikov
Civilne zaščite. 
(4) Osebne podatke iz drugega odstavka tega člena upravnemu
organu posredujejo neposredno ali na njegovo zahtevo iz obstoječih zbirk
podatkov gospodarske družbe, zavodi in druge organizacije za pri njih
zaposlene, ki so vključeni v določeno reševalno službo, enoto ali drugo
operativno sestavo oziroma nevladne organizacije ali društva za svoje
operativne člane, ki v skladu z zakonom sodelujejo pri zaščiti, reševanju in
pomoči. Za posameznega državljana, ki opravlja operativne naloge, morajo
posredovati najmanj ime in priimek, enotno matično številko, kraj in občino
rojstva, naslov stalnega in začasnega prebivališča ter dolžnost ali nalogo, ki
jo v reševalni službi, enoti ali drugi operativni sestavi opravlja. Navedeno
mora biti tudi ime gospodarske družbe, zavoda ali druge organizacije oziroma
nevladne organizacije ali društva, ki določeno enoto, službo ali drugo
operativno sestavo organizira. 
(5) Gospodarske družbe, zavodi in druge organizacije ter
nevladne organizacije in društva morajo osebne in druge podatke iz prejšnjega
odstavka, ažurirati in posredovati za svoje zaposlene oziroma člane upravnemu
organu, najmanj enkrat letno v prvem trimesečju za tekoče leto. 
(6) Upravni organ je odgovoren za varstvo osebnih podatkov iz
prvega in drugega odstavka tega člena v skladu s predpisi o varstvu osebnih
podatkov. 
(7) Podatki iz prvega in drugega odstavka tega člena se
obdelujejo in hranijo v okviru enotnega informacijsko komunikacijskega sistema
zaščite in reševanja pri Upravi Republike Slovenije za zaščito in reševanje.
4. člen
(posredovanje osebnih podatkov)
(1) Upravni organ pristojnim državnim organom, občinskim
organom, organom gospodarskih družb, zavodov in drugih organizacij, ki
ustanavljajo organe, enote in službe Civilne zaščite oziroma druge operativne
sestave za zaščito, reševanje in pomoč (v nadaljnjem besedilu: ustanovitelji),
na njihovo zahtevo, posreduje podatke o pri njih razporejenih državljanih v
skladu z zakonom. Pristojnim občinskim organom posreduje tudi osebne podatke o
prostovoljcih, ki na njihovem območju opravljajo v skladu z zakonom naloge zaščite,
reševanja in pomoči. 
(2) Državni organi, občinski organi, gospodarske družbe,
zavodi in druge organizacije iz prejšnjega odstavka lahko osebne podatke
uporabijo izključno le za organiziranje varstva pred naravnimi in drugimi
nesrečami v skladu z zakonom ter so odgovorni za njihovo varstvo v skladu s
predpisi, ki urejajo varstvo osebnih podatkov.
5. člen
(vodenje evidenc)
(1) Upravni organ vodi evidenco pripadnikov Civilne zaščite,
državljanov, ki poklicno opravljajo naloge zaščite, reševanja in pomoči in
prostovoljcev po teritorialni pristojnosti izpostav Uprave Republike Slovenije
za zaščito in reševanje, po ustanoviteljih, nevladnih organizacijah in
društvih, ki sodelujejo v skladu z zakonom v zaščiti, reševanju in pomoči
ločeno za prostovoljne operativne gasilce, gorske reševalce, jamarske
reševalce, podvodne reševalce, vodnike reševalnih psov in drugih operativnih
sestav, ki jih organizirajo društva in nevladne organizacije. 
(2) Ustanovitelji hranijo podatke o pri njih razporejenih
pripadnikih Civilne zaščite in državljanih, ki poklicno opravljajo naloge
zaščite, reševanja in pomoči, občine pa tudi o prostovoljcih, ki delujejo v
enotah, službah in drugih operativnih sestavah na njihovem območju.
III. RAZPOREJANJE IN VPIS
6. člen
(razporejanje in vpis v posebno evidenco)
(1) Upravni organ razporeja državljane na dolžnost v Civilno
zaščito na podlagi predlogov ustanoviteljev za razporeditev. Razporeditev se
izvrši po predhodnem usklajevanju s predlagateljem in upravnim organom,
pristojnim za obrambne zadeve, glede na kraj stalnega prebivališča državljana. 
(2) V Civilno zaščito se razporejajo državljani, ki imajo
splošno delovno sposobnost. Njihova psihofizična in zdravstvena sposobnost se
ugotavlja pred razporeditvijo po Pravilniku o ugotavljanju zdravstvene
sposobnosti operativnih gasilcev (Uradni list RS, št. 65/07 in 80/08) na
njihovo zahtevo oziroma za posebej nevarne naloge zaščite, reševanja in pomoči
v skladu s predpisi o službi v Civilni zaščiti na zahtevo predlagatelja. 
(3) Državljani, ki poklicno opravljajo naloge v reševalnih
službah ter prostovoljci, ki opravljajo operativne dolžnosti v enotah, službah
in drugih operativnih sestavah društev in nevladnih organizacij, se vpišejo v
posebno evidenco in se praviloma ne razporejajo v Civilno zaščito, razen, če ni
drugače določeno s predpisi o službi v Civilni zaščiti. 
(4) Pristojni občinski organi in drugi ustanovitelji lahko za
popolnjevanje organov, enot ali služb Civilne zaščite, ki jih organizirajo,
predhodno od upravnega organa zahtevajo podatke o državljanih izmed katerih
izberejo kandidate za popolnitev formacij. Upravni organ pomaga ustanovitelju
pri iskanju ustreznih kandidatov.
7. člen
(zahtevek za razporeditev državljanov in vpis v posebno
evidenco)
(1) Zahtevek za razporeditev na dolžnost v Civilno zaščito (v
nadaljnjem besedilu: zahtevek) mora vsebovati: 
-       
predlog za razporeditev z izpolnjenim evidenčnim listom, 
-       
fotografijo velikosti 30 x 35 mm na belem tankem sijajnem fotografskem
papirju, v barvni tehniki z zaokroženimi vogali oziroma digitalno fotografijo v
kakovosti 300 dpi, 
-       
sklep o ustanovitvi organa, enote ali službe Civilne zaščite (v
nadaljnjem besedilu: sklep o ustanovitvi), 
-       
kadrovsko formacijo organa, enote ali službe Civilne zaščite. 
(2) Obrazec zahtevka za razporeditev iz prejšnjega odstavka,
ki obsega tudi podpis pripadnika, objavi Uprava Republike Slovenije za zaščito
in reševanje na svoji spletni strani. 
(3) Sklep o ustanovitvi in kadrovsko formacijo ustanovitelj
posreduje upravnemu organu le ob prvem zahtevku za popolnitev organa, enote ali
službe Civilne zaščite, ob nadaljnjih zahtevkih se na sklep o ustanovitvi ali
kadrovsko formacijo le sklicuje. 
(4) Ustanovitelj lahko predlaga popolnitev organa, enote ali
službe Civilne zaščite povečano do 20 odstotkov nad s formacijo določenim
številom. 
(5) Vpis državljanov, ki poklicno opravljajo naloge v
reševalnih službah in prostovoljcev v posebno evidenco se izvede na podlagi
podatkov, ki jih v skladu s četrtim odstavkom 3. člena tega pravilnika,
posredujejo upravnemu organu gospodarske družbe, zavodi in druge organizacije
ter nevladne organizacije in društva za svoje zaposlene oziroma člane.
8. člen
(pomoč upravnega organa)
Če upravni organ ugotovi, da je zahtevek za razporeditev v
nasprotju s predpisi, ki urejajo kriterije za razporejanje državljanov v
Civilno zaščito, pomaga predlagatelju pri iskanju drugih ustreznih kandidatov.
9. člen
(osebna izkaznica Civilne zaščite)
(1) Ob razporeditvi pripadniku Civilne zaščite upravni organ
izda osebno izkaznico pripadnika Civilne zaščite (v nadaljnjem besedilu: osebna
izkaznica). 
(2) Osebna izkaznica se izda tudi pripadniku začasne sestave
Civilne zaščite oziroma enote, službe ali druge operativne sestave, ki je
napotena na opravljanje nalog zaščite, reševanja in pomoči izven države oziroma
pripadnikom enot, služb in drugih operativnih sestav v primerih določenih z
zakonom. 
(3) Osebna izkaznica se pripadniku praviloma vroči ob razporeditvi.
Osebne izkaznice se vročijo tudi pripadnikom začasne sestave Civilne zaščite
oziroma enote, službe ali druge operativne sestave, ko je napotena na
opravljanje nalog zaščite, reševanja in pomoči izven države oziroma pripadnikom
enot, služb in drugih operativnih sestav v primerih določenih z zakonom. 
(4) Pripadniki Civilne zaščite, enot, služb in drugih
operativnih sestav, izkazujejo svoj status pri opravljanju nalog zaščite,
reševanja in pomoči v drugih državah ter v izrednem in vojnem stanju z osebno
izkaznico ter uveljavljajo pravice po Ženevskih konvencijah z dne, 12. avgusta
1949 in po Dopolnilnem protokolu k Ženevskim konvencijam o zaščiti žrtev
mednarodnih oboroženih spopadov z dne 12. avgusta 1949 (Protokol I, Uradni list
RS, št. 14/92 – Mednarodne pogodbe). 
(5) Upravni organ vodi evidenco izdanih osebnih izkaznic.
10. člen
(seznanjanje z razporedom in vpisom v posebno evidenco)
(1) Ustanovitelji seznanijo pripadnike Civilne zaščite z
razporedom, pravicami in dolžnostmi v zvezi z razporedom in ob prejemu poziva k
izvrševanju dolžnosti v sistemu varstva pred naravnimi in drugimi nesrečami. 
(2) Gospodarske družbe, zavodi in druge organizacije ter
nevladne organizacije in društva seznanijo prostovoljce z vpisom in izbrisom iz
posebne evidence.
11. člen
(sprememba podatkov)
(1) O spremembi osebnih podatkov, ki jih o pripadniku Civilne
zaščite vodi upravni organ v skladu s tem pravilnikom, lahko pripadnik Civilne
zaščite obvesti ustanovitelja, ki mora spremembe posredovati upravnemu organu v
predpisanem roku. 
(2) Upravni organ, ki pripadnika vodi v evidenci Civilne
zaščite mora ustanovitelja obvestiti o spremembi osebnih podatkov za
pripadnika, kot so sprememba naslova stalnega prebivališča, zaposlitve,
sklenitve pogodbe o službi v Civilni zaščiti in drugimi s katerimi se seznani
po uradni dolžnosti.
12. člen
(ukinitev razporeda in izbris iz evidence)
(1) Upravni organ po uradni dolžnosti ukine razpored
pripadniku Civilne zaščite, ki je razporejen v organ, enoto ali službo Civilne
zaščite, katere ustanovitelj je gospodarska družba zavod ali druga
organizacija, če gospodarska družba, zavod ali druga organizacija preneha
poslovati. 
(2) Upravni organ po uradni dolžnosti ukine razpored
pripadniku Civilne zaščite, ki je razporejen v organ, enoto ali službo Civilne
zaščite, katere ustanovitelj je občina, če se pripadnik preseli na območje
druge občine in če ustanovitelj v 30 dneh po obvestilu upravnega organa o
preselitvi pripadnika Civilne zaščite, upravnega organa ne obvesti o
nadaljevanju razporeda pripadnika. 
(3) Pripadnika Civilne zaščite, ki mu preneha dolžnost v
organu, enoti ali službi Civilne zaščite, pristojni upravni organ na predlog
ustanovitelja oziroma po uradni dolžnosti, izbriše iz evidence. 
(4) Upravni organ obvesti državljana o ukinitvi razporeda na
dolžnost v Civilni zaščiti oziroma o prenehanju veljavnosti ali prekinitvi
pogodbe o službi v Civilni zaščiti ter o izbrisu iz evidence Civilne zaščite.
Upravni organ o izbrisu državljana iz evidence Civilne zaščite obvesti tudi
upravni organ, pristojen za obrambne zadeve.
IV. OBLIKA IN VSEBINA DOKUMENTOV TER POZIVANJE
13. člen
(osebna izkaznica)
(1) Osebna izkaznica pripadnika Civilne zaščite je trda
plastična kartica izdelana iz poli karbonata, ki mora ustrezati dimenzijam in
fizičnim lastnostim obrazca tipa kartice ID-1 standarda ISO 7810. 
(2) Na prednji levi strani osebne izkaznice je fotografija
pripadnika, na zgornjem delu na levi in desni strani je mednarodni znak Civilne
zaščite, ki ga predstavlja moder trikotnik na oranžnem polju, med katerima je
napis Republika Slovenija, Ministrstvo za obrambo, Uprava Republike Slovenije
za zaščito in reševanje. Na desni strani je napis OSEBNA IZKAZNICA PRIPADNIKA
CIVILNE ZAŠČITE, ime in priimek pripadnika, rojstni datum, spol, enotna matična
številka, številka ter datum izdaje in veljavnosti osebne izkaznice pripadnika
Civilne zaščite. Napisi so prevedeni v angleški in francoski jezik. 
(3) Na hrbtni strani osebne izkaznice je magnetni zapis za
osnovne podatke o pripadniku ter krvna skupina pripadnika, njegov podpis ter
besedilo »IMETNIK TE IZKAZNICE JE ZAŠČITEN PO ŽENEVSKIH KONVENCIJAH Z DNE, 12.
AVGUSTA 1949 IN PO DOPOLNILNEM PROTOKOLU K ŽENEVSKIM KONVENCIJAM Z DNE, 12.
AVGUSTA 1949, KI SE NANAŠA NA ZAŠČITO ŽRTEV MEDNARODNIH OBOROŽENIH SPOPADOV (I.
PROTOKOL) KOT PRIPADNIK CIVILNE ZAŠČITE«. Vsi napisi so prevedeni v angleški in
francoski jezik. 
(4) Obrazec osebne izkaznice iz tega člena je določen v
prilogi 2 tega pravilnika. 
(5) Pripadniku Civilne zaščite italijanske ali madžarske
narodne skupnosti živečem na dvojezičnem območju, se izda dvojezična osebna
izkaznica pripadnika Civilne zaščite. 
(6) Upravni organ pripadniku Civilne zaščite lahko izda novo
osebno izkaznico Civilne zaščite, če jo je ta izgubil ali se je poškodovala.
14. člen
(mobilizacijski poziv in poziv)
(1) Mobilizacijski poziv je namenjen za vpoklic pripadnikov
Civilne zaščite k opravljanju nalog zaščite, reševanja in pomoči v vojnem ali
izrednem stanju ter za vpoklic v aktivno službo v Civilni zaščiti.
Mobilizacijski poziv se izda po potrebi in v skladu s predpisi, ko nastanejo
razmere za izvedbo mobilizacije Civilne zaščite. 
(2) Poziv je namenjen za vpoklic pripadnikov Civilne zaščite
in prostovoljcev k opravljanju nalog zaščite, reševanja in pomoči ob naravnih
in drugih nesrečah ter k usposabljanju ali zaradi razporeda ali vpisa v posebno
evidenco. 
(3) Pripadniku Civilne zaščite italijanske ali madžarske
narodne skupnosti živečem na dvojezičnem območju, se izda dvojezični
mobilizacijski poziv oziroma dvojezični poziv. 
(4) Obrazec mobilizacijskega poziva in obrazec poziva določi
Uprava Republike Slovenije za zaščito in reševanje in ju objavi na svoji
spletni strani.
15. člen
(pozivanje)
(1) Mobilizacijski poziv mora biti pripadniku Civilne zaščite
vročen osebno. Mobilizacijski poziv vroča ustanovitelj. 
(2) Poziv mora biti pripadniku Civilne zaščite ali
prostovoljcu vročen osebno. Poziv vroča ustanovitelj, razen poziva k
usposabljanju ali v zvezi z razporedom ali vpisom v posebno evidenco, ki ga na
predlog ustanovitelja vroča upravni organ. Vročanje poziva se izvaja v skladu z
zakonom, ki ureja upravni postopek. 
(3) Ustanovitelj mora poslati zahtevek za izdajo poziva
pristojnemu upravnemu organu praviloma 40 dni pred pričetkom usposabljanja
oziroma dnem, ko se mora pozvani zglasiti na določenem mestu zaradi razporeda
ali vpisa v posebno evidenco. Upravni organ mora poziv izdati v predpisanem
roku in o vročenih pozivih obvestiti ustanovitelja. Obrazec zahtevka za izdajo
poziva določi Uprava Republike Slovenije za zaščito in reševanje in ga objavi
na svoji spletni strani. 
(4) Če je pripadnik Civilne zaščite ali prostovoljec pozvan k
opravljanju nalog zaščite, reševanja in pomoči s pozivom preko tehničnih
sredstev ali s sireno za javno alarmiranje, mora upravni organ oziroma
ustanovitelj, ki je pripadnika ali prostovoljca pozval k opravljanju nalog
zaščite, reševanja in pomoči pripadniku ali prostovoljcu izdati potrdilo, s
katerim potrdi odsotnost z dela oziroma sodelovanje pri opravljanju nalog
zaščite, reševanja in pomoči. Obrazec potrdila določi Uprava Republike
Slovenije za zaščito in reševanje in ga objavi na svoji spletni strani.
16. člen
(vodenje evidence o usposabljanju, vajah in drugih
aktivnostih)
Ustanovitelj mora o udeležbi pripadnikov Civilne zaščite na
usposabljanju, vajah in drugih aktivnostih voditi evidenco in o tem najkasneje
v roku 30 dni po izvedenem usposabljanju, vaji oziroma drugi aktivnosti
obvestiti upravni organ. Gospodarske družbe, zavodi in druge organizacije ter
nevladne organizacije in društva vodijo evidenco o usposabljanjih, vajah in
drugih aktivnostih pri njih zaposlenih državljanov, ki poklicno opravljajo
naloge v reševalnih službah oziroma kot prostovoljci v enotah, službah in
drugih operativnih sestavah.
V. PREHODNE IN KONČNE DOLOČBE
17. člen
(program za vodenje evidenc in obrazci)
(1) Uprava Republike Slovenije za zaščito in reševanje določi
računalniški program za vodenje evidenc v skladu s tem pravilnikom ter vsebino,
obliko in oznako izpisov. 
(2) Uprava Republike Slovenije za zaščito in reševanje objavi
obrazce iz drugega odstavka 7. člena, četrtega odstavka 14. člena in tretjega
ter četrtega odstavka 15. člena tega pravilnika na svoji spletni strani v treh
mesecih po uveljavitvi tega pravilnika.
18. člen
(veljavnost osebnih izkaznic pripadnikov Civilne zaščite)
Osebne izkaznice pripadnikov Civilne zaščite izdane pred
uveljavitvijo tega pravilnika, ostanejo v veljavi do zamenjave.
19. člen
(prenehanje veljavnosti)
Z dnem uveljavitve tega pravilnika preneha veljati Navodilo o
evidenci, razporejanju in pozivanju pripadnikov Civilne zaščite ter drugih sil
za zaščito, reševanje in pomoč (Uradni list RS, št. 29/96).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-116/2009-8
Ljubljana, dne 22. maja 2009
EVA 2008-1911-0008
dr. Ljubica Jelušič l.r. 
Ministrica 
za obrambo

Priloga
1: Evidenčni list
Priloga
2: Osebna izkaznica pripadnika civilne zaščite