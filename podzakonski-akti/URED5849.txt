I. SPLOŠNE DOLOČBE
1. člen
(vsebina)
(1) Ta uredba določa pravila ravnanja
in druge pogoje za preprečevanje ali zmanjševanje škodljivih vplivov nastajanja
odpadnih olj in ravnanja z njimi v skladu z Direktivo 2008/98/ES Evropskega
parlamenta in Sveta z dne 19. novembra 2008 o odpadkih in razveljavitvi
nekaterih direktiv (UL L št. 312 z dne 22. 11. 2008, str. 3).
(2) Za vprašanja glede ravnanja z
odpadnimi olji, ki niso urejena s to uredbo, se uporablja predpis, ki ureja
odpadke.
2. člen
(izrazi)
Izrazi, uporabljeni v tej uredbi, imajo
naslednji pomen:
1.    
odpadna olja so mineralna ali sintetična maziva ali industrijska olja,
ki niso več ustrezna za prvotno predvideno uporabo, kot so izrabljena motorna
olja in olja prestavnih mehanizmov ter mazalna olja, olja za turbine in
hidravlična olja;
2.    
povzročitelj odpadnih olj je povzročitelj odpadkov v skladu s predpisom,
ki ureja odpadke;
3.    
načrt gospodarjenja z odpadnimi olji je načrt gospodarjenja z odpadki v
skladu s predpisom, ki ureja odpadke;
4.    
imetnik odpadnih olj je imetnik odpadkov v skladu s predpisom, ki ureja
odpadke. Za imetnika odpadnih olj se šteje tudi distributer;
5.    
distributer je pravna oseba ali samostojni podjetnik posameznik, ki pri
svoji dejavnosti prodaja na drobno mineralna ali sintetična olja za motorna
vozila v embalaži, večji od pet litrov;
6.    
začasno skladiščenje odpadnih olj je začasno skladiščenje odpadkov v
skladu s predpisom, ki ureja odpadke. Za začasno skladiščenje odpadnih olj se
šteje tudi njihovo skladiščenje pri distributerju;
7.    
zbiranje odpadnih olj je zbiranje v skladu s predpisom, ki ureja
odpadke;
8.    
zbiralec odpadnih olj (v nadaljnjem besedilu: zbiralec) je zbiralec v
skladu s predpisom, ki ureja odpadke;
9.    
predhodno skladiščenje odpadnih olj je predhodno skladiščenje odpadkov v
skladu s predpisom, ki ureja odpadke;
10.  izvajalec
obdelave odpadnih olj je izvajalec obdelave v skladu s predpisom, ki ureja
odpadke;
11.  regeneracija
odpadnih olj je postopek recikliranja, s katerim se lahko osnovna olja
pridobijo z rafiniranjem odpadnih olj, zlasti z odstranjevanjem onesnaževal,
produktov oksidacije in aditivov, ki jih ta olja vsebujejo;
12.  prevzemno
mesto je prostor za začasno skladiščenje odpadnih olj v objektu povzročitelja
odpadnih olj, kjer odpadna olja nastajajo zaradi opravljanja dejavnosti, ali ob
njem ali pri distributerju;
13.  zbirni
center je zbirni center v skladu s predpisom, ki ureja odpadke.
II. PRAVILA RAVNANJA Z ODPADNIMI OLJI
3. člen
(prepovedi)
(1) Odpadna olja je prepovedano:
-      
prepuščati v zabojnikih za zbiranje
komunalnih odpadkov,
-      
zlivati v površinske in podzemne vode, vode obalnega morja ali
kanalizacijo,
-      
odmetavati ali zlivati v ali na tla.
(2) Ostanke obdelave odpadnih olj je
prepovedano odmetavati ali zlivati v ali na tla.
(3) Odpadna olja je prepovedano mešati
z odpadnimi olji, ki imajo drugačne fizikalne, kemične ali nevarne lastnosti, z
drugimi odpadki ali snovmi ali materiali, če tako mešanje ovira obdelavo
odpadnih olj.
III. OBVEZNOSTI POVZROČITELJA ODPADNIH OLJ
4. člen
(zajem odpadnih olj in začasno
skladiščenje)
(1) Povzročitelj odpadnih olj mora
zagotoviti zajem in ločeno zbiranje odpadnih olj.
(2) Povzročitelj odpadnih olj, ki je
pravna oseba ali samostojni podjetnik posameznik, pri katerem nastajajo odpadna
olja zaradi opravljanja dejavnosti, mora zajeta odpadna olja začasno skladiščiti
v zabojnikih, rezervoarjih, sodih ali drugih posodah, in sicer ločeno od drugih
odpadkov, tako da so izpolnjene zahteve v zvezi z varstvom okolja in varovanjem
človekovega zdravja v skladu s predpisom, ki ureja odpadke.
5. člen
(prepuščanje in oddajanje odpadnih olj)
(1) Povzročitelj odpadnih olj, ki je
fizična oseba, mora zajeto odpadno olje prepustiti:
-      
zbiralcu v zbirnem centru,
-      
distributerju na prodajnem mestu iz
8. člena te uredbe ali
-      
izvajalcu občinske gospodarske javne službe zbiranja komunalnih odpadkov
v zbirnem centru ločeno zbranih frakcij, ki ga izvajalec občinske gospodarske
javne službe upravlja, ali v njegovi premični zbiralnici nevarnih odpadkov.
(2) Povzročitelj odpadnih olj, ki je
pravna oseba ali samostojni podjetnik posameznik, pri katerem zaradi
opravljanja dejavnosti nastane v enem koledarskem letu 500 litrov odpadnih olj
ali več, mora zajeta odpadna olja oddajati na svojem prevzemnem mestu zbiralcu
ali izvajalcu obdelave odpadnih olj.
(3) Povzročitelj odpadnih olj iz
prejšnjega odstavka mora urediti prevzemno mesto tako, da so izpolnjene zahteve
v zvezi z varstvom okolja in varovanjem človekovega zdravja v skladu s
predpisom, ki ureja odpadke, ter da se pri oddajanju odpadnih olj ne onesnažuje
okolje.
(4) Povzročitelj odpadnih olj, ki je
pravna oseba ali samostojni podjetnik posameznik, pri katerem zaradi
opravljanja dejavnosti nastane v enem koledarskem letu manj kot 500 litrov
odpadnih olj, mora zajeta odpadna olja:
-      
oddati zbiralcu na svojem prevzemnem mestu ali v zbirni center,
-      
oddati izvajalcu obdelave odpadnih olj ali
-      
prepuščati drugemu povzročitelju odpadnih olj na njegovem prevzemnem
mestu, če se za to z njim dogovori.
(5) Ne glede na določbi drugega in
četrtega odstavka tega člena lahko povzročitelj odpadnih olj, ki je pravna
oseba ali samostojni podjetnik posameznik, odpadna olja, ki nastanejo zaradi
opravljanja njegove dejavnosti, obdela sam, če ima za to okoljevarstveno
dovoljenje v skladu s predpisom, ki ureja odpadke.
6. člen
(načrt gospodarjenja z odpadnimi olji)
(1) Povzročitelj odpadnih olj, ki je
pravna oseba ali samostojni podjetnik posameznik, pri katerem nastajajo odpadna
olja zaradi opravljanja dejavnosti, mora ne glede na količino odpadnih olj, ki
nastanejo v posameznem koledarskem letu, imeti za ta odpadna olja izdelan načrt
gospodarjenja z odpadnimi olji in se mora ravnati po njem.
(2) Če mora povzročitelj iz prejšnjega
odstavka v skladu s predpisom, ki ureja odpadke, imeti načrt gospodarjenja z
odpadki tudi za druge odpadke, je načrt gospodarjenja z odpadnimi olji lahko
sestavni del načrta gospodarjenja z odpadki.
(3) Povzročitelj odpadnih olj iz
prvega odstavka tega člena, ki prepušča odpadna olja drugemu povzročitelju
odpadnih olj v skladu s tretjo alinejo četrtega odstavka prejšnjega člena, mora
v načrt gospodarjenja z odpadnimi olji vnesti tudi podatke o takem prepuščanju
in prevzemnem mestu.
(4) Povzročitelj odpadnih olj iz
prvega odstavka tega člena, kateremu drugi povzročitelji prepuščajo odpadna
olja v skladu s tretjo alinejo četrtega odstavka prejšnjega člena ali mu
distributerji prepuščajo odpadna olja v skladu s tretjo alinejo četrtega
odstavka 8. člena te uredbe, mora v načrt gospodarjenja z odpadnimi olji vnesti
tudi podatke o takem prepuščanju ter povzročiteljih odpadnih olj in
distributerjih, ki njegovo prevzemno mesto uporabljajo.
7. člen
(evidenca o nastajanju odpadkov in
ravnanju z njimi ter poročilo o nastalih odpadkih in ravnanju z njimi)
(1) Povzročitelj odpadnih olj, ki je
pravna oseba ali samostojni podjetnik posameznik, pri katerem nastajajo odpadna
olja zaradi opravljanja dejavnosti, mora ne glede na letno količino nastalih
odpadnih olj za te odpadke voditi evidenco o nastajanju odpadkov in ravnanju z
njimi v skladu s predpisom, ki ureja odpadke.
(2) V evidenci iz prejšnjega odstavka
mora povzročitelj odpadnih olj voditi tudi podatke o odpadnih oljih, ki jih v
skladu s tretjo alinejo četrtega odstavka 5. člena te uredbe prepušča drugemu
povzročitelju na njegovem prevzemnem mestu, oziroma o odpadnih oljih, ki mu jih
prepušča drug povzročitelj odpadnih olj v skladu s tretjo alinejo četrtega
odstavka 5. člena te uredbe ali distributer v skladu s tretjo alinejo četrtega
odstavka 8. člena te uredbe.
(3) Povzročitelj odpadnih olj iz
prvega odstavka tega člena mora ne glede na količino odpadnih olj, ki nastanejo
zaradi opravljanja dejavnosti v posameznem koledarskem letu, ministrstvu,
pristojnemu za varstvo okolja (v nadaljnjem besedilu: ministrstvo), za te
odpadke predložiti poročilo o nastalih odpadkih in ravnanju z njimi v skladu s
predpisom, ki ureja odpadke.
IV. OBVEZNOSTI DISTRIBUTERJA
8. člen
(obveznosti distributerja)
(1) Distributer mora na prodajnem
mestu, kjer prodaja mineralna ali sintetična olja za motorna vozila v embalaži,
večji od pet litrov, zagotoviti prevzemanje odpadnega olja od kupca, ki
pri njem kupi olje.
(2) Distributer mora na prodajnem
mestu iz prejšnjega odstavka prevzeti odpadno olje, ki ga kupec želi oddati, do
količine, ki je enaka kupljeni količini olja iz prejšnjega odstavka.
(3) Distributer mora prevzeto odpadno
olje začasno skladiščiti v zabojnikih, rezervoarjih, sodih ali drugih posodah,
in sicer ločeno od drugih odpadkov, tako da so izpolnjene zahteve v zvezi z
varstvom okolja in varovanjem človekovega zdravja v skladu s predpisom, ki
ureja odpadke.
(4) Distributer mora prevzeta odpadna
olja:
-      
oddajati zbiralcu v zbirnem centru,
-      
oddajati zbiralcu na svojem prevzemnem mestu ali
-      
prepuščati na prevzemnem mestu povzročitelja odpadnih olj, če se za to z
njim dogovori.
(5) Če distributer oddaja odpadna olja
zbiralcu na svojem prevzemnem mestu, mora urediti prevzemno mesto tako, da so
izpolnjene zahteve v zvezi z varstvom okolja in varovanjem človekovega zdravja
v skladu s predpisom, ki ureja odpadke, ter da se pri oddajanju odpadnih olj ne
onesnažuje okolje.
V. OBVEZNOSTI ZBIRALCA
9. člen
(pogoji za zbiralca)
(1) Zbiralec lahko zbira odpadna olja,
če ima potrdilo o vpisu v evidenco zbiralcev odpadkov v skladu s predpisom, ki
ureja odpadke.
(2) V načrtu zbiranja odpadkov, ki
mora biti priložen vlogi za vpis v evidenco iz prejšnjega odstavka, morajo biti
tudi podatki o številu in lokacijah prevzemnih mest iz 5. in 8. člena te
uredbe, na katerih namerava zbiralec prevzemati odpadna olja.
10. člen
(obveznosti zbiralca)
(1) Zbiralec mora prevzemati odpadna
olja od povzročiteljev odpadnih olj in distributerjev.
(2) Zbiralec mora zbrana odpadna olja
predhodno skladiščiti v zabojnikih, rezervoarjih, sodih ali drugih posodah, in
sicer ločeno od drugih odpadkov, tako da so izpolnjene zahteve v zvezi z
varstvom okolja in varovanjem človekovega zdravja v skladu s predpisom, ki
ureja odpadke.
(3) Zbiralec mora pred prevzemom na
prevzemnem mestu ali v zbirnem centru najmanj enkrat na vsakih 200 ton odpadnih
olj odvzeti vzorec odpadnega olja zaradi meritev vsebnosti vode ter
polikloriranih bifenilov in polikloriranih terfenilov (v nadaljnjem besedilu:
PCB).
(4) Meritev vsebnosti PCB iz
prejšnjega odstavka mora biti opravljena na način, določen za merjenje PCB v
predpisu, ki ureja odstranjevanje PCB.
(5) Zbiralec mora zavrniti prevzem
odpadnih olj, če na podlagi rezultatov meritev iz tretjega odstavka tega člena
ugotovi, da se odpadna olja uvrščajo med odpadne PCB v skladu s predpisom, ki
ureja odstranjevanje polikloriranih bifenilov in polikloriranih terfenilov.
(6) Zbiralec mora o zavrnitvi prevzema
odpadnih olj iz prejšnjega odstavka obvestiti pristojnega inšpektorja ter
obvestilu priložiti podatke o povzročitelju odpadnih olj, kateremu je zavrnil
prevzem odpadnih olj.
(7) Zbiralec mora vsakih 12 mesecev v
sredstvih javnega obveščanja ali v svetovnem spletu objaviti naznanilo z
navedbo kraja svojega zbirnega centra in načina prevzemanja odpadnih olj.
11. člen
(evidenca in poročilo o zbiranju odpadkov)
(1) Zbiralec mora v evidenci o
zbiranju odpadkov, ki jo vodi v skladu s predpisom, ki ureja odpadke, voditi
tudi podatke o opravljenih meritvah in rezultatih teh meritev iz tretjega
odstavka prejšnjega člena in o odpadnih oljih, katerih prevzem je zavrnil v
skladu s petim odstavkom prejšnjega člena.
(2) Zbiralec mora v poročilu o
zbiranju odpadkov, ki ga predloži ministrstvu v skladu s predpisom, ki ureja
odpadke, poročati tudi o meritvah in odpadnih oljih, katerih prevzem je
zavrnil, iz prejšnjega odstavka.
VI. OBVEZNOSTI IZVAJALCA OBDELAVE ODPADNIH OLJ
12. člen
(obdelava odpadnih olj)
(1) Izvajalec obdelave odpadnih olj
lahko obdeluje odpadna olja, če ima okoljevarstveno dovoljenje za predelavo ali
odstranjevanje odpadkov v skladu s predpisom, ki ureja odpadke.
(2) Izvajalec obdelave odpadnih olj
mora odpadna olja obdelati tako, da jih regenerira ali sežge oziroma sosežge v
skladu s predpisom, ki ureja sežiganje odpadkov.
(3) Izvajalec obdelave odpadnih olj
mora odpadna olja skladiščiti v zabojnikih, rezervoarjih, sodih ali drugih
posodah, in sicer ločeno od drugih odpadkov, tako da so izpolnjene zahteve v
zvezi z varstvom okolja in varovanjem človekovega zdravja v skladu s predpisom,
ki ureja odpadke.
(4) Izvajalec obdelave odpadnih olj
lahko regenerira samo odpadno olje, ki v 1 kg vsebuje največ 5 mg PCB in
največ 30 mg halogenov.
(5) Izvajalec obdelave odpadnih olj
lahko sosežigasamo odpadno olje, ki v 1 kg vsebuje največ 15 odstotkov vode in
največ 10 mg PCB ter ima plamenišče nad 63 °C in kurilno vrednost, večjo od 30
MJ/kg.
(6) Izvajalec obdelave odpadnih olj
mora za odpadno olje, ki ga ni mogoče regenerirati v skladu s četrtim odstavkom
tega člena ali sosežgati v skladu s prejšnjim odstavkom, zagotoviti sežig v
skladu s predpisom, ki ureja sežiganje odpadkov.
(7) Izvajalec obdelave odpadnih olj,
ki sam prevzema odpadna olja od povzročiteljev odpadnih olj, mora zagotoviti
meritve vsebnosti vode in PCB v odpadnem olju v skladu s tretjim in četrtim
odstavkom 10. člena te uredbe in ravnati na način iz petega in šestega odstavka
10. člena te uredbe.
13. člen
(evidenca in poročilo o obdelavi odpadkov)
(1) Izvajalec obdelave odpadnih olj
mora v evidenci o obdelavi odpadkov, ki jo vodi v skladu s predpisom, ki ureja
odpadke, voditi tudi podatke o opravljenih meritvah in rezultatih teh meritev
iz sedmega odstavka prejšnjega člena in o odpadnih oljih, katerih prevzem je
zavrnil v skladu s sedmim odstavkom prejšnjega člena.
(2) Izvajalec obdelave odpadnih olj
mora v poročilu o obdelavi odpadkov, ki ga predloži ministrstvu v skladu s
predpisom, ki ureja odpadke, poročati tudi o meritvah in odpadnih oljih,
katerih prevzem je zavrnil, iz prejšnjega odstavka.
VII. NADZOR
14. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja, nad izvajanjem 8. člena te uredbe pa
tudi inšpektorji, pristojni za trg.
VIII. KAZENSKE DOLOČBE
15. člen
(prekrški za imetnika odpadnih olj)
(1) Z globo od 10.000 do 30.000 eurov
se za prekršek kaznuje pravna oseba, ki je po določbah te uredbe imetnik
odpadnih olj, če:
1.    
prepušča odpadna olja v zabojnikih za zbiranje komunalnih odpadkov (prvi
odstavek 3. člena),
2.    
zliva odpadna olja v površinske in podzemne vode, vode obalnega morja
ali kanalizacijo (prvi odstavek 3. člena),
3.    
odmetava ali zliva odpadna olja v ali na tla (prvi odstavek 3. člena),
4.    
odmetava ali zliva v ali na tla ostanke obdelave odpadnih olj (drugi
odstavek 3. člena),
5.    
meša odpadna olja z drugimi odpadnimi olji, drugimi odpadki ali snovmi
ali materiali v nasprotju s tretjim odstavkom 3. člena.
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe imetnik odpadnih olj.
(3) Z globo od 2.000 do 5.000 eurov se
za prekršek iz 1., 2., 3., 4. ali 5. točke prvega odstavka tega člena kaznuje
posameznik, ki je po določbah te uredbe imetnik odpadnih olj.
(4) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
16. člen
(težji prekrški za povzročitelja odpadnih
olj)
(1) Z globo od 10.000 do 30.000 eurov
se za prekršek kaznuje pravna oseba, ki je po določbah te uredbe povzročitelj
odpadnih olj, če:
1.    
ne zagotovi zajema in ločenega zbiranja odpadnih olj (prvi odstavek
4. člena),
2.    
začasno skladišči zajeta odpadna olja v nasprotju z drugim odstavkom 4.
člena,
3.    
ne oddaja oziroma prepušča odpadnih olj na predpisan način, kadar jih ne
obdela sam (drugi in četrti odstavek 5. člena),
4.    
nima načrta gospodarjenja z odpadnimi olji (prvi odstavek 6. člena),
5.    
ne vodi evidence o nastajanju odpadnih olj in ravnanju z njimi na
predpisan način (prvi in drugi odstavek 7. člena),
6.    
ne predloži poročila o nastalih odpadnih oljih in ravnanju z njimi na
predpisan način (tretji odstavek 7. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe povzročitelj odpadnih olj.
(3) Z globo od 2.000 do 5.000 eurov se
za prekršek kaznuje posameznik, ki je po določbah te uredbe povzročitelj
odpadnih olj, če:
1.    
ne zagotovi zajema in ločenega zbiranja odpadnih olj (prvi odstavek
4. člena),
2.    
ne prepušča odpadnih olj na predpisan način (prvi odstavek 5. člena).
(4) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
17. člen
(lažji prekrški za povzročitelja odpadnih
olj)
(1) Z globo od 5.000 do 15.000 eurov
se za prekršek kaznuje pravna oseba, ki je po določbah te uredbe povzročitelj
odpadnih olj, če:
1.    
nima urejenega prevzemnega mesta, ki bi ga moral imeti, v skladu s
tretjim odstavkom 5. člena,
2.    
ne vnese podatkov o prepuščanju odpadnih olj na prevzemnem mestu drugega
povzročitelja odpadnih olj v načrt gospodarjenja z odpadnimi olji (tretji
odstavek 6. člena),
3.    
ne vnese podatkov o prepuščanju odpadnih olj drugih povzročiteljev ali
distributerjev na njegovem prevzemnem mestu v načrt gospodarjenja z odpadnimi
olji (četrti odstavek 6. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe povzročitelj odpadnih olj.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
18. člen
(prekrški za distributerja)
(1) Z globo od 5.000 do 15.000 eurov
se za prekršek kaznuje pravna oseba, ki je po določbah te uredbe distributer,
če:
1.    
ne zagotovi prevzemanja odpadnega olja na prodajnem mestu, kjer prodaja
mineralna ali sintetična olja za motorna vozila v embalaži, večji od pet litrov
(prvi in drugi odstavek 8. člena),
2.    
začasno skladišči prevzeto odpadno olje v nasprotju s tretjim odstavkom
8. člena,
3.    
ne prepušča oziroma oddaja odpadnega olja na predpisan način (četrti
odstavek 8. člena),
4.    
ne uredi prevzemnega mesta na predpisan način (peti odstavek 8. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe distributer.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
19. člen
(težji prekrški za zbiralca)
(1) Z globo od 10.000 do 30.000 eurov
se za prekršek kaznuje pravna oseba, ki je po določbah te uredbe zbiralec, če:
1.    
ne prevzema odpadnih olj od povzročiteljev odpadnih olj in
distributerjev (prvi odstavek 10. člena),
2.    
predhodno skladišči odpadna olja v nasprotju z drugim odstavkom 10.
člena,
3.    
ne opravlja meritev vsebnosti vode in PCB v odpadnih oljih na predpisan
način (tretji in četrti odstavek 10. člena),
4.    
ne zavrne prevzema odpadnih olj v skladu s petim odstavkom 10. člena.
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe zbiralec.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
20. člen
(lažji prekrški za zbiralca)
(1) Z globo od 5.000 do 15.000 eurov
se za prekršek kaznuje pravna oseba, ki je po določbah te uredbe zbiralec, če:
1.    
ne obvesti pristojnega inšpektorja o zavrnitvi prevzema odpadnih olj
(šesti odstavek 10. člena),
2.    
ne objavi naznanila z navedbo kraja svojega zbirnega centra in načina
prevzemanja odpadnih olj v njem na predpisan način (sedmi odstavek
10. člena),
3.    
v evidenci o zbiranju odpadkov ne vodi vseh predpisanih podatkov (prvi
odstavek 11. člena),
4.    
v poročilu o zbiranju odpadkov ne poroča na predpisan način (drugi
odstavek 11. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe zbiralec.
(3) Z globo od 1.000 do 2.500 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
21. člen
(težji prekrški za izvajalca obdelave
odpadnih olj)
(1) Z globo od 10.000 do 30.000 eurov
se za prekršek kaznuje pravna oseba, ki je po določbah te uredbe izvajalec
obdelave odpadnih olj, če:
1.    
odpadna olja ne obdela na predpisan način (drugi odstavek 12. člena),
2.    
skladišči odpadna olja v nasprotju s tretjim odstavkom 12. člena,
3.    
odpadno olje regenerira v nasprotju s četrtim odstavkom 12. člena,
4.    
odpadno olje sosežiga v nasprotju s petim odstavkom 12. člena,
5.    
za odpadna olja, ki jih ni mogoče regenerirati ali sosežgati, ne zagotovi
sežiga (šesti odstavek 12. člena)
6.    
ne opravlja meritev vsebnosti vode in PCB v odpadnih oljih na predpisan
način (sedmi odstavek 12. člena).
(2) Z globo od 6.000 do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe izvajalec obdelave odpadnih olj.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
22. člen
(lažji prekrški za izvajalca obdelave
odpadnih olj)
(1) Z globo od 5.000 do 15.000 eurov
se za prekršek kaznuje pravna oseba, ki je po določbah te uredbe izvajalec
obdelave odpadnih olj, če:
1.    
v evidenci o obdelavi odpadkov ne vodi vseh predpisanih podatkov (prvi
odstavek 13. člena),
2.    
v poročilu o obdelavi odpadkov ne poroča na predpisan način (drugi
odstavek 13. člena).
(2) Z globo od 3.000 do 10.000 eurov
se za prekršek iz prejšnjega odstavka kaznuje samostojni podjetnik posameznik,
ki je po določbah te uredbe izvajalec obdelave odpadnih olj.
(3) Z globo od 2.000 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe oziroma odgovorna oseba samostojnega podjetnika posameznika.
IX. PREHODNE IN KONČNE DOLOČBE
23. člen
(obveznosti obstoječih povzročiteljev
odpadnih olj)
Povzročitelji odpadnih olj morajo poročilo
o nastalih odpadkih in ravnanju z njimi prvič predložiti ministrstvu v skladu s
tretjim odstavkom 7. člena te uredbe za leto 2012.
24. člen
(obveznosti obstoječih zbiralcev)
(1) Obstoječi zbiralci morajo
naznanilo iz sedmega odstavka 10. člena te uredbe prvič objaviti najpozneje do
1. julija 2012.
(2) Obstoječi zbiralci morajo poročilo
o zbiranju odpadkov prvič predložiti ministrstvu v skladu z drugim odstavkom
11. člena te uredbe za leto 2012.
(3) Obstoječi zbiralci morajo vodenje
evidence o zbiranju odpadkov uskladiti z zahtevami iz prvega odstavka 11. člena
te uredbe najpozneje v šestih mesecih od uveljavitve te uredbe.
25. člen
(veljavnost odločb in začeti postopki)
(1) Potrdila o vpisu v evidenco
zbiralcev odpadkov, izdana v skladu z Uredbo o odstranjevanju odpadnih olj
(Uradni list RS, št. 25/08), in dovoljenja za zbiranje odpadnih olj, izdana v
skladu s Pravilnikom o ravnanju z odpadnimi olji (Uradni list RS, št. 85/98,
50/01 in 41/04 – ZVO-1), veljajo kot potrdila o vpisu v evidenco
zbiralcev odpadkov v skladu s to uredbo do izteka njihove veljavnosti.
(2) Postopki za pridobitev potrdila o
vpisu v evidenco zbiralcev odpadkov iz 10. člena Uredbe o odstranjevanju
odpadnih olj (Uradni list RS, št. 25/08), ki so bili začeti pred uveljavitvijo
te uredbe, se končajo v skladu s to uredbo.
(3) Postopki za pridobitev
okoljevarstvenega dovoljenja za regeneracijo odpadnih olj ali njihovo uporabo
kot goriva iz 13. člena Uredbe o odstranjevanju odpadnih olj (Uradni list RS,
št. 25/08), ki so bili začeti pred uveljavitvijo te uredbe, se končajo v skladu
s to uredbo.
26. člen
(prenehanje veljavnosti)
Z dnem uveljavitve te uredbe preneha
veljati Uredba o odstranjevanju odpadnih olj (Uradni list RS, št. 25/08).
27. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-2/2012
Ljubljana, dne 29. marca 2012
EVA 2011-2511-0084
Janez Janša l.r.
Predsednik