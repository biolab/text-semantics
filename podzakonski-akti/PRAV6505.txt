I. SPLOŠNE DOLOČBE
1. člen
(vsebina pravilnika)
(1) Ta pravilnik podrobneje določa vrste in obseg nalog
obveznih državnih gospodarskih javnih služb urejanja voda (v nadaljnjem
besedilu: javne službe).
(2) Ta pravilnik podrobneje določa tudi:
-       
vrste izrednih ukrepov, način njihovega izvajanja in delovanje javne
službe v času povečane stopnje ogroženosti zaradi škodljivega delovanja voda,
-       
vrste izrednih ukrepov po naravni nesreči zaradi škodljivega delovanja
voda in
-       
pogoje za nastanek in prenehanje povečane stopnje ogroženosti zaradi
škodljivega delovanja voda ter način njune objave.
2. člen
(uporaba določb)
(1) Določbe tega pravilnika se uporabljajo pri pripravi
programov dela in izvajanju naslednjih javnih služb:
-       
obratovanja in vzdrževanja vodne infrastrukture, namenjene ohranjanju in
uravnavanju vodnih količin ter varstvu pred škodljivim delovanjem voda,
-       
spremljanja stanja vodne infrastrukture, namenjene ohranjanju in
uravnavanju vodnih količin ter varstvu pred škodljivim delovanjem voda,
-       
izvajanja izrednih ukrepov v času povečane stopnje ogroženosti zaradi
škodljivega delovanja voda,
-       
izvajanja izrednih ukrepov po naravni nesreči zaradi škodljivega
delovanja voda in
-       
vzdrževanja vodnih in priobalnih zemljišč celinskih voda in morja.
(2) Ta pravilnik ne ureja ukrepov, načina izvajanja in
delovanja javne službe v zvezi z izvajanjem intervencij v primeru naravnih
nesreč zaradi škodljivega delovanja voda.
3. člen
(pojmi)
Pojmi po tem pravilniku imajo naslednji pomen:
1.     
redke poplave so poplave, ki nastopijo z verjetnostjo manj kot 1%, in
tiste, ki nastopijo kot posledica poškodb vodnih objektov;
2.     
dobro stanje vodnega režima pomeni stanje, pri katerem na urejenih
odsekih površinskih voda, določenih v načrtih ali podrobnejših načrtih
upravljanja voda po predpisih o vodah, ne prihaja do prekomerne erozije brežin
in dna;
3.     
povečana dinamika voda pomeni tisto dinamiko površinskih voda (količine
in pogostosti pojavljanja), ki povzroča erozijo brežin in dna, ovira pretočnost
in ima lahko škodljive posledice na vodni infrastrukturi ali urejenih odsekih
voda;
4.     
dobro stanje vodne infrastrukture je stanje, ki zagotavlja namembnost
objekta in obratovanje v skladu z navodili za vzdrževanje in obratovanje
objekta;
5.     
povečana stopnja ogroženosti zaradi škodljivega delovanja voda pomeni
stanje na posameznem območju, ki na podlagi meteoroloških napovedi in
hidroloških podatkov predstavlja takojšnjo ali kasnejšo nevarnost za neposredno
ali posredno ogrožanje življenja ali zdravja ljudi, kakovost okolja ali
materialno škodo;
6.     
program delovanja v primeru povečane stopnje ogroženosti je program, ki
ga za posamezna območja pripravi izvajalec javne službe in obsega evidenco
posameznih kritičnih objektov in točk, kjer je mogoče s preventivnimi ukrepi
vplivati na zmanjšanje potencialne škode zaradi škodljivega delovanja voda;
7.     
povečana stopnja ogroženosti ob nenadnem onesnaženju pomeni stanje, ki
je nastalo zaradi nenadnega onesnaženja in ima lahko takoj ali kasneje za
posledico neposredno ali posredno ogrožanje življenja ali zdravja ljudi ali
kakovosti okolja;
8.     
navodila za obratovanje in vzdrževanje objekta so navodila za
obratovanje in vzdrževanje objekta v skladu s predpisom, ki ureja podrobnejšo
vsebino dokumentacije in obrazcev, povezanih z graditvijo objektov;
9.     
izvedbeni načrt je načrt za izvedbo vzdrževalnih del vodne
infrastrukture, ki se izvajajo v okviru javne službe v javno korist;
10.  
izdelovalec izvedbenega načrta je pravna ali fizična oseba, ki kot
gospodarsko dejavnost opravlja storitve projektiranja, gradnje ali vzdrževanja
vodne infrastrukture in izpolnjuje pogoje za projektanta iz predpisov, ki
urejajo graditev;
11.  
nedovoljeni viri onesnaženj pomenijo tiste vrste izpustov odpadnih
snovi, ki se nedovoljeno izpuščajo v vode, ter tiste vrste odpadnih materialov
in snovi, ki so nedovoljeno odložene na priobalnih ali vodnih zemljiščih in s
tem lahko škodljivo vplivajo na odtok voda ter onesnažujejo okolje.
II. VRSTE NALOG JAVNIH SLUŽB
1. Obratovanje, vzdrževanje in spremljanje stanja vodne
infrastrukture, namenjene ohranjanju in uravnavanju vodnih količin ter varstvu
pred škodljivim delovanjem voda
1.1 Obratovanje vodne infrastrukture
4. člen
(izvajanje)
Naloge javne službe obratovanja vodne infrastrukture,
namenjene ohranjanju in uravnavanju vodnih količin ter varstvu pred škodljivim
delovanjem voda, se morajo izvajati tako, da se:
-       
v razmerah nizkih pretokov ohranja najboljše možno stanje voda ter
obstoj vodnih in obvodnih ekosistemov, oskrba s pitno vodo ter izvajanje vodnih
pravic, pri čemer ima oskrba s pitno vodo prednost;
-       
v razmerah velikih pretokov zagotavlja najboljše možno varstvo pred
škodljivim delovanjem voda, predvsem na območjih poselitve ter pomembnejših
objektih gospodarske infrastrukture;
-       
v razmerah povečane stopnje ogroženosti zaradi škodljivega delovanja
voda in naravne nesreče zagotovi spremljanje in nadzor kontrolnih parametrov
stabilnosti objektov in delovanja naprav na način in v obsegu, ki zagotavlja
varnost objektov in naprav;
-       
zagotovi usklajeno obratovanje z drugimi vodnimi objekti na porečju
oziroma širšem povodju z namenom doseganja večjega učinka in varnosti
obratovanja posameznih objektov in
-       
v primeru nenadnega onesnaženja zagotovi najboljša možna zaščita voda in
pomembnih vodnih ekosistemov oziroma preprečitev onesnaženja.
5. člen
(vrste nalog obratovanja vodne infrastrukture)
(1) Vrste nalog obratovanja vodne infrastrukture se nanašajo
predvsem na obratovanje naprav kot sestavnih delov vodne infrastrukture in so
za posamezne objekte določene z navodili za
obratovanje in vzdrževanje objekta.
(2) Vrste nalog javne službe iz prejšnjega odstavka so
predvsem:
-       
zadrževanje in uravnavanje odtoka in dotoka voda in pri tem uravnavanje
zapornic, prelivov, zasunov, vtočnih in iztočnih objektov ter naprav,
-       
prevajanje vodnih količin po transportnih cevovodih, rovih, kanalih in
podobno,
-       
ravnanje z napravami in sistemi za umetno bogatenje ali napajanje vodnih
teles ter
-       
strokovne in druge podobne naloge.
1.2 Vzdrževanje vodne infrastrukture
6. člen
(črtan)
7. člen
(izvajanje nalog vzdrževanja vodne infrastrukture)
(1) Naloge javne službe vzdrževanja vodne infrastrukture se
morajo izvajati tako, da se pri tem objekti in naprave ohranjajo v dobrem
stanju in zagotavlja njihovo delovanje v skladu z njihovo namembnostjo.
(2) Vzdrževanje se izvaja na celotnem objektu ali na
posameznih delih objekta ter pripadajočih zavarovanjih objekta, na njihovih
napravah in opremi ter na pripadajoči opremi in napravah na gradbeni parceli
vodne infrastrukture.
8. člen
(vzdrževanje)
Vzdrževanje so dela za ohranjanje uporabnosti in vrednosti
vodne infrastrukture, s katerimi se ne spremenijo zmogljivost objekta in
naprav, velikost posameznih delov, obseg napeljav, naprav in opreme ter
vsebujejo tudi izvedbo izboljšav, ki so povezane z varnostjo vodnih objektov in
naprav ter vodne infrastrukture in upoštevajo napredek tehnike, zamenjavo
posameznih dotrajanih konstrukcijskih in drugih elementov, ter inštalacijske
preboje.
9. člen
(vzdrževalna dela v javno korist)
(1) Vzdrževalna dela v
javno korist so vzdrževalna in druga dela, s katerimi se zagotavlja opravljanje
gospodarske javne službe urejanja voda in obsegajo izvedbo gradbenih,
inštalacijskih in obrtniških del, s katerimi se zaradi stanja vodnega režima in
vodne infrastrukture kot posledice povečane dinamike voda ter s tem v zvezi
zaradi zagotavljanja namembnosti vodne infrastrukture spremeni tudi zmogljivost
objekta in z njo povezana velikost objekta.
(2) Vrste vzdrževalnih
del v javno korist so predvsem:
1.     
vzpostavitev objektov vodne infrastrukture v prvotno stanje
(projektirano stanje);
2.     
izvedba del, ki so nujna za zmanjšanje ali odpravo posledic naravnih in
drugih nesreč, s katerimi se vzpostavi prvotno stanje;
3.     
popravilo, zamenjava ali izboljšava obrežnih zavarovanj, pragov, jezov
in drugih objektov vodne infrastrukture;
4.     
popravilo, zamenjava, izboljšava ali posodobitev opreme in naprav (npr.
zapornic, dvižnih mehanizmov jezovnih naprav, zasunov, cevovodov);
5.     
vzdrževanje in popravilo nosilnih konstrukcijskih elementov;
6.     
zamenjava dotrajanih posameznih konstrukcijskih elementov, ki se
nadomestijo z enakimi konstrukcijskimi elementi;
7.     
manjši preboji konstrukcijskih elementov, ki ne zmanjšujejo njihove
nosilnosti;
8.     
vzdrževanje drugih delov objekta in njegove izboljšave.
(3) Investicijska
dokumentacija za izvedbo vzdrževalnih del v javno korist obsega dokument o
identifikaciji investicijskega projekta in poročilo o izvajanju investicije.
(4) Vzdrževalna dela v
javno korist se lahko izvajajo tudi v času povečane stopnje ogroženosti zaradi
škodljivega delovanja voda.
9.a člen
(izvedbeni načrt)
(1) Vzdrževalna dela v
javno korist se izvajajo na podlagi izvedbenega načrta.
(2) Izdelovalec
izvedbenega načrta izdela izvedbeni načrt glede na namen, vrsto, velikost,
zmogljivost, predvidne vplive in druge značilnosti vodnih objektov in naprav
ter vodne infrastrukture.
(3) Vsebina izvedbenega
načrta je odvisna od namena, velikosti, zmogljivosti in drugih značilnosti
objekta vodne infrastrukture in naprave ter mora vsebovati tehnično poročilo,
tehnične prikaze in druge elaborate ter izračune z namenom dokazovanja
izpolnjevanja bistvenih zahtev.
(4) Obvezni sestavni
del izvedbenega načrta so navodila za obratovanje in vzdrževanje objekta in
druga dokumentacija, ki se nanaša na uporabo in vzdrževanje objekta ter je
podrobneje določena s predpisom, ki ureja podrobnejšo vsebino dokumentacije in
obrazcev, povezanih z graditvijo objektov.
1.3 Spremljanje stanja vodne infrastrukture
10. člen
(izvajanje spremljanja stanja vodne infrastrukture)
Spremljanje stanja vodne infrastrukture se izvaja tako, da se
zagotovi:
-       
redno spremljanje stanja vodne infrastrukture skladno z navodili za obratovanje
in vzdrževanje objekta,
-       
preveritev stanja ob in po nastopu visokih vodostajev in povečane
dinamike voda ter z njimi povezanih plavin in plazov,
-       
spremljanje stanja v povezavi z izvajanjem vodnih pravic,
-       
preveritev stanja po izvedbi gradenj in izrednih dogodkih (npr.:
potresi, plazovi, nenadna onesnaženja in drugo).
11. člen
(vrste nalog spremljanja stanja vodne infrastrukture)
Spremljanje stanja vodne infrastrukture obsega predvsem
naslednje vrste nalog:
-       
redno kontrolno opazovanje in evidentiranje stanja vodne infrastrukture,
-       
izvajanje kontrolnih testov in meritev naprav ter opreme v skladu s
tehničnimi standardi,
-       
beleženje izrednih hidroloških stanj na objektih vodne infrastrukture
ali drugih objektih v neposredni bližini in
-       
beleženje pomembnih sprememb, poškodb in drugih znakov vpliva
hidroloških ali morfoloških stanj vodnega režima na vodno infrastrukturo.
2. Izvajanje izrednih ukrepov v času povečane stopnje
ogroženosti zaradi škodljivega delovanja voda
2.1 Izredni ukrepi v času povečane stopnje ogroženosti
zaradi škodljivega delovanja voda
12. člen
(pogoji za nastanek in prenehanje povečane stopnje
ogroženosti)
(1) Stanje povečane stopnje ogroženosti je odvisno od
meteoroloških in hidroloških razmer, količine in trajanja padavin, in se
ugotavlja na podlagi:
-       
historičnih, arhivskih ali ekspertnih podatkov o hidrološkem stanju,
-       
kriterijev, določenih s predpisom, ki določa ogroženo območje,
-       
kriterijev, določenih v programu delovanja v primeru povečane stopnje
ogroženosti oziroma v načrtu obrambe pred poplavami, po predpisih o varstvu
pred naravnimi nesrečami.
(2) Poleg podatkov iz prejšnjega odstavka je za nastanek in
prenehanje povečane stopnje ogroženosti potrebno upoštevati tudi podrobnejše
načrte upravljanja voda ter podatke drugih pristojnih služb za spremljanje
pojavov, ki se nanašajo na škodljivo delovanje voda, med njimi zlasti uprave za
zaščito in reševanje in centrov za obveščanje, ustanovljenih po predpisih o
naravnih nesrečah, upravljavcev drugih vodnih objektov, predvsem
hidroenergetskih objektov ter pristojnih organov sosednjih držav in mednarodnih
centrov, posredovanih na podlagi meddržavnih pogodb.
13. člen
(obvestilo o nastanku in prenehanju povečane stopnje
ogroženosti)
(1) Izvajalec javne službe ugotovi nastanek povečane stopnje
ogroženosti na podlagi podatkov iz prejšnjega člena in ocene stanja na
posameznem porečju, povodju ali njegovem delu.
(2) O začetku izvajanja izrednih ukrepov v zvezi s povečano
stopnjo ogroženosti mora izvajalec javne službe nemudoma obvestiti ministrstvo,
pristojno za vode (v nadaljnjem besedilu: ministrstvo), in ministrstvo,
pristojno za naravne nesreče, ter lokalne skupnosti na območju povečane stopnje
ogroženosti.
14. člen
(vsebina obvestila o nastanku in prenehanju povečane stopnje
ogroženosti)
(1) V obvestilu o nastanku povečane stopnje ogroženosti mora
izvajalec javne službe opisati predvsem vrsto ogroženosti, območje ogroženosti,
značilnosti povečane stopnje ogroženosti, razloge za nastanek in druge z vrsto
ogroženosti in nujno potrebnimi ukrepi povezane podatke in opozorila.
(2) Obvestilo o nastanku povečane stopnje ogroženosti mora
vsebovati tudi predlog delovanja in izvajanja nalog javne službe.
(3) Obvestilo iz prejšnjih dveh odstavkov lahko vsebuje tudi
pogoje za prenehanje povečane stopnje ogroženosti ter pogoje o nastopu razmer,
ki se štejejo za naravno nesrečo, skladno s predpisi s področja varstva pred
naravnimi nesrečami.
15. člen
(poročilo o izvedenih izrednih ukrepih)
(1) Po končanju izvajanja izrednih ukrepov v času povečane
stopnje ogroženosti mora izvajalec javne službe, najkasneje v enem tednu po
zaključku ukrepov, pripraviti pisno poročilo in ga posredovati ministrstvu.
(2) Poročilo o izvedenih izrednih ukrepih mora vsebovati
predvsem:
-       
mejne parametre hidroloških in meteoroloških razmer, ki so pogojevali
začetek in konec povečane stopnje ogroženosti,
-       
podrobno navedbo časovnega začetka in zaključka izvajanja izrednih
ukrepov,
-       
podrobno navedbo izrednih ukrepov in ocene stroškov,
-       
poročilo o morebitnih poškodbah vodne ali druge infrastrukture ter
drugih za urejanje vodnega režima pomembnih spremembah in
-       
druge, za dogodek pomembne, podatke.
16. člen
(izvajanje izrednih ukrepov)
(1) V primeru povečane stopnje ogroženosti zaradi škodljivega
delovanja voda je treba upoštevati največjo možno mero varstva strnjenih
urbanih območij in gospodarske infra­strukture, varstvo vodnih objektov in
naprav pred trajnimi poškodbami in v največji možni meri varstvo značilnosti
vodnih in obvodnih ekosistemov ter naravnih vrednot.
(2) V času povečane stopnje ogroženosti zaradi škodljivega
delovanja voda je treba povečati nadzor nad obratovanjem vodne infrastrukture,
preprečiti nastanek ali zmanjšati posledice škodljivega delovanja voda, pri
čemer imajo prednost urbana območja ter območja, kjer se nahaja gospodarska
infrastruktura.
(3) Izhodišča za izvajanje javne službe so določena v
Programih delovanja v času povečane stopnje ogroženosti ali načrtih obrambe
pred poplavami v skladu s predpisi s področja varstva pred naravnimi nesrečami.
17. člen
(vrste izrednih ukrepov)
(1) V času povečane stopnje ogroženosti se izvajajo predvsem
naslednji izredni ukrepi:
-       
izvajanje vzdrževalnih del v javno korist na vodnih, priobalnih in
drugih zemljiščih ter vodni infrastrukturi, s katerimi prepreči povečanje
posledic škodljivega delovanja voda,
-       
dežurna služba za spremljanje meteoroloških in hidroloških napovedi in
vodostajev rek,
-       
povečan nadzor nad vodno infrastrukturo, kopičenjem plavja in plavin,
zdrsi brežin, delovanjem vodnih objektov, poškodbami vodnih in drugih objektov,
-       
izvajanje začasnih ukrepov za preprečevanja škodljivega delovanja voda,
kot so utrjevanje obstoječih in začasnih novih nasipov, preusmerjanje voda na
območja z manjšim škodnim potencialom, odstranjevanje plavin, zasipov, zajed,
odpiranje varnostnih prelivov in zasunov in podobno, ter
-       
izvajanje začasnih ukrepov za zagotavljanje največje možne pretočnosti,
predvsem odstranjevanje plavja ob prelivih jezov, mostnih odprtinah, prepustih
ter na priobalnih zemljiščih.
(2) Vzdrževalna dela v javno korist iz prve alinee prejšnjega
odstavka se izvaja, ko poškodbe na vodni infrastrukturi predstavljajo takojšnjo
nevarnost za neposredno ali posredno ogroženost življenja ali zdravja ljudi,
večjo materialno škodo ali škodo na okolju.
(3) (črtan).
2.2 Izredni ukrepi po naravni nesreči zaradi škodljivega
delovanja voda
17.a člen
(izvajanje in vrste izrednih ukrepov po naravni nesreči)
(1) Izredni ukrepi za odvrnitev neposredne nevarnosti za
življenje ali zdravje ljudi ali premoženja se izvajajo, če po naravni nesreči
zaradi škodljivega delovanja voda še obstaja povečana stopnja ogroženosti
zaradi škodljivega delovanja voda.
(2) V času povečane stopnje ogroženosti po naravni
nesreči se izvajajo predvsem naslednji izredni ukrepi:
-       
ukrepi na vodnih, priobalnih in drugih zemljiščih ter vodni infrastrukturi,
s katerimi se prepreči povečanje posledic škodljivega delovanja voda, kot so:
utrjevanje obstoječih in začasnih novih nasipov, nasutij ali prebojev,
odstranjevanje plavin, naplavin, plavja ali zasipov, preprečitev širjenja
zajed, odpiranje varnostnih prelivov in zasunov, omogočanje pretočnosti struge
tekočih voda, preusmerjanje vode na območja z manjšim škodnim potencialom,
-       
celodnevna dežurna služba za spremljanje meteoroloških in hidroloških
napovedi in vodostajev rek pri izvajalcu javne službe,
-       
povečan nadzor nad stanjem vodne infrastrukture, kopičenjem plavja in
plavin, zdrsi brežin, delovanjem vodnih objektov, poškodbami vodnih in drugih
objektov,
-       
povečan nadzor na vodovarstvenih območjih,
-       
spremljanje nenadnega onesnaženja voda.
(3) (prenehal
veljati).
2.3 Izredni ukrepi v času povečane stopnje ogroženosti v
primeru nenadnega onesnaženja voda
18. člen
(pogoji za nastanek in prenehanje povečane stopnje
ogroženosti v primeru nenadnega onesnaženja voda)
(1) Stanje povečane stopnje ogroženosti se ugotavlja na
podlagi podatkov pristojnih služb – centrov za obveščanje, ustanovljenih po
predpisih o naravnih nesrečah, gasilcev, policije, lokalnih skupnosti ali
posameznih občanov o:
-       
dogodku, kjer obstaja možnost nenadnega razlitja nevarnih snovi, ali
-       
dogodku, pri katerem je že prišlo do razlitja nevarnih snovi.
(2) Poleg podatkov iz prejšnjega odstavka je za nastanek in
prenehanje povečane stopnje ogroženosti potrebno upoštevati podatke o vodah,
varstvenih in zaščitenih območjih po predpisih o vodah, varstvu okolja in
ohranjanju narave, podatke iz načrtov upravljanja voda ter podatke nosilcev
vodnih pravic, upravljavcev hidroenergetskih objektov, pristojnih organov
sosednjih držav in mednarodnih centrov, posredovanih na podlagi meddržavnih
pogodb.
(3) Povečana stopnja ogroženosti zaradi nenadnega onesnaženja
je odvisna od:
-       
verjetnosti tveganja za okolje,
-       
pomembnosti voda, še posebej vodnih virov, glede na rabo, ki jo podpirajo,
ter ekosistemov, vezanih na vode, ki so predmet tveganja.
19. člen
(obvestilo o nastanku in prenehanju)
(1) Izvajalec javne službe mora o nastanku povečane stopnje
ogroženosti ter začetku izvajanja nalog in o prenehanju takoj obvestiti
ministrstvo.
(2) Obvestilo temelji predvsem na:
-       
razpoložljivih podatkih o dogodku (lokacija, vrsta onesnaženja,
povzročitelj),
-       
podatkih, pomembnih za izvajanje ustreznih izrednih ukrepov, ter
-       
podatkih o vodah in varstvenih območjih, ki so lahko predmet
onesnaženja.
20. člen
(vsebina obvestila o nastanku povečane stopnje ogroženosti v
primeru nenadnega onesnaženja voda)
(1) V obvestilu o nastanku povečane stopnje ogroženosti iz
prejšnjega člena se opiše razloge za nastanek in povzročitelja, če je znan,
predmet in območje ogroženosti ter druge z vrsto ogroženosti in potrebnimi
izrednimi ukrepi povezane pomembnejše podatke in opozorila.
(2) Obvestilo iz prejšnjega odstavka lahko vsebuje tudi
predlog in strokovne usmeritve za izvajanje izrednih ukrepov za preprečevanje
nenadnega onesnaženja.
(3) Obvestilo lahko vsebuje tudi pogoje za prenehanje
povečane stopnje ogroženosti.
21. člen
(spremljanje nenadnega onesnaženja)
(1) Spremljanje nenadnega onesnaženja se izvaja z namenom
preprečevanja oziroma omejevanja onesnaženja voda, še posebej vodnih virov za
oskrbo prebivalcev s pitno vodo, virov, pomembnih za izvajanje vodnih pravic,
ter pomembnih vodnih ekosistemov.
(2) Stanje povečane ogroženosti se spremlja predvsem na
neposrednem območju onesnaženja, na celinskih in podzemnih vodah, ki imajo
neposreden stik z onesnaženjem, ter na celotnem delu porečja, na katero bi
onesnaženje lahko vplivalo.
22. člen
(vrste nalog spremljanja nenadnega onesnaženja)
V okviru spremljanja nenadnega onesnaženja se izvajajo
predvsem naslednje vrste nalog:
-       
dežurstvo zaradi spremljanja in posredovanja sporočil o dogodku ter
zagotavljanja čim krajše odzivnosti,
-       
nadzor širjenja onesnaženja na vodnih in priobalnih zemljiščih,
varstvenih območjih ter drugih zemljiščih,
-       
izvedba preventivnih zaščitnih ukrepov,
-       
spremljanje izvajanja ukrepov drugih pristojnih služb, predvsem
policije, gasilcev in centrov za zaščito in reševanje,
-       
spremljanje učinkov izvedenih preventivnih ukrepov,
-       
pripravljenost na izvajanje izrednih ukrepov,
-       
izvajanje strokovnih in drugih nalog, kot so evidentiranje in analiza
dogodka, ocena stopnje ogroženosti, priprava programa izrednih ukrepov,
priprava poročil o vzrokih in posledicah dogodkov ter učinkovitosti
preventivnih ukrepov, priprava in posodabljanje programov delovanja v času
povečane stopnje ogroženosti.
3. Vzdrževanje vodnih in priobalnih zemljišč
3.1.1 Vzdrževanje vodnih in priobalnih zemljišč celinskih voda
23. člen
(vzdrževanje vodnih in priobalnih zemljišč)
(1) Vzdrževanje vodnih in priobalnih zemljišč je namenjeno
preprečevanju škodljivega delovanja voda na vodnih in priobalnih zemljiščih,
predvsem na odsekih, kjer bi lahko bili ogroženi vodni objekti, poselitev in
gospodarska infrastruktura ali oviran pretok visokih voda.
(2) Vzdrževanje vodnih in priobalnih zemljišč je potrebno izvajati
tako, da je pri tem zagotovljena:
-       
pretočnost vodnih zemljišč na naravnih in urejenih odsekih,
-       
stabilnost vodnega režima in hribin,
-       
varstvo vodnih ter priobalnih zemljišč pred onesnaženjem zaradi plavja,
odpadkov in drugih odpadnih materialov in snovi, kadar to določajo predpisi o
vodah.
24. člen
(vrste nalog vzdrževanja vodnih in priobalnih zemljišč)
Vrste nalog vzdrževanje vodnih in priobalnih zemljišč
celinskih voda so predvsem:
-       
strojno in ročno utrjevanje bregov in dna površinskih voda,
-       
uravnavanje prekomerno odloženih naplavin,
-       
košnja in odstranjevanje zarasti na urejenih odsekih,
-       
odstranjevanje zarasti na naravnih odsekih vodnih in priobalnih
zemljišč, ki bistveno zmanjšuje pretočnost struge ali bi lahko povzročili večje
poškodbe brežin, zdrse brežin ali druge za vodni režim škodljive nestabilnosti
vodnih in priobalnih zemljišč,
-       
skrb za evidentiranje nedovoljenih virov onesnaženj,
-       
odstranjevanje plavja, odpadkov in drugih opuščenih in odvrženih
predmetov in snovi iz površinskih voda in
-       
največje možno varstvo naravnih vrednot, ohranitev ugodnega stanja
ogroženih in zavarovanih rastlinskih in živalskih vrst ter habitatnih tipov, ki
se prednostno ohranjajo v ugodnem stanju, ter varovanih in zavarovanih območij
po predpisih o ohranjanju narave.
3.1.2 Vzdrževanje vodnih in priobalnih zemljišč morja
25. člen
(izvajanje vzdrževanja vodnih in priobalnih zemljišč morja)
(1) Vzdrževanje vodnih in priobalnih zemljišč morja je
namenjeno preprečevanju škodljivega delovanja valovanja in plimovanja morja, ki
bi lahko imelo škodljive posledice za stabilnost priobalnih zemljišč, vodno in
drugo gospodarsko infrastrukturo ali območja poselitve.
(2) Vzdrževanje vodnih in priobalnih zemljišč morja je
potrebno izvajati tako, da je pri tem zagotovljeno:
-       
največje možno varstvo naravnih odsekov obale pred erozijo in izgubo
ekološke funkcije,
-       
največje možno varstvo morja, vodnih in priobalnih zemljišč morja ter
morskih ekosistemov pred nenadnim onesnaženjem in
-       
čiščenje gladine morja z odstranjevanjem plavja, odpadkov in drugih opuščenih,
odvrženih ali naplavljenih predmetov in snovi ter odpadnih snovi naravnega
izvora z gladine, vodnih ter priobalnih zemljišč, kadar je to določeno s
predpisi o vodah.
26. člen
(naloge vzdrževanja vodnih in priobalnih zemljišč morja)
Naloge vzdrževanja vodnih in priobalnih zemljišč morja so
predvsem:
-       
utrjevanje obale zaradi zaščite pred valovanjem in plimovanjem,
-       
zbiranje in odstranjevanje plavin, odpadkov ter naravnih odpadnih snovi
zaradi posledic naravnih procesov (npr.: sluzenje, cvetenje) z gladine in
priobalnih zemljišč izven območij podeljenih vodnih pravic za rabo morskega
dobra, kadar je to določeno s predpisi o vodah, in
-       
največje možno varstvo naravnih vrednot, ohranitev ugodnega stanja
ogroženih in zavarovanih rastlinskih in živalskih vrst ter habitatnih tipov, ki
se prednostno ohranjajo v ugodnem stanju, ter varovanih in zavarovanih območij
po predpisih o ohranjanju narave.
3.2 Čiščenje gladine površinskih voda in preprečevanje
onesnaženosti vodnih in priobalnih zemljišč
27. člen
(izvajanje čiščenja gladine površinskih voda in
preprečevanja onesnaženosti)
Čiščenje gladine in preprečevanje onesnaženosti zaradi
nenadnih onesnaženj površinskih voda je potrebno izvajati tako, da se v
največji možni meri preprečijo škodljive posledice na stanje voda in z njimi
povezane ekosisteme, vire pitne vode ter izvajanje vodnih pravic.
28. člen
(vrste nalog čiščenja gladine površinskih voda in
preprečevanje onesnaženosti voda)
(1) Vrste nalog čiščenja gladine površinskih voda in
preprečevanje onesnaženosti voda so predvsem:
-       
omejevanje širjenja in odstranjevanje nevarnih snovi z gladine z uporabo
opreme in snovi za omejevanje širjenja onesnaženja,
-       
izvajanje ukrepov za preprečevanje onesnaževanja vodnih in priobalnih
zemljišč,
-       
skrb za odpadke iz postopkov izvajanja ukrepov čiščenja, preprečevanja
in odpravljanja posledic onesnaženj,
-       
oddaja odpadkov iz prejšnje alinee v obdelavo zaradi njihove predelave
ali odstranjevanja,
-       
zagotavljanje namenskih sredstev in opreme, potrebne za zagotovitev
izvedbe ukrepov čiščenja, preprečevanja in odpravljanja posledic onesnaženj
celinskih voda,
-       
izvajanje strokovnih nalog, potrebnih za ustrezno izvajanje čiščenja, in
-       
sodelovanje z organi državne uprave ter organi in službami za zaščito in
reševanje v skladu z državnim načrtom zaščite in reševanja ob nesrečah na
morju.
(2) Ukrepi preprečevanja onesnaženosti vodnih in priobalnih
zemljišč se izvajajo tudi na drugih zemljiščih, kolikor obstaja nevarnost za
onesnaženje voda.
III. OBSEG NALOG JAVNE SLUŽBE
29. člen
(program del)
(1) Obseg del javne službe po tem pravilniku se načrtuje in
programira s programom del.
(2) Program del vsebuje letni program vzdrževanja, ki obsega
naloge vzdrževanja in vzdrževalnih del v javno korist.
(3) Obseg rednih vzdrževalnih del je odvisen od velikosti območja,
gostote hidrografske mreže, naravnih značilnosti vodnega režima, stabilnosti
vodnega režima, števila objektov vodne infrastrukture in njihovega stanja,
obsega poplavnih, erozijskih in plazovitih območij, gostote poseljenosti in
vrst rabe prostora na ogroženih območjih ter vrst in obsega rabe vode.
(4) Obseg vzdrževalnih del v javno korist se določi na
podlagi poročil javne službe o stanju in poškodbah vodne infrastrukture in
stanju vodnega režima.
(5) Na program del je treba na območjih, ki so pomembna za
varstvo naravnih vrednot, ohranitev ugodnega stanja ogroženih in zavarovanih
rastlinskih in živalskih vrst ter habitatnih tipov, ki se prednostno ohranjajo
v ugodnem stanju, ter varovanih in zavarovanih območij, pridobiti
naravovarstvene smernice po predpisih o ohranjanju narave.
30. člen
(obseg izrednih ukrepov v primeru povečane stopnje
ogroženosti)
(1) V primeru povečane stopnje ogroženosti mora izvajalec
javne službe izvajati predvsem tiste izredne ukrepe, določene s tem
pravilnikom, ki jih narekuje vrsta in obseg povečane stopnje ogroženosti in
določa program delovanja v primeru povečane stopnje ogroženosti.
(2) Izredni ukrepi povečane stopnje ogroženosti se lahko
izvajajo brez posebnega soglasja ministrstva skupaj največ dva dneva.
(3) O vrstah nalog ter njihovem obsegu mora izvajalec sproti
obveščati pooblaščenega predstavnika ministrstva in se z njim ves čas izvajanja
nalog posvetovati, predvsem o obsegu nalog.
(4) Program delovanja v primeru povečane stopnje ogroženosti
za posamezna območja pripravi izvajalec javne službe in obsega evidenco
posameznih kritičnih objektov in točk, kjer je mogoče v razmerah povečane
stopnje ogroženosti s preventivnimi ukrepi vplivati na zmanjšanje potencialne
škode zaradi škodljivega delovanja voda, ter vrste, obseg in način izvajanja
nalog.
(5) Izvajalec javne službe mora program delovanja v primeru
povečane stopnje ogroženosti stalno obnavljati in ga vsako leto posredovati
ministrstvu v potrditev.
30.a člen
(prenehal
veljati)
31. člen
(obseg nalog v primeru izvajanja sanacijskih programov)
V primeru sanacije poškodb kot posledic naravne nesreče mora
izvajalec javne službe izvajati naloge javne službe, določene s tem pravilnikom,
na podlagi in v obsegu, kot ga določa program sanacije.

Pravilnik o vrstah in obsegu nalog obveznih
državnih gospodarskih javnih služb urejanja voda (Uradni list RS, št. 57/06) vsebuje naslednji končni določbi:
»IV. KONČNI DOLOČBI
32. člen
(prenehanje uporabe)
Z uveljavitvijo tega pravilnika se preneha uporabljati
strokovno navodilo o tem, kaj obsega vzdrževanje naravnih vodotokov in drugih
zbiralnikov vode, vodnih zemljišč ter vodnogospodarskih objektov in naprav v
splošni rabi (Uradni list SRS, št. 27/84).
33. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o vrstah in obsegu nalog obveznih državnih gospodarskih javnih služb
urejanja voda (Uradni list RS, št. 60/16) vsebuje naslednjo končno določbo:
»6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Zakon
o spremembah Zakona o ohranjanju narave - ZON-E (Uradni list RS, št. 82/20) v
zvezi s prenehanjem veljavnosti tretjega odstavka 17.a člena in 30.a člena
pravilnika določa:
»5. člen
Z dnem uveljavitve tega zakona prenehata veljati tretji
odstavek 17.a člena in 30.a člen Pravilnika o vrstah in obsegu nalog obveznih
državnih gospodarskih javnih služb urejanja voda (Uradni list RS, št. 57/06 in
60/16).«;
ter vsebuje naslednjo končno določbo:
»6. člen
Ta zakon začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o vrstah in obsegu nalog obveznih državnih gospodarskih javnih služb
urejanja voda (Uradni list RS, št. 91/20) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.