I. SPLOŠNA DOLOČBA
1. člen
(vsebina uredbe)
Ta uredba določa metodologijo za izračun povprečnih stroškov
za financiranje občinskih nalog na prebivalca v državi (v nadaljnjem besedilu:
povprečni stroški).
II. METODOLOGIJA ZA IZRAČUN POVPREČNIH STROŠKOV
2. člen
(podatki)
(1) Izračun povprečnih stroškov za naslednje proračunsko leto
(PStrt + 1) se opravi do 1. julija tekočega leta (t).
(2) Izhodišče za izračun povprečnih stroškov so tekoči
odhodki in tekoči transferji občinskih proračunov, realizirani za leta od (t ‒
4) do (t ‒ 1) po podprogramih, določenih v pravilniku, ki določa podprograme,
ki se upoštevajo za izračun povprečnih stroškov za financiranje občinskih
nalog.
(3) Tekoči odhodki in tekoči transferji iz prejšnjega
odstavka se zmanjšajo za tekoče odhodke in tekoče transferje iz naslova
sofinanciranja občinskih nalog iz državnega proračuna in od uporabnikov javnih
storitev ter za obvezne dajatve, določene v področnih predpisih, za
financiranje občinskih nalog v letih od (t ‒ 4) do (t ‒ 1).
3. člen
(izračun tekočih odhodkov in tekočih transferjev za
posamezno leto na prebivalca)
Tekoči odhodki in tekoči transferji na prebivalca za
posamezno leto (TOTTa) od (t ‒ 4) do (t ‒ 1) se izračunajo po
formuli:
TOTTa=(ΣΣTOTTij)/Oa.
Pri tem je:
ΣΣTOTTij vsota tekočih odhodkov in tekočih
transferjev vseh občin (i) za izvajanje občinskih nalog po vseh podprogramih,
določenih v pravilniku, ki določa podprograme, ki se upoštevajo za izračun
povprečnih stroškov za financiranje občinskih nalog (j), zmanjšana za tekoče
odhodke in tekoče transferje iz naslova sofinanciranja občinskih nalog iz
državnega proračuna in od uporabnikov javnih storitev ter za obvezne dajatve,
določene v področnih predpisih, za financiranje občinskih nalog in
Oa število prebivalcev v državi po podatkih Statističnega
urada Republike Slovenije na dan 1. januarja posameznega leta (a), za katero se
računajo tekoči odhodki in tekoči transferi na prebivalca.
4. člen
(izračun tekočih odhodkov in tekočih transferjev za obdobje
od (t ‒ 4) do (t ‒ 1) na prebivalca)
Tekoči odhodki in tekoči transferji (TOTT) na prebivalca za
obdobje od (t ‒ 4) do (t ‒ 1) se izračunajo po formuli:
TOTT = Σ(TOTTa)/4.
Pri tem je:
TOTTa povprečni tekoči odhodki in tekoči
transferji vseh občin na prebivalca za posamezno leto (a) od (t ‒ 4) do (t ‒
1).
5. člen
(izračun povprečnih stroškov)
Povprečni stroški za naslednje proračunsko leto (PStrt +
1) se izračunajo po formuli:
PStr=TOTT±(ΔTOTTxt/Ot).
Pri tem je:
TOTT povprečni tekoči odhodki in tekoči transferji vseh občin
na prebivalca za obdobje od (t ‒ 4) do (t ‒ 1),
±ΔTOTTxt povečani oziroma zmanjšani tekoči odhodki
in tekoči transferji vseh občin za tekoče leto (t), nastali zaradi učinkov
novih in spremenjenih predpisov (x), sprejetih v letih (t ‒ 1) in (t), in
Ot število prebivalcev v državi po podatkih
Statističnega urada Republike Slovenije na dan 1. januarja tekočega leta (t),
za katero se računajo povečani oziroma zmanjšani tekoči odhodki in tekoči
transferi.
6. člen
(ugotovitev povečanja oziroma zmanjšanja tekočih stroškov)
Podatke o povečanih oziroma zmanjšanih tekočih odhodkih in
tekočih transferjih za tekoče leto (±ΔTOTTxt) zaradi učinkov novih
in spremenjenih predpisov, sprejetih v letih (t ‒ 1) in (t), ugotovi
ministrstvo, pristojno za področje občinskih nalog, in jih najpozneje do 1.
junija tekočega leta (t) pošlje ministrstvu, pristojnemu za finance.
III. KONČNI DOLOČBI
7. člen
(prenehanje veljavnosti)
Z dnem uveljavitve te uredbe preneha veljati Uredba o
metodologiji za izračun povprečnine za financiranje občinskih nalog (Uradni
list RS, št. 51/09).
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00714-7/2018/2
Ljubljana, dne 21. marca 2018
EVA 2018-3130-0008
Vlada Republike Slovenije
dr. Miroslav Cerar l.r.
Predsednik