1. člen
Ta pravilnik v skladu z Direktivo Komisije
95/17/ES z dne 19. junija 1995 o določitvi podrobnih pravil za uporabo
Direktive Sveta 76/768/EGS v zvezi z nevključevanjem ene ali več sestavin na
seznam, uporabljen za označevanje kozmetičnih izdelkov (UL L št. 140 z dne 23. 6.
1995, str. 26), zadnjič spremenjeno z Direktivo Komisije 2006/81/ES z dne 23.
oktobra 2006 o prilagoditvi Direktive 95/17/ES v zvezi z nevključevanjem ene
ali več sestavin na seznam, uporabljen za označevanje kozmetičnih izdelkov, in
Direktive 2005/78/ES v zvezi z ukrepi, ki jih je treba sprejeti proti emisijam
plinastih in trdnih onesnaževal iz motorjev, ki se uporabljajo v vozilih,
zaradi pristopa Bolgarije in Romunije (UL L št. 362 z dne 20. 12. 2006, str.
92), (v nadaljnjem besedilu: Direktiva 95/17/ES) določa postopek in vsebino
vloge za zaščito podatkov o sestavinah kozmetičnih proizvodov pri njihovem
navajanju na embalaži v skladu s predpisi, ki urejajo vsebino in način označevanja
kozmetičnih proizvodov.
2. člen
Izrazi, uporabljeni v tem pravilniku, imajo
enak pomen kot izrazi, uporabljeni v zakonu o kozmetičnih proizvodih (Uradni
list RS, št. 110/03 – prečiščeno besedilo) in pravilniku o vsebini in načinu
označevanja kozmetičnih proizvodov (Uradni list RS, št. 114/03).
3. člen
Dobavitelj kozmetičnega proizvoda lahko
zaprosi za zaščito podatka o sestavini kozmetičnih proizvodov, če:
-      
sama sestavina ali njena funkcija v kozmetičnem proizvodu še ni bila
objavljena v strokovni literaturi in je drugim dobaviteljem neznana,
-      
če podatek o sestavini še ni dostopen javnosti, čeprav je bil zanjo ali
za njeno uporabo sprožen postopek za patentno zaščito,
-      
bi objava takega podatka omogočila enostavno proizvodnjo sestavine na
škodo dobavitelja,
-      
bi njeno razkritje na kak drug način ogrozilo avtorske ali industrijske
pravice dobavitelja.
4. člen
Vlogo za zaščito podatka o sestavini (v
nadaljnjem besedilu: vloga) vloži dobavitelj pri Uradu RS za kemikalije (v
nadaljnjem besedilu: urad). 
Vloga lahko vsebuje zahtevo za zaščito
podatka samo o eni sestavini in mora vsebovati izpolnjen obrazec, ki je v
prilogi tega pravilnika.
5. člen
Urad po prejemu vloge prouči zahtevo za
zaščito podatka, pri čemer še zlasti upošteva:
-      
vpliv zahteve na splošno varnost kozmetičnega proizvoda za njegove
uporabnike,
-      
morebitne kršitve posebnih zahtev v zvezi s sestavo in/ali označevanjem
kozmetičnih proizvodov na podlagi predpisov, ki urejajo sestavo ter vsebino in
način označevanja kozmetičnih proizvodov,
-      
vpliv zahteve na dostopnost podatkov v dosjeju o kozmetičnih proizvodih,
-      
vpliv zahteve na dostopnost podatkov za potrebe ustreznega zdravljenja,
-      
druge dejavnike, ki bi lahko vplivali na varnost uporabnikov.
Urad o zahtevi odloči najpozneje v štirih
mesecih po prejemu vloge. Če po preteku štirih mesecev ni mogoče sprejeti
odločitve, lahko urad ta rok izjemoma podaljša za največ dva meseca, o čemer pa
dobavitelja pisno obvesti najpozneje 15 dni pred iztekom štirimesečnega roka. 
6. člen
Če urad po obravnavi vloge ugotovi, da
zaščita podatka o sestavini ne zmanjšuje varnosti oziroma ustreznosti kozmetičnega
proizvoda za uporabnika, določi alternativno kodo za sestavino s postopkom,
določenim v prilogi Direktive 95/17/ES. Alternativna koda lahko nadomesti ime
sestavine v seznamu sestavin, navedenem na embalaži kozmetičnega proizvoda v
skladu s predpisi, ki urejajo vsebino in način označevanja kozmetičnih
proizvodov, ki jih je dobavitelj navedel v 6. točki vloge.
7. člen
Dobavitelj mora uradu sporočiti vse
spremembe podatkov iz vloge  na obrazcu iz priloge najpozneje 15 dni po nastanku
spremembe, spremembo imen kozmetičnih proiz­vodov, na katerih je navedena
alternativna koda, pa najmanj 15 dni pred njihovim dajanjem v promet.
Urad po prejemu sprememb iz prejšnjega
odstavka ponovno prouči razmere in lahko odobritev zaščite podatkov spremeni
ali prekliče.
Ne glede na prejšnji odstavek lahko urad
svojo odločitev spremeni tudi, če zaščita podatkov zaradi novih ali drugih
spremenjenih okoliščin ogrozi zdravje uporabnikov ali povzroči neskladje s
predpisi, ki urejajo promet kozmetičnih proizvodov.
8. člen
Za podaljšanje roka za zaščito podatka mora
dobavitelj pri uradu vložiti vlogo na obrazcu iz priloge tega pravilnika
najmanj 60 dni pred iztekom roka.

Priloga:
Vloga za zaščito podatkov o sestavi kozmetičnih proizvodov

Pravilnik o postopku in vsebini vloge za
zaščito podatkov o sestavinah kozmetičnih proizvodov (Uradni list RS, št. 2/04)
vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopku in vsebini vloge za zaščito podatkov o sestavinah
kozmetičnih proizvodov (Uradni list RS, št. 104/07)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.