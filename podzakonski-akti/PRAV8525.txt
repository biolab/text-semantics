1. člen
(vsebina pravilnika)
Ta pravilnik določa pogoje, ki jih mora izpolnjevati izvajalec
za pridobitev koncesije za opravljanje javne veterinarske službe cepljenja lisic
na območju Republike Slovenije (v nadaljnjem besedilu: izvajalec) v skladu s predpisom,
ki ureja sistematično spremljanje stanja bolezni in vsakoletno cepljenje živali
in v skladu s predpisom, ki ureja ukrepe za ugotavljanje, preprečevanje in zatiranje
stekline.
2. člen
(predmet koncesije)
(1) Predmet koncesije je izvedba cepljenja lisic proti steklini
na predvidenem območju Republike Slovenije v skladu s programom Veterinarske uprave
Republike Slovenije (v nadaljnjem besedilu: VURS) ter zagotavljanje cepljenja lisic
proti steklini v nujnih primerih v skladu s smernicami Znanstvenega odbora za zdravje
in zaščito živali pri Evropski komisiji, ki so dostopni na VURS. 
(2) Izvedba cepljenja lisic proti steklini obsega nabavo in polaganje
ter poročanje o izvedbi polaganja vab z vakcino v količinah, določenih s programom
VURS. 
(3) VURS lahko izbere enega izvajalca, če ta omogoča izvajanje
cepljenja lisic na celotnem območju Republike Slovenije. 
(4) Pri določitvi meril za izbor koncesionarja se lahko kot prednostni
pogoj upoštevajo reference na področju del iz tega pravilnika. 
(5) Koncesija se podeli izvajalcu za obdobje šestih let, pred
potekom obdobja lahko koncesija preneha zaradi razdrtja koncesijske pogodbe, ali
če cepljenje ni več predpisano.
3. člen
(splošni pogoji)
Izvajalec mora izpolnjevati naslednje splošne pogoje: 
1.     
je pravna ali fizična oseba oziroma njena podružnica v skladu s predpisi,
ki urejajo gospodarske družbe; 
2.     
je pravna ali fizična oseba oziroma njena podružnica, registrirana za opravljanje
dejavnosti prometa z zdravili, ki se uporabljajo v veterinarski medicini; 
3.     
da zoper pravno ali fizično osebo oziroma njeno podružnico ni uveden ali
začet postopek prisilne poravnave, stečaja ali likvidacije ali drug podoben postopek
omejitve ali prenehanja dejavnosti; 
4.     
da pravna ali fizična oseba oziroma njena podružnica nima blokad poslovnih
računov v zadnjih šestih mesecih.
4. člen
(pogoji za opravljanje letov)
Izvajalec mora sam ali s podizvajalci izpolnjevati pogoje za opravljanje
letov za potrebe cepljenja lisic iz zraka oziroma imeti spričevalo letalskega prevoznika
s potrjeno dejavnostjo cepljenja lisic iz zraka Uprave Republike Slovenije za civilno
letalstvo oziroma drugega pristojnega organa za civilno letalstvo v Evropski uniji.
5. člen
(pogoji glede prostorov)
Izvajalec mora imeti urejen prostor za skladiščenje vab v skladu
z navodili proizvajalca, ki mora biti zaščiten pred vstopom nepooblaščenih oseb,
insekti in glodalci.
6. člen
(pogoji glede opreme)
(1) Izvajalec mora zagotoviti računalniško podporo s sistemom
GPS odmetavanja in kontrole polaganja vab v povezavi z geografskim informacijskim
sistemom (GIS), ki omogoča podrobnejšo analizo polaganja vab. 
(2) Računalniška podpora iz prejšnjega odstavka mora omogočati:
1.     
pripravo podatkov za uporabo in vodenje posadke v letalu, določanje območij
cepljenja, gostote disperzije vab, povezavo z digitalnim modelom reliefa Republike
Slovenije; 
2.     
operativno uporabo programa v letalu, kar zajema: 
- 
prikaz obdelanih in neobdelanih območij, 
- 
vodenje pilota po določenih podatkih, 
- 
eliminiranje vetra po smeri in jakosti, 
- 
prikaz trenutne in povprečne gostote odvrženih vab, 
- 
pozicijo letala v prostoru s pomočjo satelitske navigacije, 
- 
beleženje vsake odvržene vabe in vseh parametrov leta (smer, hitrost, višina,
pozicija, čas, status navigacijskih satelitov); 
3.     
obdelavo podatkov, ki omogoča simulacijo leta s prikazom vseh parametrov
leta in odvrženih vab, pregledovanje podatkov, prikaz obdelanih območij, barvni
prikaz gostote odmeta vab in izpis poročil.
7. člen
(kadrovski pogoji)
Izvajalec mora imeti: 
-       
zaposlenega najmanj enega veterinarja, ki vodi in organizira polaganje vab,
pripravi načrt izvajanja posamezne akcije, ki ga posreduje VURS, spremlja nabavo,
skladiščenje in izdajanje vab in pripravlja poročila o izvajanju akcij, zaključna
poročila in analize opravljenega dela; 
-       
dovolj zaposlenih oseb ali preko pogodbe o delu zagotoviti kadre, glede katerih
v načrtu polaganja vab izkaže, da bodo naročilo izvedli v zahtevanem roku v skladu
s programom VURS.
8. člen
(podizvajalci)
Če izvajalec opravlja delo s podizvajalci, morajo izpolnjevati
predpisane pogoje, ki se nanašajo na prevzeti del obveznosti in biti vključeni v
koncesijsko pogodbo z opredelitvijo odgovornosti podizvajalca.
9. člen
(kontrola)
Izvajalec mora zagotoviti dnevno kontrolo polaganja vab, in sicer:
-       
obvestiti VURS o začetku izvajanja polaganja vab; 
-       
voditi računalniško evidenco položenih vab; 
-       
voditi letalski dnevnik s potjo leta in številom odvrženih vab, računalniški
sistem mora tudi omogočati sprotno izračunavanje potrebne količine odvrženih vab
glede na hitrost letala, hitrost vetra in konfiguracijo terena.
10. člen
(poročilo)
(1) Izvajalec mora posredovati VURS tedenski izpis položenih vab.
(2) Po zaključku vsake akcije mora izvajalec posredovati VURS
v roku 30 dni skupno poročilo o izvedbi akcije, ki mora vsebovati: 
-       
opis akcije; 
-       
računalniške izpise dnevnih polaganj vab; 
-       
zemljevid z natančno vrisanim dejanskim območjem cepljenja; 
-       
GPS podatke o polaganju vab, na podlagi katerih lahko VURS izdela podrobnejšo
analizo; 
-       
oceno akcije glede na predložen načrt.
11. člen
(nujni primeri)
(1) Izvajalec mora imeti na zalogi oziroma zagotovljeno takojšnjo
dobavo najmanj 50.000 vab za nujne primere v skladu s programom VURS. 
(2) Če pride do pojava stekline, mora izvajalec zagotoviti dodatno
polaganje vab v skladu s programom in navodili VURS.
12. člen
(nadzor)
(1) Izvajalec mora ves čas trajanja koncesije izpolnjevati pogoje
iz tega pravilnika. 
(2) Nadzor nad izpolnjevanjem pogojev opravlja VURS.
13. člen
(določitev cene)
(1) Ceno za izvedbo cepljenja določi VURS na podlagi meril, ki
vključujejo stroške dela in materiala. 
(2) Izvajalec mora 30 dni pred izvedbo cepljenja predložiti VURS
strukturo cene in kalkulacijo predvidenih stroškov ter v 30 dneh po končanem cepljenju
specifikacijo stroškov z ustreznimi dokazili.
14. člen
(zavarovanje)
Izbrani izvajalec mora zagotoviti zavarovanje za primer nastale
škode v zvezi z izvajanjem javne službe iz tega pravilnika.
15. člen
(začetek veljavnost)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-55/2007
Ljubljana, dne 10. avgusta 2007
EVA 2007-2311-0177
Iztok Jarc l.r. 
Minister 
za kmetijstvo, 
gozdarstvo in prehrano