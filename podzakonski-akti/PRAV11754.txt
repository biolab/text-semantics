1. SPLOŠNI DOLOČBI
1. člen
S tem pravilnikom se urejajo postopki in
način dela ter varnostni in drugi ukrepi pri najdbi, zavarovanju, odkrivanju,
identifikaciji, odstranjevanju, prevozu in uničevanju neeksplodiranih ubojnih
sredstev (v nadaljnjem besedilu: NUS) ter evidence varstva pred NUS.
2. člen
NUS so sredstva, ki so ostala kot posledica
vojnih delovanj na območju Republike Slovenije in druga prosto ležeča
eksplozivna sredstva v naravnem okolju, ki so polnjena z eksplozivi ali
eksplozivnimi zmesmi ter ogrožajo varnost ljudi in premoženja. NUS so lahko
izstreljena, neizstreljena, odvržena, zakopana, potopljena, prestavljena ali
skladiščena.
Med NUS se po tem pravilniku ne
štejejo eksplozivna sredstva, ki so:
-       
predmet kaznivih dejanj ali prekrškov ter druga sredstva, ki so predana
policiji, pa niso posledica preteklih vojnih aktivnosti;
-       
vojaška sredstva, ki jih uporablja Slovenska vojska ali druga vojaška
sestava na vajah ali drugih oblikah usposabljanja.
Ne glede na določbo prejšnjega odstavka se
ta pravilnik lahko smiselno uporablja v Policiji oziroma Slovenski vojski, če o
tem odločita pristojna ministra.
2. POGOJI ZA IZVAJANJE VARSTVA PRED NUS
3. člen
Uprava Republike Slovenije za zaščito in
reševanje (v nadaljnjem besedilu: uprava) organizira, opremlja in usposablja
enoto za varstvo pred NUS na državni ravni kot enoto Civilne zaščite (v
nadaljnjem besedilu: Državna enota za varstvo pred NUS) ter zagotavlja pogoje
za delo pripadnikov te enote pri izvajanju ukrepa varstva pred NUS.
4. člen
Izvajanje ukrepa varstva pred NUS se
natančneje opredeli v naslednjih dokumentih:
-       
standardni operativni postopek (v nadaljnjem besedilu: SOP) ob najdbi
NUS;
-       
postopkovnik za delo na področju varstva pred NUS (v nadaljnjem
besedilu: postopkovnik).
5. člen
SOP ob najdbi NUS je osnovni dokument za
delo operaterja v regijskem centru za obveščanje in vsebuje:
-       
navodilo za zajem podatkov od prijavitelja;
-       
navodila za aktiviranje pripadnikov enote za varstvo pred NUS;
-       
način napotitve na intervencijo;
-       
navodila za alarmiranje in obveščanje;
-       
navodila za ravnanje v primeru manjše ali večje ogroženosti;
-       
poročanje o intervenciji.
6. člen
Postopkovnik opisuje tehnične in operativne
postopke (pravila stroke), ki jih pri delu z NUS morajo izvajati pripadniki
Državne enote za varstvo pred NUS.
SOP ob najdbi NUS in postopkovnik izdela
organizacijska enota uprave, pristojna za izvajanje ukrepa varstva pred NUS (v
nadaljnjem besedilu: pristojna enota uprave), potrdi pa ju generalni direktor
uprave.
7. člen
Vodja intervencije v sodelovanju s
poveljnikom Državne enote za varstvo pred NUS za posamezno zahtevnejšo intervencijo,
uničenje ali razstavljanje NUS pripravi elaborat za izvajanje aktivnosti, ki ga
potrdi odgovorna oseba za izvajanje ukrepa varstva pred NUS v upravi (v
nadaljnjem besedilu: odgovorna oseba) in podpiše generalni direktor uprave.
Elaborat iz prejšnjega odstavka vsebuje:
1.     
namen in cilje intervencije z oceno ogroženosti;
2.     
podatke o območjih, ki so predvidena za pregled, odstranitev, prevoz in
uničenje NUS;
3.     
načrt zavarovanja ožjega in širšega območja intervencije;
4.     
operativni načrt za izvajanje pregleda, identifikacijo, odstranitev,
začasno skladiščenje ali uničenje NUS s postopkovniki;
5.     
program priprave udeležencev za izvajanje aktivnosti;
6.     
navodilo za izvajanje varnostnih ukrepov;
7.     
dnevne načrte dela;
8.     
navodilo o skladiščenju, prevzemu, prevozu in uničenju NUS (odvisno od
predvidenih aktivnosti);
9.     
navodilo o uporabi sredstev zvez;
10.  
seznam udeležencev;
11.  
seznam drugih enot ali služb za izvedbo aktivnosti;
12.  
seznam materialno tehničnih sredstev;
13.  
navodilo o uporabi posebnih vrst prevoza (helikopterjev, vodnih plovil,
žičnice in podobno);
14.  
oceno stroškov intervencije.
2.1 Pravice in dolžnosti oseb, ki izvajajo
varstvo pred NUS
8. člen
Varstvo pred NUS izvajajo pripadniki
Državne enote za varstvo pred NUS, ki imajo pooblastila ministra za obrambo za
varstvo pred NUS (v nadaljnjem besedilu: pooblastilo). Pripadniki Državne enote
za varstvo pred NUS varstvo pred NUS opravljajo poklicno ali na podlagi
razporeditve na ustrezne dolžnosti v skladu z zakonom, ki ureja varstvo pred
naravnimi in drugimi nesrečami.
Ob večjih intervencijah lahko, v skladu z
elaboratom iz prejšnjega člena, z Državno enoto za varstvo pred NUS sodelujejo
tudi pripadniki Slovenske vojske, policije in drugih enot ali služb oziroma
druge osebe, ki so nujno potrebne za izvedbo nalog oziroma opravil z njihovega
področja dela, ter so ustrezno usposobljene in opremljene.
9. člen
Pooblastilo se lahko izda tistim
pripadnikom Državne enote za varstvo pred NUS, ki so uspešno opravili ali imajo
priznano uvajalno in temeljno usposabljanje za varstvo pred NUS. Pooblastilo se
izda za pet let in se vsako leto podaljšuje v skladu s tem pravilnikom. Za
opravljanje del na področju varstva pred NUS je pogoj tudi uspešno opravljen
obdobni zdravniški pregled.
Pripadniki Državne enote za varstvo pred
NUS, ki so uspešno opravili teoretični del uvajalnega in temeljnega
usposabljanja in so s tem pridobili status pripravnika, lahko izvajajo
neposredne naloge varstva pred NUS izključno pod nadzorom vodje aktivnosti.
Osebam, ki so uspešno opravile uvajalno in
temeljno usposabljanje po tem pravilniku, pa niso pripadniki Državne enote za
varstvo pred NUS, se izda le potrdilo o uspešno opravljenem usposabljanju.
10. člen
Pooblastilo se pripadniku Državne enote za
varstvo pred NUS podaljša vsako leto, če:
-       
izpolnjuje zdravstvene pogoje;
-       
uspešno opravlja naloge s področja varstva pred NUS ali uspešno opravi
dopolnilno usposabljanje.
Pooblastilo se pripadniku Državne enote za
varstvo pred NUS odvzame oziroma se mu ne podaljša, če:
-       
ne ravna v skladu s predpisi o varstvu pred NUS ali s pravili stroke in
s tem ogroža varnost ljudi in premoženja;
-       
uspešno ne opravi zdravniškega pregleda;
-       
je pravnomočno obsojen za kaznivo dejanje v zvezi z eksplozivnimi snovmi
ali orožjem ali druga kazniva dejanja oziroma prekrške z elementi nasilja;
-       
se s pisno izjavo odpove pogodbi o opravljanju nalog v Državni enoti za
varstvo pred NUS.
O odpovedi pogodbe o opravljanju nalog v
Državni enoti za varstvo pred NUS iz četrte alineje prejšnjega odstavka upravni
organ, pristojen za strokovne naloge zaščite, reševanja in pomoči, ki
pripadnika vodi v evidenci, izda ugotovitveno odločbo.
Mnenje o uspešnem opravljanju nalog varstva
pred NUS iz prvega odstavka tega člena daje za posameznega pripadnika Državne
enote za varstvo pred NUS poveljnik enote oziroma odgovorna oseba, za
poveljnika enote pa odgovorna oseba.
Poveljnik Državne enote za varstvo pred NUS
ali odgovorna oseba predlaga tudi odvzem pooblastila.
11. člen
Vodja aktivnosti pri izvajanju nalog s
področja varstva pred NUS lahko vključi tudi druge osebe, ki nimajo pooblastila
in niso neposredno povezane z delom z NUS, so pa nujno potrebne za izvedbo
aktivnosti. Te osebe je treba navesti v elaboratu aktivnosti in opredeliti
njihove naloge. S podpisom elaborata navedena oseba potrdi seznanjenost s
celotno aktivnostjo in prevzame odgovornost za strokovno izvedbo dela na svojem
področju.
Vodja aktivnosti mora osebe iz prejšnjega
odstavka natančno seznaniti z vsemi varnostnimi ukrepi, navedenimi v elaboratu
iz 7. člena tega pravilnika, ki so namenjeni zagotavljanju varnosti in zdravja
teh oseb.
2.2 Usposabljanje
12. člen
Uvajalna, temeljna in dopolnilna
usposabljanja pripadnikov Državne enote za varstvo pred NUS organizira in
izvaja Izobraževalni center za zaščito in reševanje (v nadaljnjem besedilu:
ICZR) v sestavi uprave, po predpisanih programih usposabljanja v skladu z
zakonom.
V programih usposabljanja iz prejšnjega
odstavka morajo biti razdelane teme, določeni kriteriji za udeležence in
predavatelje ter določena vadbena in druga sredstva za izvedbo. Za vsako temo,
ki se izvaja praktično, mora biti izdelana ocena tveganja in določeni ukrepi za
preprečitev nesreče (zagotovljena sledljivost, preprečitev predčasnega
proženja, ukrepi varstva pri delu, varovanje in drugo).
Z usposabljanji iz prvega odstavka tega
člena so izenačena tudi usposabljanja, ki so po obsegu in vsebini primerljiva s
programi iz prvega odstavka tega člena. O priznavanju primerljivih programov
usposabljanja odloča generalni direktor uprave na predlog ICZR.
Kandidat, ki mu je bilo priznano
usposabljanje na podlagi prejšnjega odstavka, mora pred razporeditvijo v Državno
enoto za varstvo pred NUS opraviti preizkus znanja pred komisijo, ki jo imenuje
generalni direktor uprave, in jo sestavljajo vodja programa usposabljanja in
dva predavatelja s tega področja.
13. člen
Vsa učna sredstva, ki se uporabljajo pri
usposabljanju za varstvo pred NUS, morajo biti predhodno identificirana,
pregledana, očiščena eksplozivov, smodnikov in pirotehničnih zmesi. Za vsako učno
sredstvo se izdela identifikacijski list, ki vsebuje:
-       
evidenčno številko;
-       
naziv učnega sredstva;
-       
slikovno gradivo;
-       
strokovno tehnične lastnosti učnega sredstva;
-       
podpise članov Komisije za potrditev identifikacijskega lista iz
tretjega odstavka tega člena.
Identifikacijski listi se uporabljajo za
potrebe usposabljanja in pri izvajanju operativnih nalog varstva pred NUS.
Identifikacijski listi se izdelajo za vsa najdena NUS v Republiki Sloveniji.
Identifikacijske liste potrjuje tričlanska Komisija za potrditev
identifikacijskih listov, ki jo sestavljajo strokovnjaki s področja minsko
eksplozivnih sredstev, imenuje pa jo generalni direktor uprave na predlog ICZR.
V prostorih, kjer se hranijo učna sredstva,
ki se uporabljajo pri usposabljanju na področju varstva pred NUS, morajo biti
na vidnem mestu izobešena opozorila o varnem ravnanju z njimi.
V prostore, v katerih se hranijo učna
sredstva za usposabljanje ali v katerih se izvaja usposabljanje varstva pred
NUS, imajo vstop samo pooblaščene osebe, udeleženci pa le v spremstvu
predavateljev oziroma inštruktorjev. O vstopu v te prostore se vodi evidenca,
ki vsebuje podatke o datumu vstopa, imenu in priimku oseb, ki so vstopile v
prostore, uri prihoda in odhoda, namenu vstopa, ter podpis oseb, ki so vstopile
v prostore.
Za teme pri usposabljanju, pri katerih se
uporabljajo eksplozivi in inicialna sredstva, se izdela elaborat iz 7. člena
tega pravilnika. Za praktično usposabljanje se lahko uporabljajo vojaško
neizstreljeno strelivo, minsko-eksplozivna sredstva, namenjena za uničenje, in
NUS.
V primeru uvedbe novih tehnologij za
uničevanje NUS oziroma novih vrst eksplozivnih sredstev se, pred njihovo uvedbo
v operativno uporabo, izvede njihovo testiranje in po uspešnem testiranju, tudi
usposabljanje pripadnikov enote za varstvo pred NUS.
3. ODKRIVANJE, IDENTIFIKACIJA, VAROVANJE,
ODSTRANJEVANJE, PREVOZ, SKLADIŠČENJE IN UNIČEVANJE NUS
3.1 Odkrivanje, identifikacija in varovanje
14. člen
Prijavo o najdbi NUS sprejme regijski
center za obveščanje v skladu s predpisi o organizaciji in delovanju sistema
opazovanja, obveščanja in alarmiranja.
Regijski center za obveščanje v primeru
najdbe NUS o najdbi obvešča v skladu s SOP. Operater v regijskem centru za
obveščanje ob posamičnih najdbah NUS izda delovni nalog za vodjo intervencije
oziroma pripadnika Državne enote za varstvo pred NUS.
Vodja intervencije ob prihodu na kraj
najdbe NUS v skladu z oceno ogroženosti in sodelovanju s pripadniki policije
zavaruje ogroženo območje oziroma prepreči dostop vanj.
V skladu s Konvencijo o prepovedi razvoja,
proizvodnje, kopičenja zalog in uporabe kemičnega orožja ter o njegovem
uničenju (Zakon o ratifikaciji Konvencije o prepovedi razvoja, proizvodnje,
kopičenja zalog in uporabe kemičnega orožja ter o njegovem uničenju, Uradni
list RS – Mednarodne pogodbe, št. 9/97), o najdbah NUS, ki vsebujejo bojne
strupe, uprava obvesti tudi Urad Republike Slovenije za kemikalije.
15. člen
Kadar je podana višja stopnja ogroženosti,
se odkrivanje, identifikacija, varovanje in odstranjevanje NUS izvaja v skladu
z elaboratom iz 7. člena tega pravilnika. Po pregledu zemljišča izda vodja
intervencije pisno potrdilo, iz katerega je razvidno, da je bilo zemljišče
pregledano (opis metode pregleda), in poda oceno ali bo potreben dodaten pregled.
Vsako najdeno ali odkrito NUS se označi z evidenčno številko, ki se jo pritrdi
na NUS.
Evidenčna številka se določa sprotno. Gre
za devetmestno število, pri čemer so prva tri mesta številka pooblastila vodje
intervencije oziroma pripadnika Državne enote za varstvo pred NUS, drugi dve
mesti sta leto najdbe NUS, preostala štiri mesta pa so za določitev tekoče
številke najdenega NUS.
V primeru utemeljenega suma, da so na
določenem zemljišču, na katerem se bodo izvajala gradbena ali druga dela, NUS,
lahko izvajalec od uprave zahteva pregled zemljišča. Pregled zemljišča opravi
Državna enota za varstvo pred NUS na podlagi elaborata za izvajanje aktivnosti.
Izvajalec lahko začne z deli le na podlagi pisnega potrdila iz prvega odstavka
tega člena. Če gre za gospodarsko dejavnost, stroški preiskave zemljišča
bremenijo investitorja.
16. člen
Pri izvajanju varstva pred NUS se izvajajo
ukrepi, ki zagotavljajo varno delo. Ukrepi se določijo s postopkovnikom.
Pri izvajanju varstva pred NUS pripadniki
Državne enote za varstvo pred NUS uporabljajo zaščitno opremo, v skladu z
določbami zakona, ki ureja varnost in zdravje pri delu, in postopkovnikom.
Pri izvajanju nalog varstva pred NUS v
bližini objektov, v katerih so ljudje, lahko vodja intervencije, na podlagi
ocene ogroženosti, odredi evakuacijo iz ogroženega območja in prepove gibanje,
zadrževanje ali približevanje mestu najdbe NUS.
3.2 Odstranjevanje in prevoz
17. člen
NUS, ki so najdena, se lahko odstranijo s
kraja najdbe le, kadar je bilo v postopku identifikacije in ocene stanja
najdenega sredstva ugotovljeno, da je takšno ravnanje mogoče ter je
zagotovljena varnost pri odstranjevanju in prevozu. Oceno tveganja poda, na
podlagi ogleda in identifikacije NUS, vodja intervencije in jo v pisni obliki
priloži h končnem poročilu o intervenciji.
NUS se lahko prenaša ročno ali s tehničnimi
pripomočki, pri čemer je treba upoštevati pravila stroke in varstva pri delu.
18. člen
Način prevoza se prilagodi vrsti in stanju
najdenega NUS. Pri prevozu NUS mora biti zagotovljena najvišja stopnja
varnosti, in sicer, da je NUS pri prevozu pritrjeno ali shranjeno v ustrezni
embalaži tako, da je gibanje onemogočeno.
NUS se prevažajo v skladu s predpisi o
prevozu nevarnega blaga.
Eksplozivi in inicialna sredstva se
prevažajo na način, ki je določen s predpisi, ki urejajo prevoz nevarnega
blaga.
19. člen
Za prevoz NUS se lahko uporabljajo vozila,
prirejena za prevoz NUS, in sicer terenska vozila, poltovorna in tovorna vozila
za prevoz NUS velikih dimenzij in teže. NUS se mora prevažati v namenskem
oziroma tovornem delu vozila. Pri prevozu NUS z vozilom sta lahko v vozilu le
voznik in sovoznik.
3.3 Skladiščenje
20. člen
Razstavljena in tista NUS, ki po strokovni
oceni (identifikacija in ocena stanja) ne predstavljajo nevarnosti za življenje
in zdravje ljudi ter okolje, se lahko začasno skladiščijo v za to namenjenih
objektih.
V objektu, ki je namenjen za začasno hrambo
NUS, se lahko hrani do 200 kg ekvivalenta čistega eksploziva (TNT) oziroma do
višine količine čistega eksploziva, ki jo predpiše strokovna organizacija,
pristojna za objekt oziroma premično skladišče, oziroma proizvajalec. Začasna
hramba pomeni obdobje, ki ni daljše od 90 dni. Na utemeljen predlog poveljnika
Državne enote za varstvo pred NUS lahko generalni direktor uprave odobri podaljšanje
začasne hrambe NUS, vendar za največ do 90 dni.
Objekt, kjer se začasno skladiščijo NUS,
mora biti označen ter tehnično ali fizično varovan. V objektu mora biti evidenčna
knjiga ali druga oblika evidentiranja, ki izkazuje natančno evidenco o vsebini
skladiščenih NUS z datumi vnosa in iznosa posameznega NUS.
NUS, ki so polnjena z bojnimi strupi, se
hranijo v hermetični embalaži, ki omogoča detekcijo plina oziroma preprečuje
izhajanje plina v okolje, in v posebnem objektu. Objekt za ta namen je označen
in tehnično varovan. Skladiščenje teh sredstev mora biti v skladu s Konvencijo
o prepovedi razvoja, proizvodnje, kopičenja zalog in uporabe kemičnega orožja
ter o njegovem uničenju. Osebe, ki rokujejo s temi sredstvi, morajo nositi
ustrezno zaščitno opremo, ki je določena v postopkovniku.
21. člen
Pri skladiščenju eksploziva in inicialnih
sredstev se uporabljajo predpisi o eksplozivnih snoveh ter o drugih nevarnih
snoveh.
3.4 Uničevanje in razstavljanje NUS
22. člen
NUS se uničujejo na poligonu za uničevanje
NUS ali na kraju najdbe v skladu s strokovno oceno vodje uničenja oziroma vodje
intervencije.
Poligon za uničevanje NUS je prostor, ki
omogoča varno uničevanje NUS ob izpolnjevanju varnostnih ukrepov. Zahteve za
ureditev posameznega poligona za uničevanje NUS določi generalni direktor
uprave.
Uničevanje NUS se izvede na kraju najdbe,
če NUS zaradi varnostnih razlogov ni mogoče prestaviti ali pripraviti za
prevoz. Pri tem se morajo izvesti potrebni varnostni ukrepi, ki zmanjšajo vpliv
in škodo na objektih ter okolje v izračunanem območju delovanja NUS ob
uničenju. O takšnem uničenju NUS mora biti predhodno obveščen vodja pristojne
izpostave uprave, Operativno-komunikacijski center pristojne policijske uprave
in župan občine, na območju katere se NUS uničuje.
23. člen
Za poligon, kjer se uničujejo NUS, se
izdela navodilo za uporabo poligona, v katerem se določijo zlasti namembnost,
pogoje uporabe, načine in zahteve za varovanje poligona ter skupna teža
eksploziva v NUS, ki se lahko uničuje istočasno. Navodila za uporabo
posameznega poligona za uničevanje NUS določi generalni direktor uprave.
24. člen
Način uničenja, vrsto in količino
eksplozivov in inicialnih sredstev ter druga dela in opravila v zvezi z
uničenjem NUS določi, na podlagi pravil stroke ob upoštevanju vrste, količine
in teže NUS, vodja intervencije oziroma, v primeru uničenja na poligonu, vodja
aktivnosti na poligonu.
4. SPLOŠNI IN POSEBNI VARNOSTNI UKREPI
25. člen
Kraj najdbe NUS je treba, če ni izvedena
takojšnja odstranitev NUS, takoj po odkritju ustrezno označiti z vidno oznako,
tablo z ustrezno oznako ali trakom za označevanje, ki opozarja na nevarnost.
Kraj najdbe je treba v dogovoru s policijo fizično zavarovati in zagotoviti
pogoje, da nepooblaščene osebe ne bodo imele dostopa do NUS.
26. člen
V primeru najdbe NUS v morju Uprava
Republike Slovenije za pomorstvo, v dogovoru s poveljnikom Državne enote za
varstvo pred NUS, vodjo intervencije in policijo, odredi prevoz na lokacijo za
začasno odlaganje.
27. člen
Po končanem uničenju NUS vodja intervencije
podrobno pregleda območje uničevanja NUS in ugotovi ali je bilo uničenje
popolno.
Preden se ne ugotovi, da so vsa NUS uničena
oziroma v takšnem stanju, da ne predstavljajo nadaljnje nevarnosti, se območja
uničevanja NUS po izvedbi uničevanja ne sme zapustiti.
5. EVIDENCA NAJDENIH IN UNIČENIH NUS
28. člen
Uprava je pristojna za vodenje evidenc
najdenih in uničenih NUS. Evidence so opredeljene v obrazcih NUS1, NUS2, NUS3,
NUS4, NUSA in NUSB, ki so v prilogi tega pravilnika.
O izvajanju varstva pred NUS pristojna
enota uprave izdela letno poročilo o izvajanju varstva pred NUS do
31. januarja za preteklo leto.
29. člen
Vodja intervencije o vsaki intervenciji
pripravi poročilo o odstranitvi oziroma uničenju NUS na obrazcih iz priloge
tega pravilnika. Vsako najdeno NUS se mora označiti z evidenčno številko in
izdelati foto dokumentacija (slika kraja najdbe, slika označenega NUS...).
Poročilo se izdela tudi v Informacijskem sistemu poročanja o intervencijah in
nesrečah uprave (SPIN).
Na podlagi izpolnjenih obrazcev iz priloge
tega pravilnika pristojna enota uprave vodi evidenco o številu in vrsti NUS,
načinu hrambe in uničevanju NUS, številu intervencij in vključevanju oseb, ki
so intervencije izvedle.
Po končanem uničevanju NUS vodja aktivnosti
izdela poročilo o uničevanju NUS in ga pošlje generalnemu direktorju uprave.
6. FINANCIRANJE VARSTVA PRED NUS
30. člen
Sredstva za izvajanje ukrepa varstva pred
NUS ter usposabljanje, opremljanje in delovanje enote za varstvo pred NUS
zagotavlja uprava.
31. člen
Pripadniku Državne enote za varstvo pred
NUS za izvajanje varstva pred NUS pripada poleg nadomestil in povračil,
predpisanih za pripadnike Civilne zaščite ali delavce uprave, če gre za
poklicne pripadnike teh enot, tudi nadomestilo za posebne obremenitve pri
izvajanju varstva pred NUS.
Nadomestilo iz prejšnjega odstavka se
določi na podlagi meril, ki jih predpiše generalni direktor uprave. Merila
obsegajo zlasti:
-       
preiskovanje terena na različne načine;
-       
odstranjevanje NUS;
-       
razdaljo prevoza NUS;
-       
vrsto NUS (z ali brez vžigalnika, izstreljena, neizstreljena in
podobno);
-       
količino odstranjenih NUS;
-       
posebne nevarnosti (NUS z bojnimi strupi in podobno).
Nadomestilo iz prvega odstavka tega člena
se izplača na podlagi pogodbe, sklenjene s pripadnikom enote za varstvo pred
NUS, in se obračuna na podlagi poročila iz 29. člena tega pravilnika.
7. PREHODNE IN KONČNE DOLOČBE
32. člen
Navodila, merila in evidence iz tega
pravilnika se izdajo v šestih mesecih od dneva uveljavitve tega pravilnika.
Navodila in merila, izdana na podlagi
Pravilnika o varstvu pred neeksplodiranimi ubojnimi sredstvi (Uradni list RS,
št. 21/03 in 7/11), se uporabljajo do izteka roka iz prejšnjega odstavka.
Pooblastila za varstvo pred NUS, izdana
pred uveljavitvijo tega pravilnika, veljajo do poteka njihove veljavnosti.
33. člen
Z dnem uveljavitve tega pravilnika preneha
veljati Pravilnik o varstvu pred neeksplodiranimi ubojnimi sredstvi (Uradni
list RS, št. 21/03 in 7/11).
34. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-121/2014-14
Ljubljana, dne 6. januarja 2015
EVA 2013-1911-0020
Janko Veber l.r.
Minister
za obrambo

Obrazec NUS-A:
Letno poročilo o najdenih, skladiščenih in uničenih neeksplodiranih ubojnih
sredstvih ter finančnih stroških
Obrazec NUS-B:
Evidenca skladiščenja minsko-eksplozivnih sredstev in neeksplodiranih ubojnih
sredstev
Obrazec NUS-1:
Prijava najdbe neeksplodiranih ubojnih sredstev
Obrazec NUS-2:
Poročilo o izvedbenih postopkih z najdenim neeksplodiranim ubojnim sredstvom
Obrazec NUS-3:
Poročilo o prevozu in uničevanju neeksplodiranih ubojnih sredstev
Obrazec NUS-4:
Obračun za izplačilo nagrade in drugih stroškov pri izvajanju varstva pred
neeksplodiranimi ubojnimi sredstvi