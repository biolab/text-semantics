1. člen
(namen)
(1) Ta uredba v skladu z Direktivo Evropskega parlamenta in
Sveta 2006/11/ES z dne 15. februarja 2006 o onesnaževanju pri odvajanju
nekaterih nevarnih snovi v vodno okolje Skupnosti (UL L št. 64 z dne 4. 3. 2006,
str. 52) določa za naprave za litje, pretaljevanje in kovanje barvnih kovin ter
naprav za proizvodnjo polizdelkov iz barvnih kovin (v nadaljnjem besedilu:
livarna ulitkov) v zvezi z emisijo snovi in toplote pri odvajanju industrijske
odpadne vode (v nadaljnjem besedilu: odpadna voda): 
-       
mejne vrednosti parametrov odpadne vode in 
-       
posebne ukrepe za zmanjševanje emisije snovi. 
(2) Za vprašanja o emisiji snovi in toplote pri odvajanju
odpadne vode iz livarn ulitkov, ki niso urejena s to uredbo, se uporablja
predpis, ki ureja emisijo snovi in toplote pri odvajanju odpadnih vod v vode in
javno kanalizacijo. Za vprašanja obratovalnega monitoringa odpadnih vod pa se
uporablja predpis, ki ureja prve meritve in obratovalni monitoring odpadnih vod
ter pogoje za njegovo izvajanje.
2. člen
(uporaba)
(1) Določbe te uredbe se uporabljajo za odvajanje odpadnih
vod iz livarn ulitkov, in sicer za: 
-       
naprave za litje in pretaljevanje barvnih kovin iz primarnih surovin in 
-       
naprave za proizvodnjo polizdelkov iz barvnih kovin z iztiskanjem,
kovanjem, toplim in hladnim valjanjem ter vlečenjem. 
(2) Livarne ulitkov so podrobneje opisane v Referenčnem
dokumentu o najboljših razpoložljivih tehnikah kovačij in livarn 2005/C107/05 z
dne 15. aprila 2005 za namene Direktive Sveta 96/61/ES o celovitem
preprečevanju in nadzorovanju onesnaževanja okolja (UL C št. 107 z dne 3. 5.
2007, str. 12), ki je dostopen tudi na spletni strani Agencije Republike
Slovenije za okolje. 
(3) Ne glede na določbe prvega in drugega odstavka tega člena
se ta uredba ne uporablja za odpadno vodo iz livarn ulitkov, če: 
-       
povprečni dnevni pretok odpadne vode ne presega 15 m3/dan, 
-       
letna količina odpadne vode ne presega 4.000 m3, 
-       
obremenjevanje z odpadno vodo ne presega 50 PE, 
-       
v odpadni vodi za nobeno od nevarnih snovi iz Prilog 1 in 2, ki sta
sestavni del te uredbe, letna količina ne presega količine za nevarne snovi,
določene v predpisu, ki ureja emisijo snovi in toplote pri odvajanju odpadnih
vod v vode in javno kanalizacijo in 
-       
se odpadna voda ne odvaja iz objektov ali stavb, v katerih so naprave za
regeneracijo peska ali naprave za izdelavo jeder. 
(4) Določbe te uredbe se ne uporabljajo za odpadno vodo iz
naprav za pripravo vode, iz hladilnih sistemov in parnih generatorjev znotraj
območja livarne ulitkov ter za komunalno odpadno vodo, ki nastaja na območju
livarne ulitkov.
3. člen
(mejne vrednosti)
(1) Mejne vrednosti parametrov odpadne vode iz livarn
ulitkov, ki se odvaja neposredno in posredno v vode ali odvaja v javno
kanalizacijo, so določene v preglednici 1 v Prilogi 1 te uredbe. 
(2) Če javna kanalizacija ni zaključena s komunalno ali
skupno čistilno napravo, se za odpadno vodo iz livarne ulitkov, ki se odvaja v
javno kanalizacijo, uporabljajo mejne vrednosti, ki so v prilogah te uredbe
določene za neposredno in posredno odvajanje v vode. 
(3) Mejna koncentracija sulfatov za odvajanje odpadne vode iz
livarne ulitkov v kanalizacijo je enaka 600 mg/l. 
(4) Če količina odpadne vode iz livarne ulitkov presega 15
odstotkov vse odpadne vode, ki se čisti na komunalni ali skupni čistilni
napravi, se ne glede na določbe prejšnjega odstavka mejna koncentracija
sulfatov določi kot vrednost, pri kateri po mešanju z drugimi odpadnimi vodami
v kanalizaciji na dotoku na komunalno ali skupno čistilno napravo koncentracija
sulfatov ne presega 200 mg/l.
4. člen
(ukrepi za zmanjševanje obremenjevanja voda)
Posebni ukrepi, ki jih mora izvajati upravljavec livarne
ulitkov z namenom, da so izpolnjene zahteve v zvezi z mejnimi vrednostmi iz te
uredbe, so: 
1.     
uporaba suhih sistemov za odpraševanje, kjer je to tehnično izvedljivo; 
2.     
uporaba bioloških naprav za odpraševanje in filtrov iz komposta pri
napravah za čiščenje odpadnih plinov; 
3.     
preprečevanje nastajanja padavinske odpadne vode na območju skladiščenja
vhodnih surovin s prekrivanjem skladišč; 
4.     
preprečevanje nastajanja adsorbljivih organskih halogenov (AOX) v
odpadni vodi z zagotavljanjem najmanjše možne uporabe halogenov in kemikalij,
pri katerih se sproščajo halogeni; 
5.     
vodenje obratovalnega dnevnika, iz katerega je razvidna količina
uporabljenih topil in čistil ter čas uporabe in navedba proizvajalca topil in
čistil s povzetkom njegove izjave, da ta topila in čistila ne vsebujejo organsko
vezanih halogenov; 
6.     
ločevanje tokov različno onesnaženih odpadnih vod z namenom njihove
ločene obdelave pred čiščenjem ali njihove ponovne uporabe.
5. člen
(nadzor)
Nadzor nad izvajanjem te uredbe opravljajo inšpektorji,
pristojni za varstvo okolja.
6. člen
(prekrški)
(1) Z globo od 4.000 eurov do 40.000 eurov se za prekršek
kaznuje upravljavec livarne ulitkov, ki je pravna oseba ali samostojni
podjetnik posameznik, če ne izvaja ukrepov iz 4. člena te uredbe. 
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca livarne ulitkov.
7. člen
(prilagoditev obstoječih naprav)
(1) Upravljavec obstoječe livarne ulitkov mora prilagoditi
obratovanje obstoječe livarne ulitkov v zvezi z mejnimi vrednostmi emisije
snovi iz Priloge 1 te uredbe najpozneje do 31. decembra 2012. 
(2) Do prilagoditve obstoječih livarn ulitkov v skladu s
prejšnjim odstavkom se za obstoječe livarne ulitkov uporabljajo mejne
vrednosti, ki so določene v Prilogi 2 te uredbe. 
(3) Ne glede na določbe prvega in drugega odstavka tega člena
mora upravljavec obstoječe livarne ulitkov prilagoditi obratovanje obstoječe
livarne ulitkov določbam 3. člena te uredbe, če se zaradi posegov v livarno
ulitkov poveča njena proizvodna zmogljivost za več kakor 25 odstotkov po
uveljavitvi te uredbe. 
(4) Proizvodna zmogljivost obstoječe livarne ulitkov iz
prejšnjega odstavka je največja zmogljivost naprave ulitkov, ki jo opredeli
proizvajalec livarne in zapiše v tehnično dokumentacijo, namenjeno uporabnikom
takšne naprave, ter se izraža v masi ulitkov, ki nastanejo oziroma se obdelajo
v 24 urah obratovanja livarne ulitkov ali v 1 uri, če livarna ulitkov ne more
obratovati neprekinjeno 24 ur.
8. člen
(prehodne določbe)
(1) Ne glede na določbe četrtega odstavka 3. člena te uredbe
se za odpadno vodo iz obstoječe livarne ulitkov, odvedeno v javno kanalizacijo,
ki ni zaključena s komunalno ali skupno čistilno napravo, uporabljajo mejne
vrednosti za odvajanje v javno kanalizacijo do roka iz operativnega programa na
področju odvajanja in čiščenja odpadnih voda, do katerega se morajo odpadne
vode iz te javne kanalizacije odvajati v vode očiščene v skladu s predpisom, ki
ureja emisijo snovi pri odvajanju odpadne vode iz komunalnih čistilnih naprav. 
(2) Če obstoječa livarna ulitkov ni priključena na javno
kanalizacijo, se določbe prejšnjega odstavka uporabljajo do 31. decembra 2008
tudi za odpadno vodo, ki se iz livarne ulitkov odvaja neposredno v vode, če je
iz dokumentacije, priložene k vlogi za izdajo okoljevarstvenega dovoljenja
razvidno, da so za priključitev livarne ulitkov na javno kanalizacijo
izpolnjeni vsi pogoji upravljavca javne kanalizacije.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-39/2007/7
Ljubljana, dne 10. maja 2007
EVA 2007-2511-0111
Vlada Republike Slovenije
Janez Janša l.r. 
Predsednik

Priloga
1: Mejne vrednosti parametrov in emisijskih faktorjev odpadne vode iz livarne
ulitkov barvnih kovin
Priloga
2: Mejne vrednosti parametrov in emisijskih faktorjev odpadne vode iz obstoječe
livarne ulitkov barvnih kovin