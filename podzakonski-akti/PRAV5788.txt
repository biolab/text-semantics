I. SPLOŠNI DOLOČBI
1. člen
(vsebina pravilnika)
Ta pravilnik določa rutinske diagnostične preiskave, način
zdravljenja merjascev v odobrenih osemenjevalnih središčih, pogoje za trgovanje
s semenom merjascev na teritoriju Evropske unije (v nadaljnjem besedilu: EU) in
uvoz iz tretjih držav ter veterinarski inšpekcijski nadzor v skladu z Direktivo
90/429/EGS (UL L 224/00, 18. 8. 1990) ter Odločbami Evropske komisije
2000/39/ES (UL L 13/00, 19. 1. 2000), 98/139/ES (UL L 38/98, 12. 2.
1998) in 2002/613/ES (UL L 196/02, 25. 7. 2002) z vsemi spremembami.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
pristojni organ v Republiki Sloveniji za izvajanje Direktive
90/429/EGS ter Odločb 2000/39/ES, 98/139/ES in 2002/613/ES je Veterinarska
uprava Republike Slovenije (v nadaljnjem besedilu: VURS);
2.     
osemenjevalno središče je uradno odobren in nadzorovan obrat na
ozemlju države članice Evropske unije (v nadaljnjem besedilu: EU) ali tretje
države, v katerem se pridobiva seme za umetno osemenjevanje živali;
3.     
odobritev je ugotovitev pristojnega organa, da osemenjevalno
središče izpolnjuje predpisane veterinarske pogoje;
4.     
veterinar osemenjevalnega središča je veterinar veterinarske
ambulante osemenjevalnega središča, ki je pooblaščen in odgovoren za delo ter
stalno kontrolo v osemenjevalnem središču;
5.     
odobreni laboratorij je laboratorij, za katerega pristojni organ
ugotovi, da izpolnjuje pogoje za opravljanje preiskav iz tega pravilnika;
6.     
veterinarska registrska številka je številka, ki jo po
opravljenem postopku odobritve osemenjevalnemu središču podeli pristojni organ;
7.     
živalsko seme je pripravljen oziroma razredčen ejakulat merjasca
v svežem ali konzerviranem stanju (v nadaljnjem besedilu: seme);
8.     
serija semena so osemenjevalne doze, pripravljene iz ejakulata
istega merjasca, pridobljene istega dne. Če sta isti dan pridobljena dva ali
več ejakulatov istega merjasca, jih je pred pripravo osemenjevalnih doz
potrebno združiti;
9.     
pošiljka semena je ena ali več serij merjaščevega semena, za
katero je izdano eno zdravstveno potrdilo;
10.  
država pridobivanja semena je država, v kateri se seme pridobiva,
skladišči in daje v promet.
II. RUTINSKE DIAGNOSTIČNE PREISKAVE
3. člen
(splošni pogoji in diagnostične preiskave)
(1) Merjasci, ki se vključujejo v odobreno osemenjevalno
središče, morajo izhajati iz rej oziroma vzrejnih centrov, ki so pod stalno
veterinarsko kontrolo, in biti pregledani ter prosti bolezni, ki jih določa
Priloga B Direktive 90/429/EGS.
(2) Vsi merjasci v odobrenem osemenjevalnem središču
morajo biti vsaj enkrat letno pregledani na:
-       
tuberkulozo, in sicer z intradermalnim primerjalnim testom, pri čemer
mora biti rezultat vsakega testa negativen;
-       
brucelozo s preiskavo BBA (Bufferes Brucella antigen test);
-       
klasično prašičjo kugo, in sicer s testom Elisa ali
serum-nevtralizacijskim testom za dokazovanje prisotnosti virusa klasične
prašičje kuge;
-       
bolezen Aujeszkega, in sicer s testom serumske neutralizacije ali Elisa
testom, s katerim se da dokazati protitelesa proti antigenu pri nevakciniranih
prašičih, ter z Elisa testom, ki vsebuje G1 antigen za dokazovanje G1
protiteles pri merjascih, ki so bili vakcinirani z markirno vakcino (G1 deleted
vaccine).
(3) Vse preiskave iz druge in tretje alinee prejšnjega
odstavka morajo biti opravljene v odobrenem laboratoriju.
(4) Če je rezultat katerekoli preiskave iz tega
pravilnika pozitiven, je treba merjasca nemudoma premestiti iz objektov za
nastanitev plemenjakov v izolacijski prostor. Njegovega semena ni dovoljeno
dajati v promet, kot tudi ne zalog njegovega semena od zadnjega negativnega
rezultata dalje. V promet se lahko da seme, pridobljeno šele potem, ko so
rezultati ponovnih preiskav negativni.
(5) V primeru iz prejšnjega odstavka ni dovoljeno dajati
v promet niti semena ostalih merjascev iz takšnega osemenjevalnega središča, če
je rezultat katerekoli preiskave iz tega pravilnika pozitiven. V takšnem
primeru semena ni dovoljeno pridobivati in dajati v promet, dokler se s
ponovnimi preiskavami ne dokaže, da so rezultati preiskav negativni.
4. člen
(ostale bolezni)
(1) Merjasci v odobrenem osemenjevalnem središču morajo
biti poleg bolezni iz prvega odstavka prejšnjega člena in bolezni, ki jih
določa Priloga B Direktive 90/429/EGS, prosti tudi:
-       
stekline,
-       
vraničnega prisada in
-       
vezikularne bolezni prašičev.
(2) Predstojnik VURS z odločbo v upravnem postopku
imenuje strokovno komisijo, katere dolžnost je priprava ustreznih ukrepov za
zatiranje in izkoreninjenje bolezni iz tretje in četrte alinee prvega odstavka
prejšnjega člena in prvega odstavka tega člena v odobrenem osemenjevalnem
središču.
III. NAČINI ZDRAVLJENJA
5. člen
(tuberkuloza)
(1) Merjasce je potrebno enkrat letno tuberkulinizirati.
Za tuberkulinizacijo se lahko uporabljajo le registrirani tuberkulini.
(2) Če merjasci reagirajo pozitivno po intradermalnem
monotestu, se jih ponovno tuberkulinizira z intradermalnim primerjalnim testom
(po navodilih proizvajalca tuberkulina) po 42 dneh.
(3) Če merjasci po intradermalnem primerjalnem testu iz
prejšnjega odstavka reagirajo sumljivo, jih je potrebno po 42 dnevih ponovno
tuberkulinizirati. Če tudi tokrat reakcija ni negativna, je treba pozitivne
živali izločiti.
(4) Za ponovno pridobitev statusa tuberkuloze proste
črede merjascev morajo biti po 42 dneh od izvedbe zadnje tuberkulinizacije vsi
merjasci v odobrenem osemenjevalnem središču negativni.
6. člen
(bruceloza)
(1) Za diagnosticiranje bruceloze se lahko uporabljajo
le registrirani antigeni in primerjalni serumi.
(2) Preiskave morajo biti opravljene v skladu z drugo alineo
drugega odstavka 3. člena tega pravilnika. Če so rezultati preiskav na
bucelozo pozitivni, je treba pozitivne živali izločiti.
(3) Za ponovno pridobitev statusa bruceloze proste črede
merjascev morata biti opravljeni dve naknadni preiskavi, in sicer z metodami
BBA, serumske aglutinacije in reakcije vezanja komplementa, pri čemer morajo
biti rezultati obeh preiskav negativni. Prvo preiskavo se opravi 30 dni po
izločitvi zadnjega pozitivnega merjasca v odobrenem osemenjevalnem središču,
drugo pa 60 dni kasneje.
7. člen
(klasična prašičja kuga)
(1) Preiskave na klasično prašičjo kugo morajo biti opravljene
v skladu s tretjo alineo drugega odstavka 3. člena tega pravilnika.
(2) Če so rezultati preiskav pozitivni, je treba pozitivne
živali nemudoma izločiti in nadalje postopati v skladu s predpisanim načrtom
ukrepov v primeru pojava klasične prašičje kuge v Republiki Sloveniji.
IV. POGOJI ZA VSTOP ŽIVALI V ODOBRENO OSEMENJEVALNO SREDIŠČE
8. člen
(pogoji)
(1) Vsi sprejeti merjasci v osemenjevalno središče:
a)    
morajo biti vsaj 30 dni v izolacijskih prostorih, ki jih v ta namen
posebej odobri pristojni organ države članice, in v katerem so le merjasci z
enakim zdravstvenim statusom;
b)    
morajo biti pred vstopom v izolatorij iz prejšnje točke izbrani iz čred
ali kmetijskih gospodarstev:
- 
ki so uradno prosta klasične prašičje kuge,
- 
ki so prosta bruceloze,
- 
kjer predhodnih 12 mesecev ni bila prisotna nobena žival, vakcinirana
zoper slinavko in parkljevko,
- 
kjer v predhodnih 12 mesecih niso bili ugotovljeni nobeni klinični,
serološki ali virološki znaki Aujeszki bolezni,
- 
za katere ne velja nobena prepoved v skladu z zahtevami Direktive
64/432/EGS glede afriške prašičje kuge, vezikularne bolezni prašičev,
poliomielitisa prašičev (bolezen Teschen) ter slinavke in parkljevke.
c)    
morajo pred obdobjem izolacije, določenem v točki a) tega odstavka, z
negativnimi rezultati opraviti preiskave iz 3. člena tega pravilnika.
Pristojni organ lahko dovoli, da se testi opravijo v izolatoriju, če so
rezultati znani pred začetkom 30-dnevne izolacijske dobe, predpisane v točki a)
tega odstavka;
d)    
morajo v obdobju izolacije iz točke a) tega odstavka, ki mora trajati
vsaj 30 dni, z negativnimi rezultati opraviti preiskave iz 3. člena tega
pravilnika. Pri živalih je potrebno opraviti tudi preiskavo mikroskopske
aglutinacije za dokazovanje prisotnosti leptospiroze (serovari pomona,
grippotyphosa, tarassovi, hardjo, bratislava in ballum). Preiskava ni potrebna,
če so bili zdravljeni proti leptospirozi z dvema injekcijama streptomicina v
razmaku 14 dni (25 mg na kg žive telesne teže).
(2) Vse preiskave je treba opraviti v laboratoriju, ki
ga odobri in pooblasti država članica.
(3) Živali je dovoljeno sprejeti v osemenjevalno
središče le z izrecnim dovoljenjem veterinarja veterinarske ambulante v
osemenjevalnem središču. Vse premike živali v središče in iz središča je treba
evidentirati.
(4) Žival, ki je sprejeta v osemenjevalno središče, ne
sme kazati na dan sprejema nobenega kliničnega znaka bolezni. Vse živali morajo
prihajati iz izolatorija, ki je naveden v točki a) prvega odstavka tega člena
in na dan odpreme uradno izpolnjevati naslednje pogoje:
a)    
da se nahaja v središču območja s polmerom 10 kilometrov, v katerem vsaj 30 dni ni bilo ugotovljenega nobenega primera slinavke in parkljevke
ali prašičje kuge;
b)    
da v njem vsaj tri mesece ni bilo slinavke in parkljevke ter bruceloze;
c)    
da v njem vsaj 30 dni ni bilo Aujeszki bolezni in bolezni prašičev, ki jih
je treba v skladu z določbami Priloge E Direktive 64/432/EGS obvezno prijaviti.
(5) Če so pogoji iz tega pravilnika izpolnjeni in so
bili v zadnjih 12 mesecih opravljeni rutinski testi, se lahko živali prepeljejo
iz enega odobrenega osemenjevalnega središča v drugega z enakovrednim
zdravstvenim statusom brez izolacije ali opravljanja preiskav, če gre za
neposreden premik. Zadevne živali ne smejo priti v neposredni ali posredni stik
s parkljarji nižjega zdravstvenega statusa, prevozno sredstvo pa mora biti pred
uporabo razkuženo. Če poteka premik iz enega osemenjevalnega središča v drugega
med različnimi državami članicami, mora biti opravljen v skladu s pravilnikom,
ki ureja pogoje, ki jih morajo glede zdravstvenega stanja izpolnjevati goveda
in prašiči (Direktiva 64/432/EGS).
V. TRGOVANJE NA TERITORIJU EU IN UVOZ IZ TRETJIH DRŽAV
9. člen
(pogoji za trgovanje na teritoriju EU)
(1) Odobrena osemenjevalna središča v Republiki Sloveniji
morajo biti z vidika zdravstvenega varstva živali za uvrstitev na seznam
Evropske komisije, registrirana pri VURS za trgovanje s semenom med državami
članicami EU in pridobiti veterinarsko registrsko številko. VURS posreduje
drugim državam članicam in Evropski komisiji seznam osemenjevalnih središč v
Republiki Sloveniji z veterinarskimi registrskimi številkami in jih obvešča o
vsakem preklicu odobritve.
(2) VURS odobri osemenjevalno središče, če izpolnjuje
predpisane pogoje iz pravilnika, ki ureja pogoje za odobritev in nadzor
osemenjevalnih središč za pridobivanje, skladiščenje in promet z živalskim
semenom (Direktiva 90/429/EGS), in v osemenjevalnem središču opravlja stalni
veterinarski nadzor.
(3) Za trgovanje s semenom na teritoriju EU, mora pošiljko
med prevozom do namembnega kraja spremljati veterinarsko spričevalo, ki ga izpolni
in podpiše uradni veterinar države članice porekla semena. Veterinarsko
spričevalo mora:
-       
biti izpolnjeno na dan nakladanja v uradnem jeziku ali jezikih odpremne
države članice in v uradnem jeziku ali jezikih namembne države članice;
-       
veljati pet dni;
-       
biti izdano na enem listu papirja;
-       
biti izpolnjeno za enega samega prejemnika;
-       
imeti žig v barvi, ki je drugačna od barve veterinarskega spričevala.
(4) Vzorec veterinarskega spričevala je naveden v Prilogi
D Direktive 90/429/EGS in dosegljiv na spletnih straneh VURS.
10. člen
(pogoji za uvoz iz tretjih držav)
(1) VURS dovoli uvoz semena iz tretjih držav ali dela
tretje države le, če je osemenjevalno središče vključeno na seznam Evropske
komisije. Ta seznam Evropska komisija sproti dopolnjuje in spreminja glede na
zdravstveno stanje prašičev v posamezni tretji državi ter ga objavlja v Uradnem
listu EU in na njenih spletnih straneh.
(2) Pošiljko semena mora ob uvozu na teritorij EU
spremljati veterinarsko spričevalo, ki ga izpolni in podpiše uradni veterinar
tretje države izvoznice. Veterinarsko spričevalo mora:
-       
biti izpolnjeno na dan nakladanja pošiljke v namembno državo članico;
-       
biti napisano v uradnem jeziku ali jezikih namembne države članice;
-       
spremljati pošiljko v izvirniku;
-       
zagotavljati, da seme izpolnjujejo vse predpisane pogoje po tem
pravilniku v zvezi z uvozom iz tretjih držav;
-       
veljati pet dni;
-       
biti izdano na enem listu papirja;
-       
biti izpolnjeno za enega samega prejemnika;
-       
imeti žig v barvi, ki je drugačna od barve veterinarskega spričevala.
(3) Vzorec veterinarskega spričevala je naveden v
Odločbi Evropske komisije 2002/613/ES in dosegljiv na spletnih straneh VURS.
11. člen
(veterinarski nadzor na mejnih prehodih)
Veterinarski nadzor nad pošiljkami semena za umetno
osemenjevanje živali iz tretjih držav izvajajo uradni veterinarji za
inšpekcijski nadzor na mejnem prehodu v skladu s pravilnikom, ki ureja
veterinarske preglede proizvodov pri vnosu na teritorij iz tretjih držav
(Direktiva 97/78/ES).
VII. PREPOVEDI IN DRUGI UKREPI
12. člen
(prepovedi in drugi ukrepi)
(1) Uradni veterinar lahko prepove trgovanje oziroma
uvoz pošiljke semena, če ob kontroli dokumentacije ugotovi, da:
-       
osemenjevalno središče ni odobreno za trgovanje na teritoriju EU;
-       
da merjasci, od katerih je seme pridobljeno, ne izpolnjujejo zdravstvenih
pogojev po tem pravilniku;
-       
seme ne izpolnjuje določb pravilnika, ki ureja pogoje, pod katerimi se
lahko daje živalsko seme v promet (3. člen Direktive 90/429/EGS);
-       
pošiljke ne spremlja predpisano veterinarsko spričevalo.
(2) VURS lahko ob uvozu oziroma vstopu pošiljke semena
izvede preko uradnega veterinarja še naslednje ukrepe:
-       
seme preda v karantenske prostore, če sumi, da je pošiljka okužena ali
kontaminirana s patogenimi mikroorganizmi;
-       
omogoči državi izvora semena vrnitev pošiljke, če ta ne predstavlja
nevarnosti širjenja kužne bolezni;
-       
uničenje semena, če država izvora semena v 30 dneh od obvestila, ko gre
za globoko zamrznjeno seme oziroma takoj, če gre za sveže seme, ne odobri
vračila semena;
-       
vsi nastali stroški, povezani z uničenjem semena bremenijo pošiljatelja,
prejemnika ali njegovega zastopnika brez povračila s strani države.
(3) Ukrepe uradnega veterinarja iz prejšnjega odstavka
mora VURS skupaj z obrazložitvijo posredovati odpremni državi članici in
Evropski komisiji.
VIII. NADZOR V OSEMENJEVALNIH SREDIŠČIH
13. člen
(nadzor)
(1) Nadzor nad izvajanjem določb tega pravilnika izvaja
v osemenjevalnih središčih veterinarska inšpekcija, ki najmanj dvakrat letno
preveri izpolnjevanje predpisanih pogojev.
(2) Če so ugotovljene nepravilnosti, uradni veterinar
začasno prepove uporabo opreme ali prostorov in sprejme vse potrebne ukrepe,
vključno z omejitvijo ali začasno ustavitvijo pridobivanja semena. Nosilcu
dejavnosti naloži odpravo nepravilnosti in določi rok za njihovo odpravo. Če se
ukrepi izkažejo za nezadostne, VURS začasno prekliče odobritev. Če nosilec
dejavnosti ugotovljenih nepravilnosti ne odpravi v roku, ki ga določi uradni
veterinar, VURS odobritev razveljavi. O vseh spremembah glede odobritev in
razlogih za njih, VURS obvešča Evropsko komisijo.
14. člen
(veterinarski pregledi izvedencev EU)
(1) Sestavni del uradnega veterinarskega nadzora v
osemenjevalnem središču so tudi dodatni veterinarski pregledi na kraju samem,
ki jih opravljajo veterinarski izvedenci držav članic in Evropske komisije z
namenom preverjanja pogojev, ki so potrebni za zagotovitev enotne uporabe zakonodaje
EU.
(2) Pogostost inšpekcijskih pregledov na kraju samem,
splošni program pregledov in vodenje inšpekcijskega postopka določa Odločba
Evropske komisije 98/139/ES.
IX. KONČNE DOLOČBE
15. člen
(prenehanje uporabe)
Z dnem uveljavitve tega pravilnika se glede prašičev
prenehajo uporabljati Pravilnik o rutinskih diagnostičnih preiskavah in načinu
zdravljenja merjascev v odobrenih osemenjealnih središčih (Uradni list RS, št.
111/00 in 33/01 – ZVet-1) in 2. točka drugega odstavka 2. člena, 2. točka
prvega odstavka 3. člena ter 6. člen Pravilnika o zdravstveni
ustreznosti in sistematičnih preiskavah plemenskih živali, živalskega semena,
jajčnih celic in zarodkov (Uradni list RS, št. 49/97, 24/99, 42/99, 59/99 in
7/01).
16. člen
(uveljavitev)
Ta pravilnik začne veljati 1. maja 2004.
Št. 323-145/2004/1
Ljubljana, dne 29. marca 2004.
EVA 2004-2311-0218
mag. Franc But l. r.
Minister
za kmetijstvo gozdarstvo in prehrano