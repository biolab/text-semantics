I. SPLOŠNE DOLOČBE
1. člen
(Predmet urejanja)
Ta sklep določa pravila in postopke za
preverjanje pristnosti in primernosti eurobankovcev ter njihovo ponovno dajanje
v obtok v skladu s členom 6 (1) Uredbe Sveta (ES) št. 1338/2001, spremenjene z
Uredbo Sveta (ES) št. 44/2009, in Sklepom Evropske centralne banke z dne
16. septembra 2010 o preverjanju pristnosti in primernosti eurobankovcev
ter njihovem ponovnem dajanju v obtok (ECB/2010/14, v nadaljevanju Sklep ECB).
Zavezanci po tem sklepu so obdelovalci
gotovine.
2. člen
(Definicije pojmov)
Posamezni izrazi, uporabljeni v tem sklepu,
pomenijo:
-       
NCB: nacionalna centralna banka države članice, katere valuta je euro,
-       
eurobankovci: bankovci, ki izpolnjujejo zahteve Sklepa ECB/2003/4
oziroma katerega koli pravnega akta, ki nadomešča ali dopolnjuje navedeni
sklep, in tehnične specifikacije, ki jih določi Svet ECB,
-       
kreditne institucije: kreditne institucije v smislu zakona, ki ureja
bančništvo,
-       
obdelovalci gotovine: kreditne institucije in drugi ponudniki plačilnih
storitev kot tudi vsi drugi gospodarski subjekti, ki sodelujejo pri obdelavi
eurobankovcev in eurokovancev ter njihovi distribuciji v javnosti, vključno z
menjalnicami, družbami za prevoz gotovine in z drugimi gospodarskimi subjekti,
kot so trgovci in igralnice, kadar priložnostno sodelujejo pri obdelavi
eurobankovcev ter njihovi distribuciji v javnosti prek bančnih avtomatov
(bankomatov) v okviru njihove stranske dejavnosti,
-       
ponovno dajanje v obtok: ravnanje obdelovalcev gotovine, s katerim
neposredno ali posredno ponovno dajo v obtok eurobankovce, ki so jih prejeli
bodisi od javnosti kot plačilo ali kot vlogo na bančni račun bodisi od drugega
obdelovalca gotovine,
-       
naprava za obdelavo bankovcev: naprava, ki jo upravljajo stranke, ali
naprava, ki jo upravljajo zaposleni, kakor je opredeljeno v Prilogi 1 tega
sklepa,
-       
vrsta naprave za obdelavo bankovcev: naprava za obdelavo bankovcev, ki
jo je mogoče ločiti od drugih naprav za obdelavo bankovcev, kakor je opisano v
Prilogi 1 tega sklepa,
-       
skupni postopki testiranja: postopki testiranja, ki jih določi Evropska
centralna banka (v nadaljevanju ECB) in jih morajo NCB uporabiti, da bi
testirale vrste naprav za obdelavo bankovcev,
-       
usposobljeni zaposleni: zaposleni pri obdelovalcih gotovine, ki: (a)
poznajo javne zaščitne elemente eurobankovcev, ki jih določi in objavi
Eurosistem, in so sposobni te elemente preverjati; ter (b) poznajo merila
sortiranja, našteta v Prilogi 3b tega sklepa, in so sposobni preverjati
eurobankovce v skladu s temi merili,
-       
ponarejeni eurobankovci: ponarejeni eurobankovci, kakor so opredeljeni v
členu 2(a) Uredbe (ES) št. 1338/2001,
-       
neprimerni eurobankovci: eurobankovci, ki se na podlagi preverjanja
primernosti iz 10. člena ocenijo kot neprimerni za ponovno dajanje v obtok,
-       
avtomat za dvig gotovine: samopostrežna naprava, ki na podlagi uporabe
bančne kartice ali drugih sredstev izda eurobankovce javnosti in bremeni bančni
račun, na primer bankomat, ki izda gotovino. Kot avtomati za dvig gotovine
štejejo tudi samopostrežne blagajne (self‑checkout terminals – SCoT), s pomočjo
katerih lahko javnost plača blago ali storitve z bančno kartico, gotovino ali
drugimi plačilnimi instrumenti, in ki imajo funkcijo dviga gotovine,
-       
oddaljena poslovalnica kreditne institucije: poslovalnica, ki je od
najbližjega depoja eurobankovcev oddaljena več kot 150 km.
II. PREVERJANJE PRISTNOSTI IN PRIMERNOSTI EUROBANKOVCEV
TER NJIHOVO PONOVNO DAJANJE V OBTOK
3. člen
(Pogodba o ponovnem dajanju eurobankovcev
v obtok)
Obdelovalci gotovine lahko eurobankovce
ponovno dajejo v obtok samo na podlagi predhodne priglasitve Banki Slovenije. (črtan)
Obdelovalci gotovine se priglasijo pri
Banki Slovenije z Izjavo o priglasitvi k ponovnemu dajanju eurobankovcev v
obtok, ki je objavljena na spletnih straneh Banke Slovenije. (črtan)
Obdelovalci gotovine, ki sami ne preverjajo
pristnosti in primernosti eurobankovcev, lahko za namen ponovnega dajanja
eurobankovcev v obtok sklenejo podizvajalsko pogodbo z drugim obdelovalcem
gotovine.
O sklenitvi pogodbe iz prejšnjega odstavka
in morebitnih spremembah te pogodbe morajo obdelovalci gotovine obvestiti Banko
Slovenije v roku 3 delovnih dni.
4. člen
(Splošna pravila)
Obdelovalci gotovine smejo strankam vračati
samo pristne in primerne eurobankovce, ki so bili predhodno preverjeni v skladu
s tem sklepom.
Če sta pri ponovnem dajanju istih
eurobankovcev v obtok udeležena dva obdelovalca gotovine ali več, se obdelovalec
gotovine, ki je odgovoren za preverjanje pristnosti in primernosti teh
eurobankovcev, določi s pogodbo med udeleženimi obdelovalci gotovine.
5. člen
Preverjanje pristnosti in primernosti
eurobankovcev po tem sklepu se izvede bodisi z vrsto naprave za obdelavo
bankovcev, ki je objavljena kot ustrezna na spletni strani ECB, bodisi ročno, s
strani usposobljenega zaposlenega.
6. člen
Prek naprav, ki jih upravljajo stranke, ali
prek avtomatov za dvig gotovine, je dovoljeno vračanje eurobankovcev v obtok
samo v primeru, če je bila pristnost in primernost teh eurobankovcev preverjena
v NCB ali z vrsto naprave za obdelavo bankovcev, ki je objavljena na spletni
strani ECB, eurobankovci pa so bili razvrščeni kot pristni in primerni.
Obdelovalci gotovine lahko naprave, ki jih
upravljajo zaposleni, kadar se uporabljajo za preverjanje pristnosti in
primernosti, in naprave, ki jih upravljajo stranke, dajo v obratovanje samo, če
so bile uspešno testirane v NCB in so navedene na spletni strani ECB. Naprave
se lahko uporabljajo samo za apoene in serije eurobankovcev, ki so za tovrstne
naprave navedeni na spletni strani ECB, ter s standardnimi tovarniškimi
nastavitvami, vključno z vsemi njihovimi posodobitvami, ki so bile uspešno
testirane, razen če se NCB in obdelovalec gotovine dogovorita o strožjih
nastavitvah.
Eurobankovce, katerih pristnost in
primernost je že preverila NCB ali drug obdelovalec gotovine, ni treba ponovno
preveriti.
7. člen
Eurobankovce, katerih pristnost in
primernost ni bila preverjena na način iz prejšnjega člena, se lahko vrača v
obtok le na okencih in zgolj v primeru, če so jih preverili usposobljeni
zaposleni.
8. člen
(Izjeme)
Oddaljene poslovalnice kreditnih
institucij
V oddaljenih poslovalnicah kreditnih
institucij z majhnim številom gotovinskih poslov (mesečno povprečje gotovinskih
transakcij v zadnjih šestih mesecih ne presega 100.000,00 EUR) smejo ne
glede na določbe tega poglavja primernost eurobankovcev, ki se vračajo v obtok
prek naprav, ki jih upravljajo stranke ali prek avtomatov za dvig gotovine,
preverjati usposobljeni zaposleni pod pogojem, da je bila pristnost teh
eurobankovcev preverjena na napravah za preverjanje pristnosti bankovcev, ki je
bila uspešno testirana v NCB.
Banka Slovenije bo omejila obseg
eurobankovcev, ki se v skladu s prejšnjim odstavkom preverjajo ročno, če bo
skupno število eurobankovcev, katerih primernost je bila preverjena ročno, na
nacionalni ravni dosegla 5% skupnega obsega eurobankovcev, ki se letno izdajo
prek naprav, ki jih upravljajo stranke in prek avtomatov za dvig gotovine.
Izredni dogodek
V primeru izrednega dogodka, mora
obdelovalec gotovine Banko Slovenije nemudoma obvestiti in od nje predhodno
pridobiti pisno soglasje, da lahko začasno preverjanje pristnosti in
primernosti eurobankovcev, ki so namenjeni za ponovno dajanje v obtok prek
naprav, ki jih upravljajo stranke, ali prek avtomatov za dvig gotovine, ročno
opravljajo njegovi usposobljeni zaposleni v skladu z zahtevami, ki so določene
v tem sklepu. Obvestilo mora vsebovati podrobne informacije o naravi izrednega
dogodka in pričakovanem trajanju ročne obdelave eurobankovcev.
V primeru oddaljenih poslovalnic kreditnih
institucij ali izrednega dogodka morajo obdelovalci gotovine za ročno obdelane
eurobankovce upoštevati Prilogo 3b tega sklepa, ki predpisuje minimalne
standarde za ročno preverjanje primernosti eurobankovcev.
9. člen
(Odkrivanje ponaredkov)
Eurobankovce, katerih pristnost na podlagi
razvrščanja, opravljenega v skladu s Prilogo 2a ali 2b tega sklepa, ali na
podlagi ročnega preverjanja pristnosti, ki ga je opravil usposobljen zaposleni,
ni bila potrjena, mora obdelovalec gotovine v skladu z Uredbo Sveta (ES) št.
1338/2001 nemudoma predati pristojni policijski postaji.
10. člen
(Odkrivanje neprimernih eurobankovcev)
Ročno preverjanje primernosti se izvaja v
skladu z minimalnimi standardi, določenimi v Prilogi 3. 
Samodejno preverjanje primernosti se izvaja
z uspešno testirano napravo za obdelavo bankovcev v skladu z vsakokratnimi
minimalnimi standardi, ki so objavljeni na spletni strani ECB. 
Banka Slovenije lahko določi strožje
standarde za enega ali več apoenov ali serij eurobankovcev, če je to
upravičeno, zlasti v primeru poslabšanja kakovosti eurobankovcev, ki so v
obtoku. Ti strožji standardi se objavijo na spletni strani Banke Slovenije. 
Neprimerni eurobankovci se predajo NCB ob
upoštevanju nacionalnih predpisov.
10.a člen
(Začasna prepoved ponovnega dajanja v
obtok)
Banka Slovenije obvesti obdelovalce
gotovine o grožnjah ponarejanja, kadar je to primerno, in lahko od njih zahteva
ukrepanje, vključno z začasno prepovedjo ponovnega dajanja apoena ali apoenov
zadevne serije eurobankovcev v obtok.
III. ENOTNI POSTOPEK TESTIRANJA NAPRAV ZA OBDELAVO
BANKOVCEV
11. člen
(Splošno)
Za ponovno dajanje eurobankovcev v obtok se
lahko uporablja samo vrste naprav za obdelavo bankovcev, ki so bile uspešno
testirane po enotnem testnem postopku Eurosistema in so objavljene na spletni
strani ECB.
Testiranja na vrstah naprav za obdelavo
bankovcev v skladu z skupnimi postopki testiranja opravlja strokovna komisija,
ki jo sestavljajo predstavniki Banke Slovenije in Ministrstva za notranje
zadeve. Sestava, pristojnosti in delo strokovne komisije so opredeljeni v
Protokolu o medsebojnem sodelovanju na področju odkrivanja europonaredkov.
12. člen
(Testi in objava na spletnih straneh)
Vse uspešno testirane vrste naprav za
obdelavo bankovcev so v obdobju veljavnosti rezultatov testiranj navedene na
seznamu na spletni strani ECB.
Uspešno testirane vrste naprav, ki ne
opravijo ponovnega testa, se odstranijo s seznama iz prejšnjega odstavka.
Kadar je posamezna vrsta naprave za
obdelavo bankovcev uspešno testirana, so rezultati testiranja v celotnem
euroobmočju veljavni eno leto od konca meseca, v katerem je bilo testiranje
opravljeno, pod pogojem, da je ta vrsta naprave za obdelavo bankovcev v tem
obdobju zmožna odkriti vse ponarejene eurobankovce, s katerimi je Eurosistem
seznanjen.
Eurosistem ne prevzame odgovornosti, če
uspešno testirana vrsta naprave za obdelavo bankovcev ni zmožna razvrstiti
eurobankovcev in ravnati z njimi v skladu s Prilogo 2a ali 2b.
13. člen
(Naprave za obdelavo bankovcev)
Naprave za obdelavo bankovcev, ki jih lahko
za ponovno dajanje v obtok uporabljajo obdelovalci gotovine, so podrobneje
definirane v Prilogi 1 tega sklepa. Način razvrščanja in ravnanja z
eurobankovci z napravami, ki jih upravljajo stranke oziroma zaposleni, je
podrobneje določen v prilogah 2a in 2b tega sklepa.
Pred namestitvijo naprave, ki je na seznamu
ECB, in njeno predajo v uporabo, morajo obdelovalci gotovine o tem pisno
obvestiti Banko Slovenije v roku 3 delovnih dni.
Naprave je treba uporabljati s standardnimi
tovarniškimi nastavitvami, vključno z vsemi njihovimi posodobitvami, ki so bile
uspešno testirane v NCB.
14. člen
(Posodabljanje naprav za obdelavo bankovcev)
Obdelovalci gotovine so dolžni posodabljati
naprave in vsakokrat namestiti najnovejšo različico posodobljene strojne ali
programske opreme za preverjanje pristnosti in primernosti eurobankovcev, ki jo
zagotavljajo posamezni proizvajalci.
IV. POROČANJE
15. člen
(Poročanje Banki Slovenije)
Obdelovalci gotovine morajo Banki Slovenije
v skladu s tem sklepom posredovati glavne in operativne podatke o ponovnem
dajanju eurobankovcev v obtok.
Glavni podatki obsegajo informacije o:
-       
napravah, ki jih upravljajo zaposleni ali stranke,
-       
številu in lokacijah avtomatov za dvig gotovine v oddaljenih
poslovalnicah kreditnih institucij, kjer se primernost eurobankovcev preverja
ročno,
-       
morebitni sklenitvi podizvajalske pogodbe v zvezi s ponovnim dajanjem
eurobankovcev v obtok,
-       
številu delujočih naprav za obdelavo bankovcev.
Operativni podatki so podatki, ki jih
obdelovalci gotovine zberejo med obdelavo eurobankovcev in njihovim vračilom v
obtok.
Če je obdelovalec gotovine preverjanje
pristnosti in primernosti oddal v izvajanje drugemu obdelovalcu gotovine, mora
podatke v skladu z drugim odstavkom 4. člena tega sklepa zagotoviti obdelovalec
gotovine, ki fizično obdeluje eurobankovce.
Guverner Banke Slovenije z navodilom določi
podrobnejšo vsebino, obliko, način in frekvenco poročanja v skladu s tem
sklepom.
16. člen
(Izjeme pri poročanju)
Obdelovalcem gotovine ni potrebno poročati
operativnih podatkov o eurobankovcih, ki se obdelajo z napravami za obdelavo
bankovcev in se izdajo prek okenca.
Podatkov o transakcijah, opravljenih prek
okenc v skladu s 7. členom tega sklepa, obdelovalcem gotovine ni potrebno
poročati.
V. NADZOR
17. člen
Banka Slovenije opravlja nadzor nad
izvajanjem tega sklepa. Za postopek nadzora se smiselno uporabljajo določbe
zakona, ki ureja bančništvo.
Za namen preverjanja skladnosti poslovanja
obdelovalcev gotovine z določbami tega sklepa lahko pooblaščene osebe Banke
Slovenije:
-       
v prostorih obdelovalcev gotovine preverijo njihove naprave za obdelavo
bankovcev, zlasti zmožnost naprav, da preverijo pristnost in primernost
eurobankovcev ter da izsledijo domnevno ponarejene eurobankovce in
eurobankovce, katerih pristnost ni nedvoumno potrjena, ter jih povežejo z
imetnikom računa, na katerega so bili položeni,
-       
preverijo postopke, ki urejajo delovanje in kontrolo naprav za obdelavo
bankovcev, ravnanje s preverjenimi eurobankovci in kakršno koli ročno
preverjanje pristnosti in primernosti eurobankovcev,
-       
za potrebe preverjanja začasno vzamejo vzorce obdelanih eurobankovcev.
Če pooblaščene osebe Banke Slovenije med
pregledom iz prejšnjega odstavka pri obdelovalcu gotovine odkrijejo neskladnost
z določbami tega sklepa, obdelovalcu gotovine naložijo, da v določenem roku
sprejme korektivne ukrepe.
Dokler neskladnost ni odpravljena, lahko
Banka Slovenije obdelovalcu gotovine prepove ponovno dajanje apoena ali apoenov
zadevne serije eurobankovcev v obtok.
Če je neskladnost posledica neustreznega
delovanja vrste naprave za obdelavo bankovcev, lahko Banka Slovenije sproži
postopek za umik takšne naprave iz seznama iz prvega odstavka 12. člena tega
sklepa.
Če obdelovalec gotovine pooblaščeni osebi
Banke Slovenije ne omogoči pregleda ali drugače ovira postopek pregleda po tem
sklepu, se to šteje kot neskladnost.

Priloga
1: Naprave za obdelavo bankovcev
Priloga
2a: Razvrščanje eurobankovcev in ravnanje z njimi z napravami, ki jih
upravljajo stranke
Priloga
2b: Razvrščanje eurobankovcev in ravnanje z njimi z napravami, ki jih
upravljajo zaposleni
Priloga 3a: (črtana)
Priloga
3b: Minimalni standardi za račno preverjanje primernosti eurobankovcev

Sklep o preverjanju pristnosti in primernosti
eurobankovcev ter njihovem ponovnem dajanju v obtok (Uradni list RS, št. 103/10) vsebuje naslednje prehodne in
končne določbe:
»VI. PREHODNE IN KONČNE DOLOČBE
18. člen
S pričetkom veljavnosti tega sklepa preneha
veljati Sklep o recikliranju eurobankovcev (Uradni list RS, št. 108/07).
Obdelovalcem gotovine, ki so do
31. decembra 2010 že opravili priglasitev pri Banki Slovenije v skladu z
določili Sklepa o recikliranju eurobankovcev iz prejšnjega odstavka tega člena,
ni potrebna ponovna priglasitev.
Obdelovalci gotovine so dolžni postopke
ravnanja z eurobankovci in obstoječe delujoče naprave za obdelavo bankovcev
prilagoditi zahtevam po tem sklepu najkasneje do začetka uporabe tega sklepa.
Glavne podatke morajo obdelovalci gotovine
prvič posredovati Banki Slovenije najkasneje v roku 30 dni po objavi tega
sklepa v Uradnem listu Republike Slovenije.
Ta sklep začne veljati z dnem objave v
Uradnem listu Republike Slovenije, uporabljati pa se začne s 1. januarjem
2011.«.

Sklep o spremembi Sklepa o preverjanju
pristnosti in primernosti eurobankovcev ter njihovem ponovnem dajanju v obtok
(Uradni list RS, št. 20/13) vsebuje naslednjo prehodno
določbo:
»PREHODNA DOLOČBA
9. člen
Ta sklep prične veljati z dnem objave v
Uradnem listu Republike Slovenije.«.