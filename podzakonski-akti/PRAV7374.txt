I. SPLOŠNE DOLOČBE
1. člen
(vsebina)
(1) Ta pravilnik ureja način veterinarskega pregleda
proizvodov pri vnosu na teritorij Evropske Unije (v nadaljnjem besedilu: EU),
pogoje, ki jih morajo izpolnjevati mejne veterinarske postaje (v nadaljnjem
besedilu: MVP), veterinarske pogoje za proste cone oziroma skladišča ter
carinska skladišča (v nadaljnjem besedilu: PC), samozaščitne ukrepe ter
sodelovanje z Evropsko komisijo in drugimi državami članicami EU v skladu z
Direktivo Sveta 97/78/ES z dne 18. decembra 1997 o določitvi načel, ki urejajo
organizacijo veterinarskih pregledov proizvodov, ki vstopajo v Skupnost iz
tretjih držav (UL L št. 24 z dne 30. 1. 1998, str. 9, z vsemi spremembami; v
nadaljnjem besedilu: Direktiva 97/78/ES).
(2) Določbe tega pravilnika ne vplivajo na obveznosti pravnih
in fizičnih oseb, ki izhajajo iz carinskih predpisov.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
proizvodi so tisti proizvodi, ki morajo biti v skladu z veterinarskimi
predpisi pod veterinarskim nadzorom in sonavedeni v Odločbi Komisije
2002/349/ES z dne 26. aprila 2002 o določitvi seznama proizvodov, ki morajo
biti v skladu z Direktivo Sveta 97/78/ES pregledani na mejnih kontrolnih točkah
(UL L št. 121 z dne 8. 5. 2002, str. 6, z vsemi spremembami; v nadaljnjem
besedilu: Odločba 2002/349/ES) in v Prilogi IV Uredbe Komisije (ES) št.
136/2004 z dne 22. januarja 2004 o postopkih za veterinarske preglede
proizvodov, uvoženih iz tretjih držav, na mejnih kontrolnih točkah Skupnosti
(UL L št. 21 z dne 28. 1. 2004, str. 11, z vsemi spremembami; v nadaljnjem
besedilu: Uredba 136/2004/ES);
2.     
neharmonizirani proizvodi so proizvodi, za katere ni popolnoma enotnih
predpisov Skupnosti, temveč pogoje ali nekatere pogoje zanje določi namembna
država članica EU;
3.     
neskladni proizvodi so harmonizirani ali neharmonizirani proizvodi, ki
ne izpolnjujejo pogojev za trgovanje na teritoriju EU oziroma pogojev, ki so
predpisani v posameznih nacionalnih zakonodajah držav članic EU;
4.     
popolni veterinarski pregled je izvedba dokumentacijskega,
identifikacijskega in fizičnega pregleda pošiljke;
5.     
obrat so zgradbe ali prostori, kjer se proizvaja, skladišči ali
predeluje proizvode po tem pravilniku;
6.     
dokumenti so veterinarski certifikati, drugi veterinarski dokumenti
oziroma drugi dokumenti v skladu z veterinarskimi predpisi, ki spremljajo
pošiljko;
7.     
skupni vstopni veterinarski dokument (v nadaljnjem besedilu: SVVD) je
potrdilo na obrazcu iz Priloge III Uredbe 136/2004/ES.
II. ORGANIZACIJA IN OPRAVLJANJE PREGLEDOV
3. člen
(postopek za vnos pošiljke na teritorij EU)
(1) Nobena pošiljka iz tretje države ne sme biti vnesena na
teritorij EU brez predhodno opravljenih veterinarskih pregledov po tem
pravilniku.
(2) Osebe, odgovorne za tovor, so dolžne vnaprej posredovati
podatke o pošiljki v skladu z roki iz Uredbe 136/2004/ES, tako, da točno
izpolnijo I. del SVVD in ga z računalniškim programom in po omrežju TRACES (v
nadaljnjem besedilu: sistem TRACES) pošljejo na vstopno MVP. Uradni veterinar
MVP lahko zahteva ladijske in letalske tovorne liste, da preveri, ali se
ujemajo s predloženimi izjavami in dokumenti.
(3) Carinski organ na mejnem prehodu, na katerem je MVP,
sprosti pošiljko v nameravano carinsko dovoljeno obdelavo ali uporabo v skladu
s pogoji, določenimi v SVVD.
(4) Lista proizvodov, za katero mora carinski organ zahtevati
SVVD, je določena z Odločbo 2002/349/ES in Uredbo 136/2004/ES.
4. člen
(veterinarski pregled)
(1) Veterinarske preglede na MVP izvajajo uradni veterinarji
mejnih veterinarskih postaj (v nadaljnjem besedilu: uradni veterinarji MVP), ki
morajo vsako pošiljko veterinarsko pregledati.
(2) Uradni veterinar MVP mora za vsako pošiljko na podlagi
podatkov iz drugega odstavka prejšnjega člena in s pomočjo razpoložljive
podatkovne baze preveriti, ali je bila pošiljka pri poskusu vnosa na teritorij
EU že kdaj zavrnjena. Uradni veterinar MVP mora zagotoviti, da so izvedeni vsi
postopki, potrebni za vzdrževanje te podatkovne baze, predvsem vpis podatkov v
skladu z Odločbo Komisije 97/394/ES z dne 6. junija 1997 o določitvi
najmanjšega obsega podatkov, potrebnih za podatkovne baze o živalih in živalskih
proizvodih, uvoženih v Skupnost (UL L št. 164 z dne 21. 6. 1997, str. 42, z
vsemi spremembami).
(3) Vsaka pošiljka mora biti, ne glede na carinsko dovoljeno
obdelavo ali uporabo, podvržena dokumentacijskemu pregledu, da se ugotovi
ujemanje podatkov na dokumentih iz prvega odstavka 7. člena tega pravilnika s
podatki, predloženimi v skladu z drugim odstavkom prejšnjega člena, pri uvozu
pa, da iz podatkov v dokumentih izhaja, da so izpolnjena predpisana ali
zahtevana jamstva. Za vsako pošiljko mora uradni veterinar MVP ugotoviti namen
vnosa pošiljke in pristojni carinski organ. Dokumentacijski pregled se izvaja v
skladu z Uredbo 136/2004/ES.
(4) Če ta pravilnik ne določa drugače, mora uradni veterinar
MVP poleg dokumentacijskega pregleda izvesti tudi:
a)    
identifikacijski pregled vsake pošiljke:
- 
kadar živalski proizvodi prispejo v zabojnikih, se preveri ali so
zalivke, ki jih je namestil uradni veterinar ali pristojni organ v skladu z
veterinarskimi predpisi, nedotaknjene in ali se podatki na njih ujemajo s podatki,
navedenimi v spremnem dokumentu;
- 
za ostale proizvode pod veterinarskim nadzorom identifikacijski pregled
obsega preverjanje ali so žigi, uradne oznake oziroma zdravstvene oznake, iz
katerih je razvidna država in obrat izvora, v skladu s podatki, navedenimi v
spremnem dokumentu, pri zavitih in pakiranih proizvodih pa tudi preverjanje
specifičnih etiket, predpisanih z veterinarskimi predpisi;
- 
ne glede na prejšnji dve alinei identifikacijski pregled ni obvezen za
pošiljke v cisternah, kot so določene v pravilniku, ki ureja trgovanje in uvoz
določenih proizvodov živalskega izvora, namenjenih za prehrano ljudi oziroma v
Direktivi Sveta 92/118/EGS z dne 17. decembra 1992 o zahtevah zdravstvenega
varstva živali in javnozdravstvenega varstva, ki urejajo trgovino in uvoz v
Skupnost za izdelke, ki niso predmet navedenih zahtev, določenih v posebnih
pravilih Skupnosti iz priloge A (I) Direktive 89/662/EGS, glede povzročiteljev
bolezni pa v Direktivi 90/425/EGS (UL L št. 62 z dne 15. 3. 1993, str. 49, z
vsemi spremembami);
b)    
fizični pregled pošiljke. Ta pregled mora biti izveden v skladu s
Prilogo 1, ki je sestavni del tega pravilnika. Pri izvedbi fizičnega pregleda
pošiljke se izvedejo laboratorijski testi na samem mejnem prehodu oziroma
uradno vzorčenje pošiljk za zagotovitev najhitrejše možne analize.
Laboratorijski testi se izvedejo v skladu z Uredbo 136/2004/ES.
(5) Pogostost fizičnih pregledov je urejena z Odločbo
Komisije 94/360/ES z dne 20. maja 1994 o zmanjšanju pogostosti fizičnih
pregledov pošiljk nekaterih proizvodov ob uvozu iz tretjih držav v skladu z
Direktivo Sveta 90/675/EGS (UL L št. 158 z dne 25. 6. 1994, str. 41, z vsemi
spremembami; v nadaljnjem besedilu: Odločba 94/360/ES).
5. člen
(SVVD)
(1) Po opravljenih veterinarskih pregledih uradni veterinar
MVP oziroma uradni veterinar OU izpolni II. del SVVD, kjer se glede na
rezultate veterinarskih pregledov odloči, ali pošiljka izpolnjuje veterinarske
pogoje za predlagani namen.
(2) O ugotovitvah in odločitvi iz prejšnjega odstavka uradni
veterinar MVP oziroma uradni veterinar OU seznani osebo, odgovorno za tovor. Če
pošiljka ne izpolnjuje veterinarskih pogojev za predlagani namen, jo seznani
tudi z razlogi za svojo odločitev, o možnosti pritožbe in roku za vložitev
pritožbe.
(3) Uradni veterinar MVP oziroma uradni veterinar OU
originalni SVVD posreduje carinskemu organu, pri katerem je bila pošiljka
najavljena, eno kopijo izroči osebi, odgovorni za tovor, drugo kopijo pa skupaj
z originalnimi veterinarskimi dokumenti arhivira za najmanj tri leta.
(4) SVVD mora spremljati pošiljko:
a)    
dokler je pošiljka pod carinskim nadzorom; v takem primeru se SVVD
sklicuje na carinski dokument;
b)    
v primeru uvoza do namembnega obrata.
(5) Če se pošiljka razdeli, veljajo določbe prvega in
četrtega odstavka tega člena za vsak posamezen del pošiljke.
6. člen
(MVP)
(1) MVP mora biti locirana na območju carinskega organa, čim
bližje geografski meji teritorija EU in mora izpolnjevati pogoje iz Priloge 2,
ki je sestavni del tega pravilnika, ter pogoje iz Odločbe Evropske Komisije
2001/812/ES z dne 21. novembra 2001 o zahtevah za odobritev mejnih kontrolnih
točk, odgovornih za veterinarske preglede proizvodov, ki so vneseni v Skupnost
iz tretjih držav (UL L št. 306 z dne 23. 11. 2001, str. 28, z vsemi
spremembami; v nadaljnjem besedilu: Odločba 2001/812/ES).
(2) Izpolnjevanje pogojev iz prejšnjega odstavka ugotovi
komisija treh članov, ki jo imenuje generalni direktor VURS. Na podlagi
pozitivnega mnenja komisije izda generalni direktor VURS odločbo o
izpolnjevanju pogojev.
(3) Na podlagi odločbe iz prejšnjega odstavka VURS vloži
vlogo pri Evropski komisiji za uvrstitev MVP na listo evropsko odobrenih MVP iz
Odločbe Komisije 2001/881/ES z dne 7. decembra 2001 o sestavi seznama mejnih
kontrolnih točk, dogovorjenih za veterinarske preglede živali in živalskih
proizvodov iz tretjih držav, in o posodabljanju podrobnih pravil v zvezi s
pregledi, ki jih bodo izvajali strokovnjaki Komisije (UL L št. 326 z dne 11. 12.
2001, str. 44, z vsemi spremembami). Pred uvrstitvijo na listo mora VURS
omogočiti izvedbo inšpekcijskega pregleda strokovnjakov Evropske komisije.
(4) VURS v posebnih primerih, predvsem kadar je ogroženo
zdravje ljudi oziroma živali, MVP začasno odvzame odobritev do odprave vzrokov
za odvzem. O začasnem odvzemu in vzrokih za to obvesti Evropsko komisijo in
ostale države članice EU.
(5) Če MVP ne izpolnjuje več predpisanih pogojev, VURS pošlje
Evropski komisiji predlog za izbris MVP z liste evropsko odobrenih MVP. Če se
MVP zbriše z liste evropsko odobrenih MVP, poteka postopek ponovne uvrstitve na
listo v skladu s tem členom.
7. člen
(uvoz na teritorij EU)
(1) Vsako pošiljko, namenjeno uvozu na teritorij EU, morajo
spremljati originalni veterinarski dokumenti, ki so v skladu z veterinarskimi
predpisi in ostanejo na MVP.
(2) Vsaka pošiljka proizvodov iz tretje države, ki je
namenjena uvozu na teritorij EU, mora prestati identifikacijski in fizični
pregled v skladu s četrtim odstavkom 4. člena tega pravilnika.
(3) Carinski organ ne sme dovoliti uvoza pošiljke na
teritorij EU, dokler ne dobi predloženega SVVD, iz katerega je razvidno, da
pošiljka izpolnjuje uvozne pogoje, da so bili izvršeni predpisani veterinarski
pregledi z ustreznimi rezultati in da je pristojbina za veterinarski pregled
plačana oziroma da je plačilo zagotovljeno.
(4) Če se uvoz pošiljke v EU dovoli, uradni veterinar MVP
izda osebi, odgovorni za tovor, kopije originalnih dokumentov in jih overi s
podpisom, žigom in datumom.
(5) Po uvozu v EU se pošiljka obravnava v skladu s predpisi,
ki urejajo notranji evropski trg.
8. člen
(posebni postopek pregleda pri uvozu)
(1) Uradni veterinar MVP mora preko sistema TRACES od
pristojnega veterinarskega organa na namembnem kraju pošiljke dobiti ali pa mu
posredovati dodatne informacije, če:
a)    
so proizvodi namenjeni v državo članico EU ali regijo, ki je pridobila
pravico do dodatnih jamstev v okviru veterinarskih predpisov Skupnosti;
b)    
so bili vzeti vzorci, vendar rezultati pred odhodom prevoznega sredstva
z MVP niso znani;
c)    
gre za izredni uvoz pošiljke za posebne namene (predelava ali odstranjevanje
živalskih stranskih proizvodov, ipd.), ki ga dovoljujejo veterinarski predpisi
Skupnosti;
d)    
gre za uvoz dlakaste divjadi v koži.
(2) V primeru uvoza iz točk a) in c) prejšnjega odstavka, ko
je pošiljka namenjena v drugo državo članico EU, mora uradni veterinar MVP
opraviti dokumentacijski, identifikacijski in fizični pregled v skladu s
tretjim in četrtim odstavkom 4. člena tega pravilnika. S pregledom mora
ugotoviti, če pošiljka izpolnjuje morebitne dodatne zahtevane pogoje, ki
veljajo za namembno državo ali območje namembne države.
(3) Če se na teritoriju Republike Slovenije odkrijejo
pošiljke iz točk a) in c) prvega odstavka tega člena, ki so prišle na teritorij
EU v nasprotju z določbami tega pravilnika, morata VURS in pristojni organ
namembne države članice EU zagotoviti, da se pošiljka dostavi na namembni kraj.
(4) V primeru uvoza iz točke d) prvega odstavka tega člena se
na MVP opravi samo dokumentacijski pregled in izda SVVD. Identifikacijski in
fizični pregled pošiljke se glede zdravstvenih pogojev opravita v skladu z
Uredbo (ES) št. 854/2004 Evropskega Parlamenta in Sveta z dne 29. aprila 2004 o
higieni živil (UL L št. 139 z dne 30. 4. 2004, str. 1, z vsemi spremembami) in
pravilnikom, ki ureja monitoring za rezidua. Pregleda se opravita v namembnem
obratu, odobrenem v skladu z Uredbo (ES) št. 853/2004 Evropskega Parla­menta in
Sveta z dne 29. aprila 2004 o posebnih higienskih pravilih za živila živalskega
izvora (UL L št. 139 z dne 30. 4. 2004, str. 55, z vsemi spremembami). Uradni
veterinar na namembnem kraju, ki opravi dokončni pregled pošiljke, mora o
rezultatih pregleda obvestiti uradnega veterinarja na MVP, ki je izdal SVVD. Do
rezultata pregleda mora biti pošiljka pod carinskim nadzorom, uvozi pa se na
podlagi odločitve uradnega veterinarja MVP. Če je glede na izid pregleda
potrebno, se izvedejo ukrepi iz 29. člena tega pravilnika.
(5) Proizvodi iz prvega odstavka tega člena se pod carinskim
nadzorom po postopku T5 iz Uredbe Komisije (EGS) št. 2454/93 z dne 2. julija
1993 o določbah za izvajanje Uredbe Sveta (EGS) št. 2913/92 o carinskem
zakoniku Skupnosti (UL L št. 253 z dne 11. 10. 1993, str. 1, z vsemi
spremembami; v nadaljnjem besedilu: Uredba 2913/92/EGS) ter v skladu z
veterinarskimi predpisi Skupnosti nadzorujejo od vstopnega MVP do namembnega
kraja in se z vstopnega MVP odpošljejo pod naslednjimi pogoji:
a)    
zabojniki oziroma cisterne morajo biti zapečateni z zalivko uradnega
veterinarja MVP, poleg tega pa morajo biti za proizvode iz točke c) prvega
odstavka tega člena izdelani tako, da je onemogočeno iztekanje ali izcejanje;
b)    
uradni veterinar MVP mora uradnega veterinarja v namembnem kraju preko
sistema TRACES obvestiti o namembnosti in statusu pošiljke;
c)    
uradni veterinar MVP mora preveriti, ali je namembni obrat registriran
za nameravano obdelavo proizvodov iz točke c) prvega odstavka tega člena.
(6) Vodstvo namembnega obrata mora uradnega veterinarja v
namembnem kraju obvestiti o prihodu pošiljke na cilj. Uradni veterinar v
namembnem kraju mora v roku 15 dni od dneva izdaje SVVD obvestiti uradnega
veterinarja MVP, ki je dovolil odpošiljanje pošiljke, o prihodu pošiljke in
načinu obdelave. Če uradni veterinar MVP ne prejme obvestila iz prejšnjega
stavka, mora to prijaviti carinskemu organu, ki v skladu s carinskim predpisi
sproži ustrezen postopek.
(7) VURS mora Evropski komisiji posredovati listo odobrenih
obratov v Republiki Sloveniji, ki opravljajo dejavnosti obdelave oziroma
predelave proizvodov iz prvega odstavka tega člena.
(8) Če obrat iz prejšnjega odstavka v obdobju 12 mesecev več
kot dvakrat ne obvesti uradnega veterinarja o prihodu pošiljke iz prvega odstavka
tega člena, VURS obratu odvzame odobritev.
9. člen
(pretovarjanje v pristaniščih in letališčih)
(1) Če se pošiljka proizvodov nahaja na carinskem območju v
pristanišču ali na letališču, kjer je MVP, uvoz pa se bo izvedel preko druge
MVP ter se pošiljka samo preklada z ladje na ladjo ali z letala na letalo, je
oseba, odgovorna za tovor, dolžna obvestiti uradnega veterinarja MVP o prihodu
takšne pošiljke. S pošiljko proizvodov se ravna v skladu z Odločbo 2000/25/ES z
dne 16. decembra 1999 o podrobnih pravilih za uporabo člena 9 Direktive Sveta
97/78/ES v zvezi s pretovarjanjem izdelkov na mejni kontrolni točki, če so
pošiljke namenjene morebitnemu uvozu v Evropsko skupnost in o spremembi Odločbe
Komisije 93/14/EGS (UL L št. 9 z dne 13. 1. 2000, str. 27, z vsemi
spremembami).
(2) V primeru suma ogrožanja zdravja ljudi oziroma živali
lahko uradni veterinar MVP kadarkoli opravi popolni veterinarski pregled. Sum
mora utemeljiti v zapisniku o opravljenem veterinarskem pregledu.
10. člen
(manjša pogostost fizičnih pregledov)
(1) Manjša pogostost fizičnih pregledov je urejena z Odločbo
94/360/ES.
(2) Ne glede na prejšnji odstavek lahko uradni veterinar MVP
opravi večje število fizičnih pregledov, če obstaja utemeljen sum, da bo
fizični pregled pošiljke pokazal njeno neskladnost. Sum mora utemeljiti v
zapisniku o opravljenem veterinarskem pregledu.
11. člen
(tranzit preko teritorija EU)
(1) Vsak tranzit pošiljke proizvodov mora odobriti uradni
veterinar vstopne MVP. Oseba, odgovorna za tovor, se z varščino v višini
polovice vrednosti pošiljke zaveže, da bo v primeru neizpolnjevanja pogojev za
tranzit pošiljko prevzela nazaj.
(2) Pošiljka proizvodov v tranzitu preko teritorija EU se ne
sme razdeliti na več delov ter po prihodu na vstopno MVP ne sme biti razložena.
Pošiljka v tranzitu mora biti na kamionu ali v kontejnerju, ki ga zapečati
carinski organ. Med tranzitom je prepovedano kakršnokoli ravnanje z pošiljko.
(3) Uradni veterinar MVP ne sme odobriti tranzita pošiljke
preko teritorija EU iz ene tretje države v drugo tretjo državo, če je
prepovedan vstop proizvodov iz te tretje države na teritorij EU. Tranzit
veterinarskih pošiljk preko teritorija EU poteka pod carinskim nadzorom po
postopku T1 iz Uredbe 2913/92/EGS.
(4) Za odobritev tranzita mora biti pošiljka opremljena z
originalnimi dokumenti v skladu s 7. členom tega pravilnika, ki so prevedeni
tudi v slovenski jezik. Za pošiljke, za katere je prijavljen tranzit, sta
obvezna dokumentacijski in identifikacijski pregled, na podlagi katerih se izda
SVVD. V primerih tranzita z ladjo ali letalom, ko pošiljka ni razložena s
prevoznega sredstva, se dokumentacijski in identifikacijski pregled opravita
samo na podlagi tovornih listov. V primeru utemeljenega suma ogrožanja zdravja
ljudi ali živali lahko uradni veterinar MVP kadarkoli opravi popolni
veterinarski pregled pošiljke. O utemeljitvi tega suma mora sestaviti zapisnik.
(5) V primeru odobrenega tranzita pošiljke preko teritorija
EU po cesti ali železnici uradni veterinar MVP, ki odobri prevoz, o tem obvesti
uradnega veterinarja namembne izstopne MVP s pomočjo sistema TRACES. Pošiljka
mora izstopiti preko izstopne MVP v 30 dneh. Uradni veterinar namembne izstopne
MVP mora opraviti dokumentacijski in identifikacijski pregled pošiljke, da
ugotovi istovetnost pošiljke. Po opravljenih pregledih potrdi istovetnost na
SVVD v skladu z Odločbo Komisije 2000/208/ES z dne 24. februarja 2000 o uvedbi
podrobnih pravil za uporabo Direktive Sveta 97/78/ES v zvezi s tranzitom
proizvodov živalskega izvora iz ene tretje države v drugo tretjo državo po
cesti samo prek Evropske skupnosti (UL L št. 64 z dne 11. 3. 2000, str. 20, z
vsemi spremembami). Uradni veterinar namembne izstopne MVP potrdi na SVVD, da
je pošiljka zapustila teritorij EU in po faksu ali kako drugače pošlje kopijo
SVVD uradnemu veterinarju vstopne MVP. Če uradni veterinar vstopne MVP ne dobi
obvestila o izstopu pošiljke v roku 30 dni, mora o tem obvestiti carinski
organ.
(6) Veterinarske pristojbine za odobritev tranzita in
stroške, povezane s tranzitom, mora poravnati oseba, odgovorna za tovor, ali
njen zastopnik pred sprostitvijo pošiljke z vstopne oziroma izstopne MVP.
12. člen
(PC)
(1) Veterinarske preglede pošiljk v PC izvajajo uradni
veterinarji območnih uradov VURS (v nadaljnjem besedilu: uradni veterinar OU),
razen tam, kjer so MVP.
(2) Uradni veterinar vstopne MVP mora opraviti popoln
veterinarski pregled pošiljk iz tretjih držav, namenjenih v PC, ki so pod
nadzorom uradnega veterinarja na teritoriju EU. V najavi pošiljke mora oseba,
odgovorna za tovor, podati izjavo, da je končni cilj pošiljke prost pretok
blaga na teritoriju EU ali pa mora biti navedena kakšna druga končna uporaba v
PC ter izjava o izpolnjevanju ali neizpolnjevanju uvoznih pogojev. Šteje se, da
je pošiljka namenjena uvozu, če končna uporaba proizvodov ni jasno navedena. V
tem primeru mora pošiljka izpolnjevati uvozne pogoje. Fizični pregled pošiljke
se ne izvede, če je že pri dokumentacijskem pregledu iz izjave osebe, odgovorne
za tovor, razvidno, da pošiljka ne izpolnjuje uvoznih pogojev, razen če obstaja
sum, da je ogroženo zdravje ljudi oziroma živali. Takšne pošiljke morajo biti
opremljene z dokumenti iz prvega odstavka 7. člena tega pravilnika.
(3) Uradni veterinar vstopne MVP odobri vnos oziroma uvoz
pošiljke v PC, če se pri popolnem veterinarskem pregledu ugotovi, da pošiljka
izpolnjuje uvozne pogoje, in izda SVVD, na katerem to označi.
(4) Če oseba, odgovorna za tovor, poda lažno izjavo iz prvega
odstavka tega člena, se s proizvodi ravna v skladu z 20. členom tega
pravilnika.
13. člen
(vnos pošiljke v PC)
(1) Če pošiljka iz drugega odstavka prejšnjega člena ne
izpolnjuje uvoznih pogojev, se lahko odobri vnos pošiljke z MVP le v PC, ki je
na listi EU odobrenih PC.
(2) Pri odobritvi vnosa pošiljke iz prejšnjega odstavka z MVP
na teritorij EU se smiselno uporabljajo določbe tega pravilnika, ki urejajo
odobritev tranzita preko teritorija EU. Uradni veterinar MVP mora preveriti, če
je namembni kraj ustrezen za sprejem takšne pošiljke. Če so izpolnjeni
zahtevani veterinarski pogoji EU, uradni veterinar izda SVVD.
(3) Uradni veterinar, ki nadzoruje obrat v PC, preverja:
a)    
ali so v skladiščih izpolnjeni predpisani veterinarski pogoji EU in ali
se izvajajo predpisani veterinarski postopki EU;
b)    
da se ne skladišči skladnih in neskladnih proizvodov v istih prostorih;
c)    
učinkovitost notranjega nadzora dobave in odpreme proizvodov v obrat v
PC. Uradni veterinar MVP oziroma uradni veterinar OU mora biti dosegljiv v
delovnem času obrata v PC. Uradni veterinar MVP oziroma uradni veterinar OU
mora odobriti vsako posamezno odpremo neskladnih proizvodov. Prostori s takimi
pošiljkami oziroma proizvodi morajo biti zapečateni z zalivko VURS;
d)    
izvajanje vseh kontrol za preprečevanje kakršnihkoli sprememb oziroma
zamenjav proizvodov, shranjenih v skladišču, sprememb na embalaži in sprememb
priprave za trg ali predelave.
(4) Če PC ne izpolnjuje predpisanih veterinarskih pogojev EU,
lahko uradni veterinar MVP oziroma uradni veterinar OU pošiljkam proizvodov
prepove vstop v obrat v PC.
(5) Pošiljke ne smejo v PC, če niso zapečatene s carinskimi
zalivkami.
(6) Vse predpisane veterinarske pristojbine in stroške mora
poravnati oseba, odgovorna za tovor, ali njen zastopnik pred sprostitvijo
pošiljke z MVP.
14. člen
(odobritev PC)
(1) PC mora poleg ostalih predpisanih pogojev izpolnjevati
tudi veterinarske pogoje iz Odločbe Komisije 2000/571/ES z dne 8. septembra
2000 o določitvi metod veterinarskih pregledov za proizvode iz tretjih držav,
namenjene za vnos v prostocarinske cone, prosta skladišča, carinska skladišča
ali podjetja, ki opravljajo prevoze s sredstvi v mednarodnem pomorskem prometu
(UL L št. 240 z dne 23. 9. 2000, str. 14, z vsemi spremembami; v nadaljnjem
besedilu: Odločba 2000/571/ES) in Priloge 3, ki je sestavni del tega
pravilnika. Če je v PC obrat, se za ugotavljanje izpolnjevanja pogojev
uporabljajo določbe veterinarskih predpisov, ki urejajo odobritev tovrstnih
obratov. Če v PC ni obrata, ugotavlja izpolnjevanje pogojev uradni veterinar,
ki ga za to pooblasti direktor OU ali MVP. Na podlagi pozitivnega mnenja
uradnega veterinarja direktor OU ali MVP izda odločbo o odobritvi PC, s katero
ugotovi, da ta izpolnjuje pogoje iz Odločbe 2000/571/ES. O izdanih odločbah
vodijo OU in MVP evidenco.
(2) VURS posreduje Evropski komisiji seznam PC na območju
Republike Slovenije zaradi uvrstitve na listo EU odobrenih PC.
(3) Uradni veterinar OU ali uradni veterinar MVP v primeru
neizpolnjevanja pogojev oziroma postopkov iz Odločbe 2000/571/ES oziroma
Priloge 3 tega pravilnika izda PC odločbo, s katero lahko PC tudi začasno
prepove opravljanje dejavnosti, povezane s proizvodi iz tega pravilnika, in
odredi odpravo nepravilnosti.
(4) Če uradni veterinar OU ali MVP v obdobju 12 mesecev PC
trikrat izreče ukrep iz prejšnjega odstavka, direktor OU ali MVP odvzame PC
odobritev za obdobje enega meseca.
(5) Če je bila PC odobritev odvzeta v skladu s prejšnjim
odstavkom trikrat v obdobju 24 mesecev, direktor OU ali MVP odobritev trajno
odvzame.
(6) O začasnem in trajnem odvzemu odobritve direktor OU ali
MVP obvesti glavni urad VURS, ki PC začasno umakne oziroma izbriše s seznama
odobrenih PC v Republiki Sloveniji in o tem obvesti Evropsko komisijo.
(7) V primeru iz petega odstavka tega člena lahko PC ponovno
vloži vlogo za odobritev po preteku treh mesecev od dokončnosti odločbe o
odvzemu odobritve.
15. člen
(nadzor neskladnih proizvodov v PC)
(1) Uradni veterinar MVP oziroma uradni veterinar OU mora pri
vseh pošiljkah neskladnih proizvodov, prispelih v odobrene PC:
a)    
opraviti dokumentacijski pregled pri vstopu pošiljke v PC;
b)    
opraviti občasne kontrolne dokumentacijske in identifikacijske preglede
neskladnih proizvodov med skladiščenjem ter opraviti obvezni dokumentacijski in
identifikacijski pregled pošiljke pred izhodom iz skladišča zaradi preverjanja
izvora in namembnosti;
c)    
odobriti vsako odpremo pošiljk proizvodov;
d)    
preveriti, ali je osnovna embalaža neskladnih proizvodov nespremenjena,
če se vstopna pošiljka razdeli na več delov.
(2) V primeru utemeljenega suma ogrožanja zdravja ljudi
oziroma živali lahko uradni veterinar MVP oziroma uradni veterinar OU izvede
tudi fizične preglede vseh neskladnih proizvodov. O utemeljitvi tega suma mora
pred pregledom sestaviti zapisnik.
16. člen
(pošiljanje neskladnih proizvodov)
(1) Pošiljke neskladnih proizvodov lahko zapustijo PC tako,
da se pošljejo v tretjo državo, skladišča registriranih oskrbovalcev ladij ali
v uničenje.
(2) Pošiljke neskladnih proizvodov se pošljejo v tretjo
državo pod pogoji, da:
a)    
oseba, odgovorna za tovor, vnaprej prevzame odgovornost za uničenje
pošiljke v primeru, da jo tretja država zavrne;
b)    
je pošiljka opremljena z enako dokumentacijo kot tranzitne pošiljke iz
11. člena tega pravilnika;
c)    
se jo glede izstopa s teritorija EU obravnava kot tranzitno pošiljko iz
11. člena tega pravilnika.
(3) Pošiljke neskladnih proizvodov se lahko pošljejo v
skladišča odobrenih oskrbovalcev ladij pod pogoji iz 17. člena tega pravilnika.
(4) Pošiljke neskladnih proizvodov, ki se pošiljajo v uničenje,
morajo biti pred odpremo denaturirane.
(5) Pošiljke neskladnih proizvodov iz tega člena se lahko
odpošljejo pod pogoji, ki zagotavljajo, da bo prevoz izvršen brez razkladanja
blaga in pod nadzorom pristojnih organov, v vozilih, ki ne puščajo, ali v zabojnikih,
ki so jih zapečatili pristojni organi.
(6) Promet neskladnih proizvodov med PC na teritoriju EU ni
dovoljen.
(7) Če se pošiljka neskladnih proizvodov razdeli na dva ali
več delov v PC, mora uradni veterinar MVP oziroma uradni veterinar OU izdati nov
SVVD za vsak del pošiljke. Zaradi omogočanja sledljivosti se morajo vsi novo
izdani SVVD sklicevati na originalni SVVD, ki je spremljal pošiljko proizvodov
ob prispetju v PC. Originalni SVVD mora shraniti uradni veterinar MVP oziroma
uradni veterinar OU.
(8) Za odpremo pošiljk neskladnih proizvodov iz odobrenih PC
veljajo naslednji pogoji:
a)    
uradni veterinar, ki nadzoruje PC, mora obvestiti pristojni organ v
skladišču iz 17. člena tega pravilnika po postopku iz četrtega in petega
odstavka 17. člena tega pravilnika;
b)    
zalivke, ki se uporabijo, morajo biti izdelane tako, da se ob vsakem
odpiranju vozila ali kontejnerja prelomijo;
c)    
kopenska prevozna sredstva, ki se uporabijo za prevoz neskladnih
proizvodov, je treba po uporabi očistiti in dezinficirati;
d)    
pošiljke, namenjene v tretje države, oziroma pošiljke iz 17. člena tega
pravilnika morajo prispeti na izstopno MVP oziroma v namembno skladišče iz 17. člena
tega pravilnika najpozneje v 30 dneh od datuma odpošiljanja, sicer mora uradni
veterinar MVP oziroma uradni veterinar OU o tem obvestiti carinski organ, ki
sproži ustrezne postopke v skladu s carinskimi predpisi.
(9) Nosilec dejavnosti obrata v PC mora voditi evidenco
vhodnih in izhodnih pošiljk neskladnih proizvodov. Evidenca mora zagotavljati
sledljivost pošiljk ter omogočiti nadzor usklajenosti med vhodnimi in izhodnimi
količinami proizvodov v skladišču. Poleg navedenega mora evidenca vsebovati
tudi naslednje podatke:
a)    
državo izvora ter vstopno MVP za vstopne pošiljke;
b)    
za vsako odposlano pošiljko neponovljivo referenčno številko
veterinarskega spričevala v skladu z Odločbo 2000/571/ES;
c)    
namembno tretjo državo ter izhodno MVP ali referenčno številko in naslov
namembnega skladišča iz 17. člena tega pravilnika oziroma namembno plovilo.
(10) Vse predpisane veterinarske pristojbine in stroške mora
poravnati oseba, odgovorna za tovor, ali njen zastopnik pred sprostitvijo
pošiljke iz PC.
17. člen
(odobreni oskrbovalci ladij)
(1) Glede neskladnih proizvodov, s katerimi oskrbovalci
ladij, odobreni v Republiki Sloveniji, ki neposredno oskrbujejo morska prevozna
sredstva, ki potujejo čez mejo teritorija EU, oskrbujejo posadke in potnike, se
uporabljajo določbe prvega in drugega odstavka 12. člena, 13. člena tega
pravilnika ter določbe Odločbe 2000/571/ES o skladiščenju neskladnih
proizvodov. Poleg tega:
a)    
morajo biti oskrbovalci ladij odobreni po postopku iz prvega odstavka 14
člena tega pravilnika, ki velja za PC, v katerem ni obrata;
b)    
lahko oskrbovalci ladij skladiščijo zaloge neskladnih proizvodov, ki ne
smejo biti predelani, razen če surovina izpolnjuje veterinarske pogoje
Skupnosti;
c)    
morajo imeti oskrbovalci ladij zaprte skladiščne prostore, katerih vhod
in izhod stalno nadzira odgovorna oseba; če je skladišče v PC, mora biti
celotno območje zaprto in pod stalnim carinskim nadzorom;
d)    
morajo oskrbovalci ladij jamčiti, da neskladnih proizvodov ne bodo dali
v promet na teritoriju EU;
e)    
morajo oskrbovalci ladij takoj, ko je mogoče, obvestiti uradnega
veterinarja o dospetju neskladnih proizvodov v skladišče.
(2) Odobreni oskrbovalci ladij:
a)    
smejo pošiljke neskladnih proizvodov odpremiti samo na namembno ladjo
ali v skladišče v pomorskem pristanišču, odobreno za oskrbovanje ladij z
neskladnimi proizvodi, od koder smejo pošiljke samo na plovila. Za odpremo
pošiljke neskladnih proizvodov iz PC se izda veterinarsko spričevalo iz Odločbe
2000/571/ES. Če se takšna pošiljka odpremlja preko MVP, morata pošiljko
spremljati SVVD in veterinarsko spričevalo iz Odločbe 2000/571/ES. Če gre
pošiljka v skladišče v pomorskem pristanišču, se mora uradni veterinar MVP
prepričati, ali je skladišče odobreno;
b)    
morajo o odpremi neskladne pošiljke vnaprej obvestiti pristojni organ
pomorskega pristanišča, od koder se pošiljka pošilja, in pristanišča, kamor je
plovilo namenjeno, z navedbo datuma odpošiljanja in imenom namembnega plovila;
c)    
morajo VURS oziroma uradnemu veterinarju, ki je izdal veterinarsko
spričevalo iz Odločbe 2000/571/ES, dostaviti podpisan original veterinarskega
spričevala kot dokaz, da je pošiljka neskladnih proizvodov prispela v skladišče
iz tega člena oziroma na plovilo;
d)    
morajo hraniti evidenco prispelih in odpremljenih pošiljk vsaj tri leta;
evidenca mora omogočiti opravljanje pregledov tistih delov pošiljk, ki so
ostali v skladišču;
e)    
morajo zagotoviti, da se kopenska prevozna sredstva, ki se uporabijo za
prevoz neskladnih proizvodov, po uporabi očistijo in dezinficirajo.
(3) Odobreni oskrbovalec ladij sme z neskladnimi proizvodi
oskrbovati le ladijske potnike in posadke izven teritorialnih voda teritorija
EU.
(4) Uradni veterinar MVP ali OU, ki odpremi pošiljko iz tega
člena, mora pred odpremo obvestiti pristojni organ v namembnem pristanišču po
sistemu TRACES. Zalivke, ki se uporabijo za pečatenje pošiljk, morajo biti
izdelane tako, da se prelomijo ob vsakem odpiranju vozila ali kontejnerja. Pošiljke
morajo prispeti v navedeno namembno skladišče v največ 30 dneh od datuma
pošiljanja, v nasprotnem primeru mora uradni veterinar MVP ali uradni veterinar
OU obvestiti carinski organ.
(5) Če je pošiljka namenjena na ladjo v pristanišče druge
države članice EU, mora odobreni oskrbovalec ladij pristojnemu organu v
pristanišču vnaprej najaviti pošiljko s kopijo veterinarskega spričevala iz
Odločbe 2000/571/ES. Po zaključeni dobavi proizvodov na plovilo mora
veterinarsko spričevalo s podpisom potrditi pristojni organ ali pooblaščena
oseba lastnika oziroma upravljavca plovila, odobreni oskrbovalec ladij pa mora
podpisan original vrniti uradnemu veterinarju, ki ga je izdal. Takšno
veterinarsko spričevalo je uradna potrditev dostave pošiljke.
(6) Če odobreni oskrbovalec ladij ne izpolnjuje več pogojev
iz tega člena, VURS odobritev odvzame in o tem obvesti Evropsko komisijo ter
države članice EU. Ko so pogoji ponovno izpolnjeni, se oskrbovalec ladij lahko
ponovno odobri po postopku iz prvega odstavka 14. člena tega pravilnika.
(7) VURS pošlje seznam oskrbovalcev ladij Evropski komisiji.
18. člen
(sprememba namembnega kraja)
(1) Če oseba, odgovorna za tovor, želi za pošiljko iz tretje
države, ki je bila vnesena v PC na teritoriju EU z namenom uvoza, pred uvozom
spremeniti namembni kraj ali carinsko dovoljeno rabo pošiljke, ki ju je odobril
carinski organ, se na pošiljki v PC ponovno opravi popolni veterinarski
pregled, na podlagi katerega uradni veterinar MVP ali uradni veterinar OU
dovoli spremembo namembnega kraja ali carinsko dovoljene rabe pošiljke oziroma
zavrne uvoz pošiljke.
(2) Oseba, odgovorna za tovor, lahko glede pošiljke, ki je
bila vnesena v PC na teritoriju EU z namenom uvoza, pred uvozom sporoči
uradnemu veterinarju MVP ali uradnemu veterinarju OU, naj se pošiljka uniči ali
zavrne. Uradni veterinar v sistemu TRACES na SVVD označi ustrezno spremembo
namembnosti pošiljke in na račun stranke izvede izbrani postopek v zvezi s
pošiljko. V tem primeru se veterinarski pregled ne opravi.
19. člen
(ponovni vnos pošiljke na teritorij EU)
(1) Uradni veterinar MVP odobri ponovni vnos pošiljke
proizvodov, proizvedenih na teritoriju EU in izvoženih v tretjo državo, ki jo
je tretja država zavrnila, pod naslednjimi pogoji:
a)    
pošiljko mora spremljati originalni veterinarski dokument ali kopija, ki
jo je overil uradni veterinar, skupaj s podrobnimi opisom razlogov za
zavrnitev, potrdilo, da so bili upoštevani pogoji, ki veljajo za skladiščenje
in prevoz proizvodov, ter potrdilo, da proizvodi niso bili podvrženi nikakršni
manipulaciji. V primeru uradno zapečatenih kontejnerjev zadostuje pisna izjava
prevoznika, da se z vsebino pošiljke ni manipuliralo in da pošiljka ni bila
raztovorjena;
b)    
pri pošiljkah iz prejšnje točke mora uradni veterinar MVP opraviti
dokumentacijski in identifikacijski pregled, v primerih iz 24. člena tega
pravilnika pa tudi fizični pregled;
c)    
da se pošiljka pod pogoji iz 8. člena tega pravilnika vrne direktno v
obrat v državi članici EU, kjer je bil izdan veterinarski dokument.
(2) Ponovni vnos pošiljke proizvodov, katerih poreklo je v
EU, ki jo je tretja država zavrnila, je dovoljen, če pristojni organ, ki je
izdal originalni veterinarski dokument, izjavi, da sprejme pošiljko nazaj, in
so izpolnjeni pogoji iz prejšnjega odstavka.
(3) Ponovni vnos pošiljke iz tega člena na teritorij EU je
dovoljen samo s prevoznimi sredstvi, ki so izdelana tako, da je preprečeno
iztekanje ali izcejanje ter so uradno zapečatena.
(4) Uradni veterinar MVP, ki odobri vstop zavrnjene pošiljke
na teritorij EU, o tem obvesti pristojni organ oziroma uradnega veterinarja v
namembnem kraju preko sistema TRACES.
(5) Vse predpisane veterinarske pristojbine za odobritev
vrnitve zavrnjene pošiljke in stroške, povezane s postopkom vrnitve, mora pred
sprostitvijo pošiljke z MVP poravnati oseba, odgovorna za tovor, ali njen
zastopnik.
20. člen
(nedovoljen vnos pošiljk na območje Republike Slovenije)
(1) Pošiljke, ki so bile vnesene na teritorij Republike
Slovenije, ne da bi bil opravljen veterinarski pregled na MVP v skladu s tem
pravilnikom, se zasežejo in uradni veterinar OU odloči, ali se uničijo ali na
novo odpošljejo v skladu z 21. členom tega pravilnika.
(2) Določbe prejšnjega odstavka se ne uporabljajo za pošiljke
živalskih stranskih proizvodov (v nadaljnjem besedilu: ŽSP), za katere je uradni
veterinar odobril predelavo proizvodov v obratu za predelavo ŽSP v skladu s
predpisi, ki urejajo ravnanje z ŽSP, pod pogojem, da ni ogroženo zdravje ljudi
oziroma živali.
21. člen
(ravnanje z neskladnimi proizvodi)
(1) Če uradni veterinar MVP ali uradni veterinar OU pri
veterinarskem pregledu proizvodov ugotovi, da ti ne izpolnjujejo veterinarskih
uvoznih pogojev ali se ugotovijo nepravilnosti, se mora uradni veterinar MVP
nemudoma, po posvetu z osebo, odgovorno za tovor, odločiti, da se pošiljka:
a)    
odpošlje izven teritorija EU najpozneje v 60 dneh, razen če ni treba
pošiljke zaradi nujnih veterinarskih razlogov takoj zavrniti, ali
b)    
takoj uniči v najbližjem objektu, odobrenem za odstranjevanje ŽSP.
(2) Pošiljka se uniči, če se je iztekel rok iz točke a) prejšnjega
odstavka.
(3) Do odločitve uradnega veterinarja o usodi pošiljke mora
biti pošiljka skladiščena pod nadzorom uradnega veterinarja MVP ali uradnega
veterinarja OU na stroške osebe, odgovorne za tovor.
(4) V primeru ponavljajočih se kršitev oziroma posamične hude
kršitve veterinarskih predpisov Skupnosti se uporabijo določbe 29. ali 30. člena
tega pravilnika.
(5) Uradni veterinar MVP mora podatke o zavrnjenih pošiljkah
proizvodov iz tega člena vpisati v podatkovne baze, s katerimi se zagotavlja,
da zavrnjena pošiljka ne more biti vnesena na teritorij EU na drugem MVP.
Hkrati pa mora na originalnem veterinarskem dokumentu s pečatom »ZAVRNJENO«
označiti, da je bila pošiljka zavrnjena.
(6) Stroške, ki nastanejo zaradi zavrnitve ali uničenja
oziroma spremembe namembnosti proizvodov iz tega člena, mora poravnati oseba,
odgovorna za tovor.
22. člen
(uvoz slame in sena)
Predmet veterinarskega pregleda na MVP sta tudi slama in
seno. Seznam tretjih držav in delov tretjih držav, iz katerih je dovoljeno
uvažati slamo in seno na teritorij EU, je v Prilogi V Uredbe 136/2004/ES.
23. člen
(mejni prehodi za ribiške proizvode)
(1) Sveži ribiški proizvodi, ki se iztovarjajo neposredno z
ribiške ladje, ki pluje pod zastavo tretje države morajo biti v skladu z Uredbo
Sveta (ES) 1093/94 z dne 6. maja 1994 o določitvi pogojev, pod katerimi lahko
ribiška plovila tretje države neposredno iztovarjajo in prodajajo svoj ulov v
pristaniščih Skupnosti (UL L št. 144 z dne 16. 6. 1993, str. 25, z vsemi
spremembami) pred uvozom na teritorij EU pregledani v skladu z določbami
pravilnika, ki ureja veterinarski pregled ribiških proizvodov ob uvozu iz
tretjih držav na teritorij EU. Takšen pregled opravi uradni veterinar OU.
(2) Ne glede na določbe prejšnjega odstavka se lahko pošiljke
zamrznjene in globoko zamrznjene tune, ki se iztovarja neposredno z ribiške
ladje, ki je v lasti združenega podjetja, registriranega v skladu s predpisi
Skupnosti, iztovorijo in prepeljejo v registriran obrat za ribiške proizvode,
če:
-       
obrat ni oddaljen več kot 75 km od MVP;
-       
pregled v obratu opravi uradni veterinar najbližje MVP;
-       
so ribiški proizvodi pod carinskim nadzorom v skladu z četrtim odstavkom
8. člena tega pravilnika.
24. člen
(kršitev veterinarskih predpisov)
(1) Uradni veterinar MVP mora v primeru suma, da so bili
kršeni veterinarski predpisi oziroma da veterinarski predpisi niso bili
upoštevani, ali če obstaja dvom glede istovetnosti ali dejanskega namembnega
kraja proizvodov, glede izpolnjevanja jamstev, predpisanih s predpisi Skupnosti
za to vrsto proizvodov, ali glede izpolnjevanja jamstev za zdravje ljudi
oziroma živali, določenih s predpisi Skupnosti, izvesti vse potrebne
veterinarske preglede, da se sum potrdi ali ovrže.
(2) Proizvodi iz prejšnjega odstavka morajo ostati pod
nadzorom uradnega veterinarja dokler niso znani izidi preverjanja.
(3) Če je sum iz prvega odstavka tega člena potrjen, je treba
poostriti pregledovanje proizvodov istega porekla v skladu z 29. členom tega
pravilnika.
25. člen
(izjeme)
(1) Določbe 3. do 19. člena tega pravilnika se ne uporabljajo
za:
a)    
proizvode, ki so del osebne prtljage potnikov in ne presegajo količin,
določenih s carinskimi predpisi, pod pogojem, da izvirajo iz EU ali tretje
države, iz katere uvoz na teritorij EU sicer ni prepovedan;
b)    
manjše pošiljke proizvodov, ki izpolnjujejo naslednje pogoje:
- 
pošiljajo se zasebnikom brez namena trgovanja v EU,
- 
ne presegajo količin, določenih s carinskimi predpisi,
- 
izvirajo iz tretje države, iz katere uvoz v EU sicer ni prepovedan;
c)    
proizvode, ki se nahajajo na mednarodnem prevoznem sredstvu in so
namenjeni oskrbi posadke in potnikov, pod pogojem, da ne pridejo na teritorij
EU v nasprotju s tem pravilnikom. Odpadki takih proizvodov in kuhinjski
odpadki, ki nastanejo v teh prevoznih sredstvih, se morajo uničiti na mestu
razkladanja, razen če se na istem letališču oziroma pristanišču preložijo na
drugo prevozno sredstvo, ki zapušča teritorij EU;
d)    
vnos pošiljk, ki ne presegajo količin, določenih s carinskimi predpisi,
če so pošiljke prešle termično obdelavo v konzervah z F0 vrednosti 3,00
ali več in so del osebne prtljage oziroma se pošiljajo kot male pošiljke
zasebnikom brez namena trgovanja na teritoriju EU;
e)    
proizvode, ki so poslani kot tržni vzorci ali so namenjeni za
razstavljanje, če niso namenjeni trgovanju na teritoriju EU in imajo predhodno
dovoljenje pristojnega organa namembne države članice za takšno rabo;
f)     
proizvode, ki so namenjeni raziskavam ali analizam, če je mogoče na
podlagi uradnega pregleda ugotoviti, da takšni proizvodi niso namenjeni za
prehrano ljudi in da bodo ti proizvodi, razen količin, ki so bile porabljene za
raziskave ali analize, po končani raziskavi ali analizi uničeni ali na novo
razposlani, pod pogoji, ki jih predpiše pristojni organ namembne države
članice.
(2) Pošiljkam iz točk e) in f) prejšnjega odstavka je
prepovedano spreminjati namembnost, zaradi katere so bile vnesene na teritorij
EU.
(3) Ne glede na točko a) prvega odstavka tega člena je
količina mesa oziroma mesnih izdelkov omejena na skupno težo enega kilograma na
osebo.
(4) Ne glede na točki b) in d) prvega odstavka tega člena je
količina takšnih proizvodov omejena na skupno težo enega kilograma.
III. VARNOSTNI UKREPI
26. člen
(ukrepi)
(1) Če se pri veterinarskih pregledih na MVP ugotovi
nevarnost resnega tveganja za zdravje ljudi oziroma živali, lahko VURS zahteva,
da Evropska komisija nemudoma sprejme, odvisno od situacije, enega od
naslednjih ukrepov:
a)    
začasna ustavitev uvoza iz zadevne tretje države ali iz posameznega
obrata in, kadar je potrebno, iz tretje države, preko katere je potovala pošiljka;
b)    
določitev posebnih pogojev za proizvode, ki prihajajo iz zadevne tretje
države;
c)    
sestava zahteve za ustrezne preglede na podlagi dejanskih ugotovitev, ki
lahko vključujejo še posebej iskanje nevarnosti za zdravje ljudi in živali in
glede na rezultate teh pregledov, pogostejše izvajanje fizičnih pregledov.
(2) V primerih iz prejšnjega odstavka mora VURS takoj
sprejeti naslednje ukrepe:
a)    
zaseg in uničenje zadevne pošiljke; odločbo o zadržanju in uničenju izda
uradni veterinar MVP oziroma uradni veterinar OU;
b)    
obvestitev ostalih odobrenih MVP in Evropske komisije o ugotovitvah in
poreklu pošiljke, če kateri od pregledov iz tega pravilnika kaže na to, da
lahko pošiljka pomeni nevarnost za zdravje ljudi ali živali.
(3) Če po uradnem zahtevku iz prvega odstavka tega člena
Evropska komisija ne izvede uradnega postopka, lahko VURS izvede ukrepe iz
prvega odstavka tega člena samostojno za dobo največ 10 delovnih dni. O tem, za
katero državo oziroma obrat v tretji državi gre, mora obvestiti Evropsko
komisijo in ostale države članice.
IV. SODELOVANJE Z EVROPSKO KOMISIJO IN DRŽAVAMI ČLANICAMI
27. člen
(nadzor Evropske komisije)
VURS mora omogočiti veterinarskim strokovnjakom Evropske
komisije, da preverijo izvajanje tega pravilnika v praksi. Natančnejši postopek
in način preverjanja sta določena v Odločbi Komisije 98/139/ES z dne 4. februarja
1998 o določitvi podrobnih pravil glede pregledov na kraju samem, ki se
izvajajo na področju veterine s strani strokovnjakov Komisije v državah
članicah (UL L št. 38 z dne 12. 2. 1998, str. 10, z vsemi spremembami).
28. člen
(program nadzora)
(1) VURS pripravi letni program nadzora nad uvoznimi
pošiljkami (v nadaljnjem besedilu: program nadzora), katerih namembni kraj je v
Republiki Sloveniji, in ga posreduje Evropski komisiji. Pri pripravi programa
nadzora upošteva tveganje, povezano s posameznimi vrstami proizvodov. Vzorce,
ki jih je treba jemati v skladu s programom nadzora, mora jemati uradni
veterinar MVP.
(2) V program nadzora morajo biti vključene vse uvozne
pošiljke iz prejšnjega odstavka, laboratorijsko pa se testira samo tiste, ki so
za to predvidene v programu.
(3) MVP je dolžan pri svojem delu upoštevati v primeru
pošiljk neharmoniziranih proizvodov programe nadzora drugih držav članic.
(4) Natančnejša vsebina programa nadzora, ki ga pripravi
VURS, in ravnanje s pošiljkami, ki se laboratorijsko testirajo v okviru
programov nadzora iz prvega in tretjega odstavka tega člena, sta določena v
Uredbi 136/2004/ES.
(5) VURS mora obvestiti pristojni organ druge države članice
in Evropsko komisijo o neustreznih izvidih laboratorijskih preiskav,
ugotovljenih pri izvajanju programa nadzora v primeru resnih ali ponavljajočih
kršitev veterinarske zakonodaje Skupnosti.
(6) Če VURS prejme obvestilo o neustreznih izvidih
laboratorijskih preiskav, se program nadzora lahko spremeni.
(7) Če MVP prejme obvestilo Evropske komisije o neustreznih
izvidih laboratorijskih preiskav iz petega in šestega odstavka tega člena, so
uradni veterinarji MVP dolžni izvajati strožje preglede pošiljk istega porekla,
zlasti pa so dolžni zadržati sprostitev na trg naslednjih desetih pošiljk
proizvodov istega porekla, ki predstavljajo enako tveganje, do pridobitve
izvidov laboratorijskih preiskav za te pošiljke.
(8) Oseba, odgovorna za tovor, mora pred odvzemom vzorcev
položiti varščino v višini stroškov veterinarskega pregleda, vključno s stroški
za odvzem uradnih vzorcev, za laboratorijske teste iz tega člena in za
morebitno skladiščenje.
29. člen
(ukrepi v primeru večjih nepravilnosti v EU)
(1) Če se pri veterinarskih pregledih pošiljk oziroma
proizvodov ugotovijo večje nepravilnosti ali ponavljajoče kršitve veterinarskih
predpisov, mora VURS o tem obvestiti Evropsko komisijo.
(2) Če MVP prejme obvestilo Evropske komisije o
nepravilnostih oziroma kršitvah iz prejšnjega odstavka, morajo uradni
veterinarji MVP izvajati strožje preglede pošiljk istega porekla, zlasti pa je
treba na MVP zaustaviti naslednjih 10 pošiljk istega porekla in preveriti
nepravilnosti oziroma kršitve iz prejšnjega odstavka.
(3) VURS mora obvestiti Evropsko komisijo o ugotovitvah iz
prejšnjega odstavka, če je katera od pošiljk iz prejšnjega odstavka ustavljena
na MVP na območju Republike Slovenije.
(4) Oseba, odgovorna za tovor, mora položiti varščino v
višini stroškov veterinarskega pregleda, vključno z morebitnimi stroški za
odvzem uradnih vzorcev in za laboratorijske teste iz tega člena ter za
skladiščenje.
30. člen
(ukrepi v primeru pomanjkljivosti pri nadzoru na MVP ali v
PC države članice EU)
(1) Če v Republiko Slovenijo pridejo neskladni proizvodi iz
tretje države, pri čemer se ugotovi, da je to posledica pomanjkljivosti oziroma
nepravilnosti pri izvajanju Direktive 97/78/ES na MVP ali v PC druge države
članice, VURS o tem nemudoma obvesti pristojni veterinarski organ zadevne
države.
(2) V primeru iz prejšnjega odstavka lahko VURS skupaj z
zadevno državo članico prouči možnosti za odpravo pomanjkljivosti, če je
potrebno tudi z obiskom zadevne države članice.
(3) Če se napake iz prvega odstavka tega člena ponavljajo,
mora VURS o tem obvestiti Evropsko komisijo in zadevno državo članico. VURS
lahko od Evropske komisije zahteva, da v zadevno državo članico, kjer so se
napake zgodile, pošlje strokovnjake Evropske komisije.
(4) VURS lahko odredi povečano število pregledov pošiljk, ki
pridejo z MVP ali PC iz prvega odstavka tega člena, o čemer mora obvestiti
lastnika pošiljke oziroma njegovega zastopnika.
31. člen
(ukrepi v primeru pomanjkljivosti pri nadzoru na MVP ali v
PC v Republiki Sloveniji)
(1) Če se na teritoriju EU znajde pošiljka iz tretje države,
ki ne izpolnjuje pogojev veterinarskih predpisov Skupnosti, pošiljka pa je bila
vnesena ali uvožena na teritorij EU preko MVP na območju Republike Slovenije,
in druga država članica EU ugotovi, da je to posledica pomanjkljivosti oziroma
nepravilnosti pri izvajanju Direktive 97/78/ES na MVP ali v PC v Republiki
Sloveniji, mora VURS:
a)    
po obvestilu druge države članice EU ugotoviti vzroke za nastale
pomanjkljivosti oziroma nepravilnosti,
b)    
ukreniti vse potrebno, da se nepravilnosti oziroma pomanjkljivosti odpravijo
in
c)    
o ugotovitvah ter izvedenih ukrepih obvestiti državo članico iz točke a)
tega odstavka.
(2) Če država članica iz prejšnjega odstavka meni, da
izvedeni ukrepi niso zadovoljivi, mora VURS skupaj z zadevno državo članico
proučiti možnosti za odpravo pomanjkljivosti in po potrebi omogočiti obisk
njenih uradnih veterinarjev v Republiki Sloveniji.
32. člen
(program za izmenjavo uradnih veterinarjev)
(1) VURS mora z drugimi državami članicami pripraviti program
za izmenjavo uradnih veterinarjev, ki opravljajo veterinarske preglede
proizvodov, ki prihajajo iz tretjih držav. Program mora biti usklajen z
Evropsko komisijo.
(2) VURS mora zagotoviti pogoje za izvajanje programa iz
prejšnjega odstavka na območju Republike Slovenije.
(3) VURS mora pri načrtovanju programa upoštevati izkušnje,
pridobljene iz izvedenih programov.
33. člen
(izobraževanje uradnih veterinarjev)
VURS mora zagotoviti sodelovanje in udeležbo uradnih
veterinarjev, ki opravljajo preglede po tem pravilniku, v posebnih
izobraževalnih programih, ki jih pripravi, organizira in financira Evropska
komisija.
V. KONČNE DOLOČBE
34. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o veterinarskih pregledih proizvodov pri vnosu na teritorij EU iz tretjih držav
(Uradni list RS, št. 74/03 in 93/05-ZVMS).
35. člen
(uveljavitev)
Ta pravilnik začne veljati osmi dan po objavi v Uradnem listu
Republike Slovenije.
Št. 323-02-795/2005
Ljubljana, dne 11. aprila 2006
EVA 2005-2311-0272
Marija Lukačič l.r.
Ministrica za kmetijstvo,
gozdarstvo in prehrano

Priloga
1: Fizični pregledi proizvodov
Priloga
2: Splošni pogoji za MVP
Priloga
3: Pogoji za PC