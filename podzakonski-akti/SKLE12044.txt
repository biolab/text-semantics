I
S tem sklepom se urejata posredovanje in uporaba osebnih
podatkov iz evidenc, ki jih Nacionalni inštitut za javno zdravje (v nadaljnjem
besedilu: upravljavec) upravlja v skladu s 3. in 14.b členom Zakona o zbirkah
podatkov s področja zdravstvenega varstva (Uradni list RS, št. 65/00, 47/15 in
31/18) ter 16. členom Zakona o nalezljivih boleznih (Uradni list RS, št. 33/06
– uradno prečiščeno besedilo in 49/20 – ZIUZEOP; v nadaljnjem besedilu: ZNB) in
ki jih Policija (v nadaljnjem besedilu: uporabnik) potrebuje za izvajanje
pooblastil iz 6., 7., 8., 9. in 11. točke prvega odstavka 103. člena Zakona o interventnih
ukrepih za zajezitev epidemije COVID-19 in omilitev njenih posledic za
državljane in gospodarstvo (Uradni list RS, št. 49/20; v nadaljnjem besedilu:
ZIUZEOP).
II
(1) Za izvajanje pooblastil iz 6., 7., 8., 9. in 11.
točke prvega odstavka 103. člena ZIUZEOP sme uporabnik od upravljavca za namen
zagotavljanja izvajanja odločb in drugih konkretnih aktov, s katerimi so
odrejeni posebni ukrepi osamitve, karantene ali obveznega zdravljenja iz 18. do
20. člena ZNB (v nadaljnjem besedilu: posebni ukrepi), brezplačno
pridobiti naslednje osebne podatke oseb, zoper katere so odrejeni posebni
ukrepi:
-       
osebno ime,
-       
EMŠO, za tujega državljana pa številko, vrsto in državo izdajateljico
osebnega dokumenta,
-       
naslov stalnega oziroma začasnega prebivališča,
-       
podatke o osebnem zdravniku,
-       
podatke o odločbi, s katero je bila oboleli osebi odrejena osamitev,
popolna osamitev ali karantena (kdo in kdaj je odredil osamitev),
-       
podatke o vrsti in trajanju osamitve ali karantene (ali osamitev poteka
na bolnikovem domu, v zdravstvenem zavodu (hospitalizacija) ali v za ta namen
posebej določenem prostoru),
-       
podatke o omejitvah za osebe, ki jim je bila odrejena osamitev ali
karantena (zaščitna oprema in način prevoza).
(2) Izmenjava osebnih podatkov iz prejšnjega odstavka se
opravi tako, da uporabnik na elektronski naslov upravljavca iz točke V tega
sklepa pošlje zahtevo, upravljavec pa na elektronski naslov uporabnika iz točke
V tega sklepa pošlje zahtevane podatke.
(3) Podatki, ki jih vsebuje zahteva uporabnika, so
pravna podlaga, namen obdelave, osebno ime preverjane osebe in njen EMŠO, za
tujega državljana pa poleg pravne podlage in namena obdelave njegovo osebno ime
ter številka, vrsta in država izdajateljica osebnega dokumenta.
(4) Odgovor upravljavca vsebuje podatke iz prvega odstavka
te točke.
(5) Uporabnik lahko pošilja zahteve upravljavcu 24 ur na
dan vse dni v tednu. Upravljavec zaprošene podatke pošlje uporabniku takoj,
najpozneje pa v dveh urah od prejetja zahteve.
(6) Uporabnik o ugotovljenih kršitvah posebnih ukrepov
takoj obvešča kontaktno točko upravljavca iz točke V tega sklepa.
III
(1) Ne glede na prejšnjo točko lahko upravljavec, če
tako predlaga zdravstvena inšpekcija in je to potrebno za namen iz prvega
odstavka prejšnje točke, uporabniku periodično posreduje osebne podatke iz
prvega odstavka prejšnje točke za določen in omejen nabor oseb, zoper katere so
odrejeni posebni ukrepi.
(2) Obseg in pogostost posredovanj iz prejšnjega
odstavka določi glavni inšpektor zdravstvene inšpekcije v načrtu izvajanja po
zakonu, ki ureja inšpekcijski nadzor, po predhodnem posvetovanju z upravljavcem
in uporabnikom.
(3) Upravljavec takoj obvesti kontaktno točko uporabnika
o morebitnih spremembah ali ukinitvah posebnih ukrepov zoper tiste osebe, za
katere je uporabniku posredoval podatke v skladu s prvim odstavkom te točke.
(4) Uporabnik o ugotovljenih kršitvah posebnih ukrepov
takoj obvešča kontaktno točko upravljavca iz točke V tega sklepa.
IV
(1) Izmenjava osebnih podatkov iz točk II in III tega
sklepa se opravi v skladu s predpisi, ki urejajo varstvo osebnih podatkov.
(2) Osebni podatki, ki spadajo med posebne vrste osebnih
podatkov, se posebej označijo, upravljavec in uporabnik pa poskrbita, da je
zagotovljena ustrezna raven varnosti teh podatkov, in sicer zlasti tako, da je
nepooblaščenim osebam onemogočen dostop do teh podatkov.
(3) Upravljavec v skladu s predpisi, ki urejajo varstvo
osebnih podatkov, evidentira čas, namen in obseg posredovanih osebnih podatkov
z namenom, da se za vsako posredovanje osebnih podatkov zagotovi možnost
poznejšega ugotavljanja, kateri osebni podatki so bili posredovani, komu, kdaj
in na kateri pravni podlagi ter za kakšen namen (revizijska sled upravljavca).
Na podlagi 30. člena Uredbe (EU) 2016/679 Evropskega parlamenta in Sveta z dne
27. aprila 2016 o varstvu posameznikov pri obdelavi osebnih podatkov in o
prostem pretoku takih podatkov ter o razveljavitvi Direktive 95/46/ES (Splošna
uredba o varstvu podatkov) (UL L št. 119 z dne 4. 5. 2016, str.
1; v nadaljnjem besedilu: Uredba 2016/679/EU) upravljavec vodi tudi evidenco
dejavnosti obdelave.
(4) Uporabnik iz razlogov iz prejšnjega odstavka
evidentira, kdo, kdaj in za kakšen namen je vpogledal v pridobljene osebne
podatke (revizijska sled uporabnika).
(5) Upravljavec in uporabnik podatke iz revizijskih
sledi hranita pet let od dneva posredovanja osebnih podatkov.
(6) Podatki iz revizijskih sledi se uporabljajo samo za
preverjanje zakonitosti obdelave, zagotavljanje varnosti osebnih podatkov in
uveljavljanje pravic posameznikov pri pridobitvi informacij o obdelavi lastnih
osebnih podatkov. Upravljavec in uporabnik si za ta namen v primeru podanega
zahtevka medsebojno izmenjata podatke o revizijskih sledeh.
(7) Upravljavec na svoji spletni strani zagotovi
informacije iz 14. člena Uredbe 2016/679/EU.
(8) Upravljavec in uporabnik imenujeta tričlansko
komisijo, ki jo sestavljajo predstavniki upravljavca, uporabnika in Ministrstva
za notranje zadeve. Komisija po preteku roka iz šestega odstavka 103. člena ZIUZEOP
vse posredovane podatke uniči oziroma izbriše in o tem sestavi zapisnik.
V
(1) Izmenjava podatkov in vsa medsebojna komunikacija v
zvezi s tem se izvajata v elektronski obliki in po elektronski pošti z namenom
zagotavljanja sledljivosti in nadzorovanja izvajanja tega sklepa.
(2) Kontaktna točka upravljavca je dežurni epidemiolog,
e-poštni naslov epinb@nijz.si. Telefonska številka dežurnega epidemiologa se
sporoči najpozneje ob začetku dežurstva.
(3) Kontaktna točka uporabnika je Operativno-komunikacijski
center Generalne policijske uprave, telefonska številka 01/428-5355, e-poštni
naslov poizvedba.korona@policija.si.
VI
(1) Upravljavec in uporabnik imenujeta uslužbence, ki
bodo skrbeli za izvajanje tega sklepa, in si podatke o teh osebah izmenjata v pisni
obliki po elektronski pošti najpozneje v treh dneh od začetka veljavnosti tega
sklepa.
(2) Upravljavec in uporabnik se medsebojno redno in
pravočasno obveščata o vseh zadevah in okoliščinah, ki bi lahko vplivale na
izvajanje tega sklepa.
KONČNI DOLOČBI
VII
Ta sklep se uporablja, dokler trajajo ukrepi v skladu z 20.
členom ZIUZEOP.
VIII
Ta sklep začne veljati naslednji dan po objavi v Uradnem
listu Republike Slovenije.
Št. 00717-9/2020
Ljubljana, dne 22. aprila 2020
EVA 2020-1711-0015
Vlada Republike Slovenije
Janez Janša
predsednik