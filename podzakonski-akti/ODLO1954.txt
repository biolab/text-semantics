1. člen
(1) Za kulturni spomenik državnega pomena se razglasi enota
dediščine: Bašelj – Arheološko najdišče Gradišče (EŠD 5547).
(2) Enota iz prejšnjega odstavka ima izjemen kulturni pomen
za Republiko Slovenijo kot pomembna zgodovinska lokacija, najdišče
poznoantičnih in zgodnjesrednjeveških arheoloških ostalin ter kot prostorska
dominanta.
(3) Enota iz prvega odstavka tega člena je kulturni spomenik
z arheološkimi in krajinsko-arhitekturnimi vrednotami.
(4) Enota iz prvega odstavka tega člena se razglasi z
namenom, da se ohrani avtentičnost arheološkega najdišča, poveča njegova
prepoznavnost in zagotovi javna kulturna raba.
2. člen
Vrednote, ki utemeljujejo razglasitev za spomenik državnega
pomena, so:
-       
na izbrani lokaciji pod Storžičem je bila v pozni antiki (5. in 6.
stoletje) pozidana naselbina, velika okoli 50 x 100 metrov. Strateški položaj
arheološkega najdišča na skalnem vrhu in terasastih pobočjih vzpetine Gradišče
izkazuje izrazito vojaški pomen postojanke, ki je verjetno nadzorovala pot čez
Bašeljski preval na Koroško;
-       
s kamnitim obzidjem utrjena postojanka na Gradišču, ki je bila konec 6.
stoletja nasilno uničena, je med najpomembnejšimi najdišči ponovno poseljene
lokacije med 8. in 10. stoletjem in eno najpomembnejših najdišč
zgodnjesrednjeveške Karniole (Kranjske);
-       
številčne in izjemne železne ter bronaste najdbe, še posebno pokositreni
oziroma pozlačeni deli vojaške in konjske opreme kažejo vpliv frankovske države
ter pričajo o prisotnosti karniolskega plemstva na tej lokaciji;
-       
ostaline na Gradišču so dragocen arheološki vir informacij o
zgodovinskem dogajanju in povezovanju zgodnjesrednjeveške Karniole s sočasnim
slovanskim svetom, predvsem na Velikomoravskem in Hrvaškem.
3. člen
(1) Spomenik obsega nepremičnine: parcele št. 1718/3 (del
vodotoka Belica vzdolž ob parcelah št. 202 in 203, obe k. o. 2084 BELA), 249,
250, 251/4 (južni del parcele, do južne meje parcele št. 251/3, k. o. 2084
BELA), 251/5 (južni del parcele, do jugozahodnega vogala parcele št. 251/6, k.
o. 2084 BELA), 260/1 (osrednji del parcele, severno nad parcelo št. 260/10, k.
o. 2084 BELA), 260/2, 260/3, 260/4, 260/5 (severni del parcele, do severnega
vogala parcele št. 260/7, k. o. 2084 BELA), vse k. o. 2084 BELA.
(2) Meja spomenika je določena na digitalnem katastrskem
načrtu (uveljavljen dne 15. januarja 2004, Uradni list RS, št. 11/04; datoteka
z dne 3. julija 2018; izvorno merilo 1:2880) in vrisana na temeljnem
topografskem načrtu v merilu 1:5000.
(3) Izvirnika načrtov iz prejšnjega odstavka hranita ministrstvo,
pristojno za kulturno dediščino, in Zavod za varstvo kulturne dediščine
Slovenije (v nadaljnjem besedilu: Zavod).
4. člen
Varovane sestavine spomenika so:
-       
lokacija arheološkega najdišča,
-       
avtentična materialna substanca: ostaline grajenih struktur in zemeljske
plasti,
-       
tloris naselbine ter posameznih objektov,
-       
vse arheološke ostaline, starejše od 100 let.
5. člen
Za spomenik velja varstveni režim, ki določa:
-       
varovanje arheoloških ostalin, plasti in konteksta,
-       
varovanje pred posegi in rabo, ki lahko poškodujejo arheološke plasti
ali spreminjajo arhitekturne in krajinske sestavine,
-       
ohranjanje in varovanje lokacije in njenih vedutnih pogledov,
-       
ohranjanje namembnosti kot znanstveno-raziskovalnega rezervata,
-       
ohranjanje arheoloških, arhitekturnih in krajinskih sestavin,
-       
ohranjanje avtentične materialne substance,
-       
redno in strokovno vzdrževanje (košnja, preprečevanje divjega
zaraščanja; kjer se vegetacija ne čisti, naj se ohranja vegetacija skalnih
razpok),
-       
reden in strokoven monitoring,
-       
spomenik je dostopen javnosti in vključen v oglede le v meri, ki ne
ogroža njegovih varovanih sestavin in posega v pravice lastnikov v najmanjšem
možnem obsegu,
-       
prepovedana je gradnja ali nadelava novih poti in drugih gozdnih
prometnic, postavljanje ali gradnja stalnih ali začasnih objektov in nosilcev
reklam ali drugih oznak, razen kadar so ti nujni za učinkovito ohranjanje in
predstavitev ter delovanje spomenika,
-       
prepovedano je odkopavati in zasipavati ali kako drugače nepooblaščeno
posegati v teren oziroma zemeljske plasti,
-       
prepovedano je pobirati površinske arheološke ostaline,
-       
prepovedano je nepooblaščeno iskanje arheoloških ostalin in uporaba
iskalnikov kovin in drugih tehničnih sredstev za te namene,
-       
prepovedano je izkoriščanje mineralnih surovin.
6. člen
Za vse posege v kulturni spomenik, razen če zakon ne določa
drugače, je treba predhodno izpolniti kulturnovarstvene pogoje in pridobiti
kulturnovarstveno soglasje Zavoda.
7. člen
Spomenik se lahko označi s predpisano oznako, tako da ta ne
krni arheološkega najdišča.
8. člen
Izvajanje tega odloka nadzira inšpektorat, pristojen za
kulturno dediščino.
9. člen
Pristojno sodišče po uradni dolžnosti v zemljiški knjigi
zaznamuje status kulturnega spomenika na nepremičninah, navedenih v prvem
odstavku 3. člena tega odloka.
KONČNA DOLOČBA
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-8/2019
Ljubljana, dne 28. novembra 2019
EVA 2018-3340-0009
Vlada Republike Slovenije
Marjan Šarec
predsednik