1. člen
(1) S to uredbo se določata osnova ter način
izračunavanja in plačila pravičnega nadomestila za uporabo del, ki jim preneha
status osirotelega dela.
(2) S to uredbo se v pravni red Republike Slovenije
prenaša Direktiva 2012/28/EU Evropskega parlamenta in Sveta z dne
25. oktobra 2012 o nekaterih dovoljenih uporabah osirotelih del (UL L št.
299 z dne 27. 10. 2012, str. 5).
(3) V skladu s to uredbo ravnajo pravne osebe, ki lahko
v skladu z določbami zakona, ki ureja avtorske in sorodne pravice, dajejo na
voljo javnosti in reproducirajo osirotela dela.
(4) Avtor po tej uredbi je avtor dela, ki v skladu z
določbami zakona, ki ureja avtorske in sorodne pravice, izgubi status
osirotelega dela.
2. člen
(1) Osnova za izračun pravičnega nadomestila za uporabo osirotelega
dela je povprečna višina nadomestila za reproduciranje in dajanje na voljo
javnosti, ki ga je v obdobju zadnjih petih let za posamezno delo izplačala
pravna oseba, ki je delo uporabljala.
(2) Če se osnova na podlagi prejšnjega odstavka ne da
določiti, se pri določitvi osnove upošteva povprečna višina sredstev, ki jih je
pravna oseba izplačala v obdobju zadnjih pet let za storitve, primerljive z
reproduciranjem in dajanjem na voljo javnosti.
(3) Pravično nadomestilo se izračuna na način, da se od
osnove iz prvega oziroma drugega odstavka tega člena odštejejo stroški, ki so
nastali z izvedbo skrbnega iskanja, stroški za tehnično pripravo,
digitalizacijo, označevanje, katalogiziranje, ohranjanje, obnavljanje in
dajanje na voljo javnosti ter stroški za izvajanje javne službe.
(4) Avtor je upravičen do pravičnega nadomestila za čas,
ko je bilo delo v uporabi, vendar največ za pet let.
3. člen
Pravna oseba, ki da osirotelo delo na voljo javnosti oziroma ga
reproducira, sprejme stroškovnik, s katerim določi višino stroškov za tehnično
pripravo, digitalizacijo, označevanje, katalogiziranje, ohranjanje, obnavljanje
in dajanje osirotelih del na voljo javnosti.
4. člen
(1) Podlaga za določitev izplačila pravičnega
nadomestila je zahteva avtorja do nadomestila iz naslova dela, ki mu je
prenehal status osirotelega dela.
(2) Na podlagi zahteve iz prejšnjega odstavka in
ugotovitve o upravičenosti do nadomestila avtor in pravna oseba, ki je
osirotelo delo uporabljala, skleneta pogodbo, s katero opredelita dinamiko
izplačevanja in višino pravičnega nadomestila, izračunanega v skladu s to
uredbo in stroškovnikom iz prejšnjega člena.
(3) Če pravično nadomestilo presega višino sredstev, ki
jih ima pravna oseba v finančnem načrtu predvidena za ta namen, se stranki s
pogodbo iz prejšnjega odstavka dogovorita za obročno odplačevanje oziroma za
odlog plačila.
5. člen
Ta uredba začne veljati naslednji dan po objavi v Uradnem listu
Republike Slovenije.
Št. 00716-13/2015
Ljubljana, dne 8. oktobra 2015
EVA 2015-3340-0021
Vlada Republike Slovenije
dr. Miroslav Cerar l.r.
Predsednik