I. SPLOŠNA DOLOČBA
1. člen
(namen)
Ta pravilnik določa obliko in barve
Knafelčeve markacije, usmerjevalnih tabel in drugih oznak na planinskih poteh,
način označevanja zahtevnosti planinskih poti, način označevanja planinskih
poti, na katerih je dovoljenja tudi vožnja z gorskimi kolesi ter način
označevanja prepovedi uporabe planinskih poti. S tem pravilnikom se določa tudi
način in pogoje risanja markacij in postavljanja usmerjevalnih tabel, skrinjic
s spominskimi žigi in vpisnimi knjigami ter namestitve varovalnih naprav in
druge opreme za napredovanje na planinskih poteh.
II. OZNAČEVANJE PLANINSKIH POTI
2. člen
(Knafelčeva markacija)
(1) Knafelčeva markacija je znak v obliki
kroga, ki ima v sredini belo piko obdano z rdečim kolobarjem. 
(2) Podrobnejša oblika in barve Knafelčeve
markacije so določene v prilogi 1, ki je sestavni del tega pravilnika.
3. člen
(usmerjevalna tabla)
(1) Usmerjevalna tabla je tabla v obliki
smerokaza, rdeče barve z napisi v beli barvi, postavljena na ustrezen kovinski
ali lesen stebriček, višine 2,0 m, lahko pa tudi na stavbo, zid ali kakšno
drugo konstrukcijo, če je to možno. 
(2) Na usmerjevalni tabli mora biti
napisano: 
1.     
smer in cilj poti, 
2.     
čas hoje do cilja, 
3.     
oznaka zahtevnosti planinske poti oziroma njena kategorija, 
4.     
nadmorska višina, na kateri je postavljena in 
5.     
podatki o skrbniku planinske poti. 
(3) Podrobnejša oblika in dimenzije
usmerjevalne table ter barva, pisava in oznake na njej so določene v prilogi 2,
ki je sestavni del tega pravilnika.
4. člen
(dodatne oznake)
(1) Kadar je to potrebno, se lahko pod
markacijo doda smerna puščica, ki je v rdeči barvi. 
(2) Po potrebi so lahko planinske poti
označene tudi z ravnimi in lomljenimi črtami rdeče barve ter ustreznimi napisi
na deblih in skalah, lahko pa tudi s smerokazi, usmerjevalnimi tablami območja
ter s turističnimi usmerjevalnimi tablami. 
(3) Podrobnejša oblika in dimenzije ter
barve znakov in napisov iz prejšnjih odstavkov tega člena so določene v prilogi
3, ki je sestavni del tega pravilnika.
5. člen
(označevanje obhodnic in evropskih
pešpoti)
(1) Kjer poleg običajne planinske poti
potekajo tudi vezne in krožne poti (v nadaljnjem besedilu: obhodnice), se na
začetku in na odcepih takšnih poti Knafelčevi markaciji desno spodaj doda tista
številka ali črka v rdeči barvi, pod katero je takšna obhodnica vpisana v
evidenco o planinskih poteh. 
(2) Za označevanje Evropskih pešpoti E6 in
E7 se uporablja markacija, ki je po obliki in velikosti enaka Knafelčevi
markaciji s to razliko, da je v sredini rumena pika obdana z rdečim kolobarjem.
(3) Podrobnejša oblika in barve markacije
za označevanje obhodnic in markacije za označevanje Evropskih pešpoti E6 in E7
so določene v prilogi 4, ki je sestavni del tega pravilnika.
6. člen
(označevanje zahtevnosti planinskih poti)
(1) Zahtevnost planinskih poti oziroma njihova
kategorija, kot jo določa predpis, ki ureja način kategoriziranja planinskih
poti, se označi na usmerjevalnih tablah ali v naravi na deblih in skalah z
opozorilnim znakom pred napisom, ki označuje smer poti. 
(2) Opozorilni znak za zahtevno planinsko
pot je prazen enakostranični trikotnik, ki je na usmerjevalnih tablah iste
barve in višine kot pripadajoče besedilo, v naravi pa ima rdeče stranice in je
enake velikosti kot markacija in napis. 
(3) Opozorilni znak za zelo zahtevno
planinsko pot je po obliki, barvi in velikosti enak znaku za zahtevno planinsko
pot, s to razliko, da ima v sredini trikotnika klicaj v enaki barvi, kot so
stranice trikotnika. 
(4) Planinske poti, ki so uvrščene med
lahke planinske poti, se ne označuje z opozorilnimi znaki. 
(5) Podrobnejši opis označevanja
zahtevnosti planinskih poti je določen v prilogi 5, ki je sestavni del tega
pravilnika.
7. člen
(označevanje planinskih poti, na katerih
je dovoljena vožnja z gorskimi kolesi)
(1) Pod usmerjevalno tablo tiste planinske
poti, ki se jo lahko uporablja tudi za vožnjo z gorskimi kolesi, mora biti
nameščena tabla, ki označuje, da je vožnja z gorskimi kolesi dovoljena. 
(2) Po potrebi je lahko pod usmerjevalno
tablo tiste planinske poti, po kateri vožnja z gorskimi kolesi ni dovoljena,
nameščena tabla, ki označuje prepoved vožnje z gorskimi kolesi. 
(3) Podrobnejša oblika, dimenzije in barva
tabel iz prejšnjih odstavkov ter barve znakov na tablah so določene v prilogi
6, ki je sestavni del tega pravilnika.
8. člen
(označevanje za določen čas zaprtih
planinskih poti)
(1) Pod usmerjevalno tablo tiste planinske
poti, ki je zaprta za določen čas, mora biti nameščena opozorilna tabla v rdeči
barvi, na kateri je v beli barvi napisano naslednje besedilo: »OPOZORILO!
PLANINSKA POT JE ZAČASNO ZAPRTA!«. 
(2) Besedilo iz prejšnjega odstavka mora
biti napisano tudi v angleškem, nemškem, italijanskem in francoskem jeziku. 
(3) Podrobnejša oblika table in barve
znakov ter besedila na njej so določena v prilogi 7, ki je sestavni del tega
pravilnika.
9. člen
(barve markacij, usmerjevalnih tabel,
smernih puščic in drugih oznak ter znakov)
(1) Barva za markacije, usmerjevalne table,
smerne puščice in druge oznake iz 2. do 8. člena tega pravilnika mora biti 100%
prekrivna, namenjena za zunanjo uporabo in odporna na zunanje vplive okolja. 
(2) Barve iz prejšnjega odstavka tudi ne
smejo biti škodljive ali strupene za naravno okolje, v katerem se jih
uporablja. 
(3) Kadar je s tem pravilnikom ali
njegovimi prilogami določena uporaba bele barve, se uporabi barvo naslednjih
kod po barvni lestvici RAL: RAL 9001, RAL 9003 in RAL 9010. 
(4) Kadar je s tem pravilnikom ali
njegovimi prilogami določena uporaba rdeče barve se uporabi barvo naslednjih
kod po barvni lestvici RAL: RAL 3000, RAL 3001, RAL 3002 in RAL 3020. 
(5) Kadar je s tem pravilnikom ali
njegovimi prilogami določena uporaba rumene barve, se uporabi barvo naslednjih
kod po barvni lestvici RAL: RAL 1018, RAL 1021 in RAL 1023. 
(6) Kadar je s tem pravilnikom ali
njegovimi prilogami določena uporaba modre barve, se uporabi barvo kode RAL
5005 in RAL 5017 po barvni lestvici RAL.
10. člen
(oblika in velikost črk na usmerjevalnih
in opozorilnih tablah ter drugih napisih)
Oblika in velikost črk v napisih iz 4.
člena in 8. člena tega pravilnika mora biti v pisavi »HELVETICA SL« z višino 18
do 32 pik.
III. OPREMLJANJE PLANINSKIH POTI
11. člen
(način in pogoji risanja markacij)
(1) Z markacijami se lahko označuje samo
tiste planinske poti, ki so vpisane v evidenco o planinskih poteh. 
(2) Markacije se lahko narišejo na debla,
skale, stavbe in druge gradbene konstrukcije na vidnih mestih in v primernih
razdaljah, vendar samo, če se pred tem pridobi soglasje lastnika zemljišča oziroma
objekta. 
(3) Ne glede na določbe prejšnjega odstavka
markacij ni dovoljeno risati na objekte, ki so skladno s predpisi, ki urejajo
varstvo kulturne dediščine, razglašeni za kulturni spomenik, na verske objekte
in znamenja, na skale in drugo nepremičnino, ki je v skladu s predpisi, ki
urejajo ohranjanje narave, varovana kot naravni spomenik, na prometno in drugo
neprometno signalizacijo, na drevesa, na katerih so že narisane gozdarske
oznake, na geodetske označbe ter na mejne kamne. 
(4) Če je le mogoče, se riše markacije na
desno stran poti v smeri hoje proti cilju. 
(5) Markacije se praviloma riše v višini
oči odraslega človeka, to je približno 1,5 m od tal. Na poteh navzgor se riše
markacije niže, navzdol pa više, odvisno od naklona oziroma strmine planinske
poti. 
(6) Pri določitvi primerne razdalje med
markacijami se upošteva konfiguracija terena, vidnost in vodljivost poti.
12. člen
(način in pogoji postavljanja
usmerjevalnih tabel in drugih oznak)
(1) Z usmerjevalnimi tablami, smernimi
puščicami in drugimi dodatnimi oznakami se lahko označuje samo tiste planinske
poti, ki so vpisane v evidenco o planinskih poteh. 
(2) Usmerjevalne table se lahko postavijo
na izhodiščih planinskih poti in križiščih določene planinske poti z drugimi
planinskimi potmi. 
(3) Pri postavljanju usmerjevalnih tabel se
uporabljajo določbe drugega, tretjega in četrtega odstavka prejšnjega člena.
13. člen
(način in pogoji postavljanja skrinjic s
spominskimi žigi in vpisnimi knjigami)
(1) S skrinjicami s spominskimi žigi in vpisnimi
knjigami se opremlja le tiste planinske poti, ki so vpisane v evidenco o
planinskih poteh. 
(2) Skrinjice s spominskimi žigi in
vpisnimi knjigami se praviloma postavljajo tik pred koncem planinske poti, to
je pod vrhom ali na vrhu ciljnega hriba oziroma gore in sicer tako, da njena
postavitev ne moti pogleda nanjo in da je njena lokacija čim bolj varna pred
udarom strele, vendar samo, če se pred tem pridobi soglasje lastnika zemljišča,
na katerem se naj bi postavila takšna skrinjica. 
(3) Če je v bližini vrha ciljnega hriba
oziroma gore postavljena planinska koče, se skrinjica s spominskim žigom in
vpisno knjigo montira na vidno mesto pred vhodom v takšno kočo. 
(4) Skrinjice s spominskimi žigi in
vpisnimi knjigami morajo biti izdelane iz trajnega materiala in morajo imeti
ustrezen pokrov, ki onemogoča, da bi lahko padavine vplivale na spominski žig
in vpisno knjigo v njej. Na skrinjici morajo biti podatki o skrbniku planinske
poti z znakom (logotipom) pristojne planinske zveze.
14. člen
(način in pogoji nameščanja varovalne
opreme)
(1) Na delu planinskih poti, koder so
nevarna mesta, se lahko namešča varovalno opremo, ki omogoča varnejše, hitrejše
in lažje napredovanje do želenega cilja. Varovalno opremo predstavljajo
varovalne naprave in druga oprema za napredovanje na planinskih poteh. 
(2) Varovalne naprave se glede na način
izvedbe razvršča na: 
-       
lesene varovalne naprave, med katere sodijo ograje, lestve, brvi in
mostički ter 
-       
jeklene varovalne naprave, med katere sodijo klini in žične vrvi. 
(3) Drugo opremo za napredovanje na
planinskih poteh predstavljajo materiali in z njimi povezana dela, s katerimi
se planinske poti utrjujejo, med katera sodijo urejevanje usekov, izdelavo
opornih zidov, opornih debel, lesenih branikov, lesenih stopnic in stopalnikov
oziroma brun in mostnic na močvirnatem terenu. 
(4) Varovalna oprema se lahko namešča
oziroma se dela, ki so v zvezi z njo, izvaja samo na tistih planinskih poteh,
ki so vpisane v evidenco o planinskih poteh. 
(5) Pred začetkom postavljanja nove varovalne
opreme se mora pridobiti soglasje lastnika zemljišča, na katerem se namerava
postaviti takšna oprema.
IV. PREHODNE IN KONČNA DOLOČBA
15. člen
(opremljanje in označevanje planinskih
poti v prehodnem obdobju)
(1) Oprema in označbe na planinskih poteh,
ki se z dnem uveljavitve tega pravilnika uporabljajo ter so opremljene in
označene na način in pod pogoji, kot jih določa ta pravilnik, se lahko, dokler
se planinska pot ne vpiše v evidenco planinskih poti, vzdržujejo in obnavljajo,
na novo pa se lahko začne z njihovim opremljanjem in označevanjem šele, ko so
vpisane v to evidenco. 
(2) Ne glede na določbe prejšnjega odstavka
se lahko planinske poti iz prejšnjega odstavka tega člena tudi na novo
opremljajo oziroma označujejo, če skrbnik določene planinske poti, ki se naj bi
na novo opremila oziroma označila, pridobi soglasje lastnika zemljišča, na
katerem se naj bi izvedla takšna dela.
16. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-149/2007
Ljubljana, dne 24. julija 2008
EVA 2007-2511-0166
Janez Podobnik l.r. 
Minister 
za okolje in prostor
Soglašam!
dr. Milan Zver
l.r. 
Minister 
za šolstvo in šport

Priloga 1: Knafelčeva
markacija
Priloga 2:
Usmerjevalna tabla
Priloga 3: Dodatne
oznake na planinskih poteh
Priloga 4: Markacija
za označevanje obhodnic in markacija za evropski pešpoti E-6 in E-7
Priloga 5:
Označevanje zahtevnosti planinske poti
Priloga 6: Označevanje
planinskih poti, na katerih je dovoljena vožnja z gorskimi kolesi in na katerih
je vožnja z gorskimi kolesi prepovedana
Priloga 7: Označevanje
za določen čas zaprtih planinskih poti