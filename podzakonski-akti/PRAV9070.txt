1. člen
(vsebina pravilnika)
(1) S tem pravilnikom se določajo materialni stroški in
višina materialnih stroškov nastanitve, ki jih izvajalec zdravstvenih storitev
(v nadaljnjem besedilu: bolnišnica) lahko zaračuna za potrebe izvrševanja
pravice otrok do nastanitve enega od staršev ali druge osebe, ki skrbi za
otroka (v nadaljnjem besedilu: prosilec) v primeru stacionarne zdravstvene
oskrbe otroka.
(2) Bolnišnica lahko zaračuna materialne stroške nastanitve največ
v višini, ki je določena s tem pravilnikom.
2. člen
(pojem nastanitve)
Za nastanitev po tem pravilniku se štejejo obroki prehrane, ki
jo bolnišnica nudi zaposlenim v bolnišnici, in nočitev na primerni postelji.
3. člen
(obveznosti izvajalca zdravstvenih storitev)
(1) Bolnišnica zagotovi nastanitev na pisno ali ustno zahtevo
prosilca.
(2) Bolnišnica lahko zavrne zahtevo iz prejšnjega odstavka le
izjemoma, in sicer če pravice do nastanitve ne more zagotoviti zaradi omejenih
prostorskih zmogljivosti ali drugih utemeljenih razlogov, o čemer mora ustno
obvestiti prosilca in svojo odločitev tudi obrazložiti. Na zahtevo prosilca
mora podati tudi pisno obrazložitev.
(3) Bolnišnica pri odločanju o zagotovitvi nastavitve v
primeru omejenih prostorskih zmogljivosti iz prejšnjega odstavka kot prednost
pri nastanitvi prosilca v primeru enakih pogojev prosilcev upošteva merila, in
sicer v naslednjem izključujočem vrstnem redu:
-       
starost otroka,
-       
obstoj posebnih potreb otroka,
-       
krajevno oddaljenost bolnišnice od bivališča otroka oziroma prosilca,
-       
zdravstveno stanje otroka.
4. člen
(višina materialnih stroškov)
(1) Bolnišnica lahko zaračuna materialne stroške:
-       
prehrane, pri čemer cena obroka za starša ali drugo osebo, ki skrbi za
otroka, ni višja od cene obroka, ki jo bolnišnica zaračuna zaposlenemu osebju,
-       
nočitve po ceni v višini, ki jo priznava Zavod za zdravstveno zavarovanje
Slovenije.
(2) Ne glede na prejšnji odstavek bolnišnica ne sme
zaračunati več kot 20 eurov za dan nastanitve.
5. člen
(način plačila stroškov)
Materialni stroški nastanitve se poravnajo ob zaključku stacionarne
zdravstvene oskrbe otroka v plačilnem roku do trideset dni od prejema računa. V
primeru plačila po tem roku se zaračunajo zamudne obresti v skladu z zakonom.
6. člen
(oprostitev stroškov)
(1) Bolnišnica lahko prosilca delno ali v celoti oprosti
plačila stroškov nastanitve, če ugotovi, da jih ta ne more plačati brez škode
za nujno preživljanje sebe ali svoje družine, sobivanje z otrokom pa je bilo za
uspeh zdravljenja ključnega pomena.
(2) Bolnišnica odloča o oprostitvi iz prejšnjega odstavka na
obrazložen pisni predlog prosilca, kateremu se predložijo ustrezne listine, iz
katerih je razviden socialni in finančni položaj prosilca in njegove družine.
(3) Bolnišnica odloča o oprostitvi stroškov tudi glede na vrsto
in težo bolezni otroka ter morebitnega obstoja posebnih potreb otroka.
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 26. avgusta 2008.
Št. 0070-90/2008/3
Ljubljana, dne 14. avgusta 2008
EVA 2008-2711-0070
Zofija Mazej Kukovič l.r.
Ministrica
za zdravje