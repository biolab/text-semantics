1. člen
(vsebina)
(1) Ta pravilnik določa pogoje glede števila in
izobrazbe zaposlenih ter ustrezne tehnične opremljenosti za opravljanje nalog
spremljanja emisij in odvzemov toplogrednih plinov v kmetijstvu, ki nastajajo
pri dejavnosti v zvezi z rabo zemljišč, spremembo rabe zemljišč in kmetijsko
proizvodnjo, ki jih mora izpolnjevati nosilec javnega pooblastila za
opravljanje nalog spremljanja emisij in odvzemov toplogrednih plinov v
kmetijstvu, ki nastajajo pri dejavnosti v zvezi z rabo zemljišč, spremembo rabe
zemljišč in kmetijsko proizvodnjo (v nadaljnjem besedilu: nosilec javnega
pooblastila).
(2) Ta pravilnik določa tudi način oblikovanja cene
storitev iz prejšnjega odstavka.
2. člen
(število in izobrazba zaposlenih)
(1) Nosilec javnega pooblastila mora imeti sam ali
skupaj z drugo pravno osebo ali samostojnim podjetnikom posameznikom, s katerim
ima sklenjeno pogodbo o izvajanju del, najmanj tri zaposlene, ki izpolnjujejo
pogoje iz tega člena.
(2) Zaposleni iz prejšnjega odstavka mora imeti najmanj
izobrazbo naravoslovne smeri, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven, z najmanj tremi leti delovnih izkušenj.
Zaposleni morajo skupaj izkazati poznavanje naslednjih področij:
1.     
poznavanja sektorja rabe zemljišč, spremembe rabe zemljišč in gozdarstva
(v nadaljnjem besedilu: LULUCF);
2.     
poznavanja poročevalskih zahtev v skladu s predpisi Unije, ki urejajo
obračunavanje emisij in odvzemov toplogrednih plinov, ki nastanejo pri
dejavnostih v zvezi z rabo zemljišč, spremembe rabe zemljišč in kmetijske
proizvodnje;
3.     
priprave nacionalnih poročil in poročil v skladu s predpisi Unije, ki
urejajo obračunavanje emisij in odvzemov toplogrednih plinov, ki nastanejo pri
dejavnostih v zvezi z rabo zemljišč, spremembo rabe zemljišč in kmetijsko
proizvodnjo;
4.     
izvajanja terenskega dela za vzorčenje tal s poznavanjem pedologije in
5.     
zagotavljanja kakovosti in kontrole kvalitete.
(3) Ne glede na prejšnji odstavek mora imeti eden izmed
zaposlenih, ki usklajuje delo z ostalimi zaposlenimi, vsaj magisterij ali
doktorat znanosti naravoslovne smeri z najmanj petimi leti delovnih izkušenj na
področju poznavanja LULUCF.
3. člen
(tehnična opremljenost)
(1) Nosilec javnega pooblastila mora izpolnjevati pogoje
glede tehnične opremljenosti tako, da razpolaga z:
1.     
laboratorijem z opremo za določitev talnih parametrov v skladu s
predpisi Unije, ki urejajo obračunavanje emisij in odvzemov toplogrednih
plinov, ki nastanejo pri dejavnostih v zvezi z rabo zemljišč, spremembo rabe
zemljišč in kmetijsko proizvodnjo;
2.     
opremo za izvedbo terenskega vzorčenja in
3.     
računalniško in programsko opremo, ki omogoča pripravo poročil v skladu
s predpisi Unije, ki urejajo obračunavanje emisij in odvzemov toplogrednih
plinov, ki nastanejo pri dejavnostih v zvezi z rabo zemljišč, spremembo rabe
zemljišč in kmetijsko proizvodnjo.
(2) Nosilec javnega pooblastila mora izvajati analize v
skladu s standardi Slovenskega inštituta za standardizacijo in mednarodnih
organizacij pristojnih za standardizacijo.
4. člen
(izpolnjevanje pogojev)
Izpolnjevanje pogojev iz 2. in 3. člena tega pravilnika
se bo preverjalo v postopku izbora nosilca javnega pooblastila.
5. člen
(način oblikovanja cene)
Cena urne postavke za izvajanje nalog spremljanja emisij in
odvzemov toplogrednih plinov v kmetijstvu, ki nastajajo pri dejavnosti v zvezi
z rabo zemljišč, spremembo rabe zemljišč in kmetijsko proizvodnjo, je največ
30,00 eurov neto, pri čemer je lahko plačanih največ 270 ur na leto.
KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-386/2017/
Ljubljana, dne 16. marca 2018
EVA 2017-2330-0089
Mag. Dejan Židan l.r.
minister
za kmetijstvo, gozdarstvo in prehrano