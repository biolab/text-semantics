1. člen
(vsebina)
Ta pravilnik določa način sporočanja podatkov Uradu Republike
Slovenije za preprečevanje pranja denarja (v nadaljnjem besedilu: urad) kot
pristojnemu organu za sprejemanje in analiziranje sporočil o sumljivih
transakcijah ter drugih podatkov, informacij in dokumentacije o morebitnem
pranju denarja, povezanih predhodnih kaznivih dejanjih ali financiranju
terorizma.
2. člen
(sporočanje podatkov)
(1) Zavezanci iz 4. člena Zakona o preprečevanju pranja
denarja in financiranja terorizma (Uradni list RS, št. 68/16), (v nadaljnjem
besedilu: zavezanci), v skladu z 68. in 69. členom Zakona o preprečevanju
pranja denarja in financiranja terorizma (Uradni list RS, št. 68/16, v
nadaljnjem besedilu: ZPPDFT-1) sporočajo uradu podatke o:
-       
gotovinskih transakcijah nad 15.000 EUR (v nadaljnjem besedilu:
gotovinske transakcije),
-       
nakazilih v države iz tretjega odstavka 50. člena ZPPDFT-1 oziroma
pravnim in fizičnim osebam iz teh držav nad 15.000 EUR (v nadaljnjem besedilu:
nakazila v tvegane države),
-       
transakcijah, osebah, premoženju ali sredstvih, v zvezi s katerimi
obstajajo razlogi za sum pranja denarja ali financiranja terorizma (v
nadaljnjem besedilu: sumljive transakcije).
(2) Podatki iz prejšnjega odstavka se sporočijo na
enotnem informatiziranem obrazcu po zaščiteni elektronski poti:
-       
prek aplikacijskega vmesnika ali
-       
prek spletnega obrazca.
(3) V tem pravilniku uporabljen pojem »sredstvo
elektronske identifikacije« ima enak pomen, kot v Uredbi (EU) št. 910/2014
Evropskega parlamenta in Sveta z dne 23. julija 2014 o elektronski
identifikaciji in storitvah zaupanja za elektronske transakcije na notranjem
trgu in o razveljavitvi Direktive 1999/93/ES (UL L št. 257 z dne 28. 8.
2014, str. 73). Sredstvo elektronske identifikacije mora ustrezati pogojem, ki
so določeni v prvem odstavku 26. člena ZPPDFT-1.
3. člen
(sporočanje podatkov in dokumentacije na zahtevo urada)
Zavezanci na enotnem informatiziranem obrazcu uradu
posredujejo tudi podatke in dokumentacijo, ki se nanašajo na zahtevo urada za
sporočanje podatkov ali na tekoče spremljanje finančnega poslovanja stranke.
4. člen
(obrazec v fizični obliki)
Izjemoma, kot to dopušča ZPPDFT-1 v tretjem odstavku 68. in
drugem odstavku 69. člena, zavezanci sporočajo uradu podatke v fizični obliki
na obrazcu, določenem v Prilogi 2, ki je sestavni del tega pravilnika.
5. člen
(enotni informatizirani obrazec)
(1) Zavezanci pošiljajo podatke uradu po zaščiteni
elektronski poti na enotnem informatiziranem obrazcu, katerega struktura je
zapisana v XML-datoteki, ki je javno objavljena na spletnih straneh urada.
Izmenjava podatkov se izvaja skladno s specifikacijo ZBS_B2B 2.0., in sicer v
obliki XML-datotek kodiranih z GPG-ključem.
(2) Zavezanci, ki podatke sporočajo prek aplikacijskega
vmesnika, morajo pred začetkom uporabe aplikacijskega vmesnika uradu poslati
serijsko številko sredstva elektronske identifikacije, podatke pa šifrirati s
šifrirnim ključem urada.
(3) Zavezanci, ki podatke sporočajo prek spletnega
obrazca, morajo pred začetkom uporabe spletnega obrazca uradu za potrebe
registracije poslati serijsko številko sredstva elektronske identifikacije.
Spletni obrazec ima enako XML-strukturo kot obrazec iz prvega odstavka tega
člena in je dostopen na spletni strani urada.
6. člen
(dopolnitev in poprava sporočenih podatkov)
Kadar se pri elektronskem prenosu podatkov po zaščiteni
elektronski poti prek aplikacijskega vmesnika ali spletnega obrazca posredujejo
nepopolni oziroma napačni podatki, se dopolnitve in popravki podatkov pošljejo
na obrazcu z enako identifikacijsko številko, kot je bila določena prvotnemu
obrazcu. Pri tem mora zavezanec znova poslati celoten obrazec z vsemi podatki,
skupaj z morebitnimi popravki.
7. člen
(dokumentacija)
Zavezanec pri sporočanju podatkov o sumljivih transakcijah obrazcu
pripne dokumentacijo, na katero se nanašajo ugotovljeni sumi. Pri pošiljanju
prek aplikacijskega vmesnika je priponka v XML-datoteki. Pri pošiljanju
podatkov prek spletnega obrazca se dokumentacija pripne kot elektronska
priponka k spletnemu obrazcu.
8. člen
(XSD-obrazec in navodila)
Strukturirana oblika obrazca v XSD-obliki je skupaj z
navodilom o načinu izpolnjevanja določena v Prilogi 1, ki je sestavni del tega
pravilnika.
9. člen
(prenehanje uporabe)
Z dnem uveljavitve tega pravilnika se prenehata uporabljati Pravilnik
o načinu sporočanja podatkov Uradu Republike Slovenije za preprečevanje pranja
denarja (Uradni list RS, št. 90/11) in Pravilnik o načinu sporočanja
podatkov odvetnika, odvetniške družbe ali notarja Uradu Republike Slovenije za
preprečevanje pranja denarja (Uradni list RS, št. 10/08).
10. člen
(končna določba)
Ta pravilnik začne veljati 1. septembra 2017.
Št. 007-60/2017
Ljubljana, dne 22. junija 2017
EVA 2017-1611-0011
mag. Mateja Vraničar Erman
l.r.
Ministrica
za finance

Priloga 1:
XSD-oblika UPPD-OBRAZCA
Priloga 2: Enotni
UPPD-OBRAZEC