I. SPLOŠNA DOLOČBA
1. člen
(vsebina)
Ta uredba podrobneje določa pogoje ter
postopek sofinanciranja regijskih projektov v skladu z dogovori za razvoj regij
in izvajanje drugih ukrepov endogene regionalne politike.
II. SOFINANCIRANJE REGIJSKIH PROJEKTOV V SKLADU Z DOGOVORI ZA
RAZVOJ REGIJ
2. člen
(povabilo razvojnemu svetu regije za
pripravo dogovora za razvoj regije)
(1) Postopek priprave dogovora za razvoj
regije (v nadaljnjem besedilu: dogovor) se začne po sprejetju regionalnega
razvojnega programa s povabilom državnega organa, pristojnega za regionalni
razvoj (v nadaljnjem besedilu: ministrstvo), razvojnemu svetu regije za
pripravo in podpis dogovora (v nadaljnjem besedilu: povabilo).
(2) Povabilo vsebuje:
a)    
poziv za predložitev povzetka regionalnega razvojnega
programa, ki vključuje:
- 
razvojne cilje in prioritete regije v programskem obdobju,
- 
opis razvojnih specializacij regije in
- 
karto omrežja naselij z vlogo posameznih naselij v regiji,
b)    
poziv za predložitev regijskih projektov,
c)    
navodila za pripravo in sklepanje dogovora z okvirno
časovnico,
č)    pogoje iz 3. člena in
splošna merila iz prvega odstavka 4. člena te uredbe,
d)    
sklic na merila za izbor operacij Operativnega
programa za izvajanje evropske kohezijske politike v obdobju 2014–2020 za
projekte, ki se financirajo iz tega operativnega programa in se neposredno
potrjujejo po uredbi, ki ureja izvajanje evropske kohezijske politike v
Republiki Sloveniji.
(3) Na določenem področju lahko povabilo
vsebuje tudi podrobnejša merila za izbor operacij, ki so na tem področju
določena z drugimi predpisi in jih ministrstvu posreduje pristojno resorno
ministrstvo. V tem primeru pridobi ministrstvo predhodno soglasje pristojnega
resornega ministrstva o vključitvi takšnega izbora operacij na določenem
področju v dogovor. Če je takšno soglasje dano v času usklajevanja dogovora,
ministrstvo ustrezno dopolni povabilo.
2.a člen
(vsebina dogovora)
Dogovor vsebuje:
a)     povzetek regionalnega razvojnega programa s predstavitvijo
razvojnih specializacij regije, strateških razvojnih ciljev regije ter
prioritet in ukrepov,
b)     opis meril za izbor iz 4. člena te uredbe in postopka izbora
projektov,
c)     seznam projektov, ki bodo omogočili izkoriščanje najpomembnejših
razvojnih potencialov in prednosti regije, odpravljali ključne razvojne ovire
regije in uresničevali regijske razvojne specializacije, razvrščenih po
prioriteti s podatki o nosilcih, imenih projektov ter finančno oceno posameznih
projektov in zbirnik po virih sredstev in
č)    predstavitev
posameznih projektov, ki mora poleg sestavin iz 10. točke 4. člena Uredbe o
regionalnih razvojnih programih (Uradni list RS, št. 69/12 in 78/15) vsebovati
tudi:
- 
fazo v postopku pridobivanja gradbenega dovoljenja pri investicijskih
projektih ter seznam dokumentacije, ki je že pripravljena, in
- 
podatke o pravnem stanju zemljišč in objektov pri investicijskih
projektih.
3. člen
(splošni pogoji za uvrščanje regijskih
projektov v dogovor)
(1) Pri izboru regijskih projektov
mora razvojni svet regije upoštevati naslednje splošne pogoje za uvrščanje
regijskih projektov v dogovor:
-       
skladnost projekta z regionalnim razvojnim programom,
-       
skladnost projekta s programskimi dokumenti s področja regionalnega
razvoja, ki so podlaga za sofinanciranje regijskih projektov,
-       
skladnost projekta s politikami Vlade Republike Slovenije (v nadaljnjem
besedilu: vlada),
-       
merljivost učinkov in rezultatov projekta,
-       
prikaz okvirne finančne konstrukcije projekta,
-       
izvedljivost projekta v načrtovanem časovnem obdobju.
(2) V povabilu regiji se lahko
določijo dodatni splošni pogoji.
(3) (črtan)
4. člen
(splošna merila za uvrščanje regijskih
projektov v dogovor)
(1) Pri izboru regijskih projektov
mora razvojni svet regije upoštevati naslednja splošna merila:
a.     
merila glede na vsebino ali namen:
- 
učinek na gospodarsko rast in delovna mesta,
- 
učinek na razvoj človeškega potenciala,
- 
pozitiven vpliv na okolje,
- 
prispevek k ciljem prostorskega razvoja regije,
b.     
merila glede na sinergijski učinek:
- 
med nameni iz prejšnje točke,
- 
z drugimi projekti,
- 
regionalne celovitosti, razvojne specializacije in medregionalnega
sodelovanja,
c.     
merila glede na finančno učinkovitost:
- 
učinek projekta glede na vložena finančna sredstva.
(2) Razvojni svet regije
ovrednoti in razdela splošna merila iz prejšnjega odstavka v regijsko
specifična merila z upoštevanjem razvojnih specializacij in prioritet regije.
Razvojni svet regije sprejme ta merila pred izvedbo ocenjevanja predlogov
regijskih projektov.
(3) Za projekte, ki se sofinancirajo iz sredstev evropske
kohezijske politike, se upoštevajo tudi merila za izbor operacij po zakonodaji,
ki ureja izvajanje evropske kohezijske politike v Republiki Sloveniji.
5. člen
(priprava, medresorsko usklajevanje, podpis in sprememba
dogovora)
(1) Na podlagi povabila pripravi regionalna razvojna agencija
(v nadaljnjem besedilu: RRA) osnutek dogovora za razvoj regije, ki vključuje
regijske in sektorske projekte. Predlogi projektov za uvrstitev v dogovor se
preverjajo glede izpolnjevanja pogojev in točkujejo po merilih.
(2) Na podlagi sklepa razvojnega sveta regije o določitvi
regijskih projektov za uvrstitev v osnutek dogovora pošlje RRA osnutek dogovora
ministrstvu. Za uvrščene regijske in sektorske projekte pošlje RRA ministrstvu
tudi izpolnjene kontrolne liste s preverjenimi pogoji in ocenami projektov
glede na merila.
(3) Ministrstvo preveri izpolnjevanje pogojev iz 3. člena in
upoštevanje meril iz 4. člena in tretjega odstavka 2. člena te uredbe, seznani
z osnutkom dogovora pristojna resorna ministrstva ter organizira in vodi
usklajevanje dogovora med razvojno regijo in pristojnimi resornimi ministrstvi,
ki se opredelijo o regijskih projektih prek teritorialnega razvojnega dialoga.
(4) V okviru teritorialnega razvojnega dialoga pridobi
ministrstvo tudi od resornih ministrstev predloge dodatnih sektorskih projektov
po razvojnih regijah, ki uresničujejo program resornega ministrstva za
doseganje ciljev na njegovem delovnem področju in tudi pomembno vplivajo na
uresničevanje razvojnih prioritet v regiji. Do predloga sektorskega projekta,
ki ga predlaga resorno ministrstvo, se opredeli razvojni svet regije tako, da
opredeli njegov pomen za doseganje ključnih razvojnih ciljev regije in ga
vključi oziroma ne vključi v dopolnjen osnutek dogovora za razvoj regije.
(5) Regijski in sektorski projekti se uvrščajo v dogovor za
razvoj regije s soglasjem razvojnega sveta regije, pristojnega resornega
ministra in ministra, pristojnega za regionalni razvoj (v nadaljnjem besedilu:
minister).
(6) Dogovor za razvoj regije je sklenjen, ko ga sprejme
razvojni svet regije, potrdi svet regije ter podpišeta predsednik razvojnega
sveta regije in minister.
(7) Spremembo dogovora predlagata razvojni svet regije ali
ministrstvo v primerih, ko pride do bistvenih odstopanj pri izvajanju dogovora
ali do potrebe po njegovi dopolnitvi. Pri pripravi sprememb dogovora se
smiselno uporabljajo določbe te uredbe, ki urejajo postopek priprave dogovora.
Pri odstopanjih, ki niso bistvena, lahko nosilec projekta ob prijavi za
sofinanciranje obrazloži odstopanja od sprejetega dogovora, obrazložitev pa
predloži tudi RRA. Bistvena odstopanja so: 
-       
20 ali več odstotno odstopanje finančne vrednosti posameznega projekta, 
-       
sprememba namena ali ciljev posameznega projekta ali 
-       
zamenjava projekta v dogovoru ali dopolnitev dogovora z novim projektom.
(8) Razvojna regija in ministrstvo pri pripravi dogovora za
razvoj regij sodelujeta z državnim organom, pristojnim za evropsko kohezijsko
politiko v delu, ki se nanaša na porabo sredstev evropske kohezijske politike.
6. člen
(državne pomoči)
Ukrepi endogene regionalne politike, ki predstavljajo
državno pomoč, se pripravljajo v skladu s shemami državnih pomoči. Za pripravo
regijskih projektov v skladu s shemami državnih pomoči skrbi regionalna
razvojna agencija.
7. člen
(medregijski projekti)
Za pripravo in izvajanje medregijskih projektov, ki imajo
razvojni učinek na več regij, lahko sveti vključenih regij pooblastijo eno od
RRA.
III. DODATNI ZAČASNI UKREPI RAZVOJNE PODPORE ZA PROBLEMSKA
OBMOČJA Z VISOKO BREZPOSELNOSTJO
8. člen
(mehanizem ugotavljanja problemskih
območij z visoko brezposelnostjo)
(1) Poslabšanje gospodarskih razmer na
določenem območju do stopnje, ko registrirana brezposelnost doseže kritično
mejo, ugotavlja ministrstvo na ravni upravnih enot.
(2) Šteje se, da so se gospodarske
razmere na določenem območju poslabšale do stopnje, ko registrirana
brezposelnost doseže kritično mejo, če je stopnja registrirane brezposelnosti v
upravni enoti najmanj tri zaporedne mesece 17,0-odstotna ali višja.
(3) Problemsko območje z visoko
brezposelnostjo se lahko določi ožje ali širše od območja upravne enote, v
kateri je stopnja brezposelnosti presegla kritično mejo, mora pa biti strnjeno
območje enega ali več naselij, na katerem živi najmanj 20 000 prebivalcev.
Na podlagi strokovne analize razvojnih problemov ga določi vlada s sklepom, ki
ga objavi v Uradnem listu Republike Slovenije. Strokovno analizo razvojnih
problemov pripravi ministrstvo v sodelovanju z regionalno razvojno agencijo in
razvojnimi institucijami, ki delujejo na območju.
(4) Kot problemsko območje z visoko
brezposelnostjo se praviloma predlaga območje, na katerem je že organizirano
območno razvojno partnerstvo, lokalna akcijska skupina, širše varovano območje
ali druga oblika teritorialne organiziranosti razvojnih partnerjev.
(5) Ministrstvo obvesti vlado o
poslabšanju gospodarskih razmer na določenem območju do stopnje, ko
registrirana brezposelnost doseže kritično mejo in predlaga način reševanja
razvojnih problemov tudi v primerih, ko je za območje že sprejet poseben
razvojni zakon ali ko na podlagi strokovne analize iz tretjega odstavka tega
člena presodi, da bo mogoče rešiti razvojne probleme z drugimi, že obstoječimi
ali načrtovanimi ukrepi razvojnih politik države.
9. člen
(dodatni začasni ukrepi razvojne podpore)
(1) Za problemsko območje z visoko
brezposelnostjo določi vlada s sklepom iz tretjega odstavka prejšnjega člena
dodatne začasne ukrepe razvojne podpore. Ukrepi se razvrstijo po razvojnih
politikah in se finančno ovrednotijo.
(2) Obdobje trajanja dodatnih začasnih
ukrepov določi vlada s sklepom iz tretjega odstavka prejšnjega člena ob
upoštevanju strokovne analize razvojnih problemov problemska območja z visoko
brezposelnostjo.
(3) Pri pripravi dodatnih začasnih
ukrepov razvojne podpore se upoštevajo ugotovljene razvojne ovire ter
dolgoročne primerjalne prednosti in razvojne usmeritve območja ter prispevek k
doseganju ciljev razvojnih politik.
(4) Ministrstvo je dolžno vladi
posredovati letna poročila o izvajanju dodatnih začasnih ukrepov razvojne
podpore.
10. člen
(program spodbujanja konkurenčnosti)
(1) Program spodbujanja konkurenčnosti
(v nadaljnjem besedilu: program) je eden od dodatnih začasnih ukrepov razvojne
podpore, ki ga za problemsko območje z visoko brezposelnostjo sprejme vlada s
sklepom.
(2) Sredstva za izvedbo programa se
dodelijo iz proračunske postavke ministrstva, namenjene izvajanju dodatnih
začasnih ukrepov razvojne podpore iz prejšnjega člena. Obseg sredstev za vsako
leto izvajanja programa določi vlada s sklepom, pri čemer upošteva načelo
zmanjšanega obsega sredstev v zadnjih letih izvajanja programa.
(3) Če se projekti, skupine projektov
in program, ki ga izvaja upravičenec, sofinancirajo s sredstvi EU, se izvedejo
z instrumentom neposrednega potrjevanja operacij v skladu z uredbo, ki določa
izvajanje postopkov pri porabi sredstev evropske kohezijske politike v
Republiki Sloveniji.
(4) Program mora biti skladen s
sprejetimi strategijami in programi na državni in regionalni ravni. Pri njegovi
pripravi se upoštevajo dolgoročne primerjalne prednosti in razvojne usmeritve
območja ter prispevek k doseganju ciljev razvojnih politik.
(5) Program mora temeljiti na
regionalnem razvojnem programu in mora vsebovati:
-       
prikaz stanja in razvojnih problemov, ki jih rešuje,
-       
določitev ključnih razvojnih priložnosti, ki jih podpira,
-       
določitev ciljev in kazalnikov merjenja ciljev,
-       
finančno konstrukcijo po instrumentih in stroške izvajanja programa ter
-       
način izvajanja in spremljanja izvajanja programa.
(6) Predlog programa pripravi
ministrstvo v sodelovanju z regionalno razvojno agencijo in območnimi
razvojnimi partnerstvi.
(7) Program se prednostno usmerja v
investicije podjetij v poslovnih conah na problemskem območju z visoko brezposelnostjo.
IV. UKREPI NA OBMEJNIH PROBLEMSKIH OBMOČJIH
11. člen
(merila za dodeljevanje sredstev pri
izvajanju ukrepov na obmejnih problemskih območjih)
(1) Pri dodeljevanju sredstev na podlagi
druge alineje tretjega odstavka 24. člena Zakona o spodbujanju skladnega
regionalnega razvoja (Uradni list RS, št. 20/11 in 57/12; v nadaljnjem
besedilu: zakon) na obmejnih problemskih območjih se pri javnih razpisih, poleg
meril za doseganje ciljev posebnih ukrepov in shem državnih pomoči, uporabljajo
z najmanj desetodstotno utežjo tudi vsako od naslednjih meril:
-       
število izpolnjenih meril, ki določajo obmejna problemska območja po
prvem odstavku 24. člena zakona, ter
-       
uvrstitev v območje parkovne lokalne skupnosti po 11. členu Zakona o
Triglavskem narodnem parku (Uradni list RS, št. 52/10).
(2) Pri dodeljevanju sredstev v skladu z
drugim odstavkom 24. člena zakona proračunski uporabniki upoštevajo obmejna
problemska območja zlasti na naslednjih področjih:
1.     
ministrstvo, pristojno za kmetijstvo, na področju ukrepov kmetijske
politike;
2.     
ministrstvo, pristojno za ribištvo, na področju ukrepov politike
ribištva;
3.     
ministrstvo, pristojno za gozdarstvo, na področju krepitve ekoloških in
socialnih funkcij gozda, zlasti aktivnosti za povečevanje naravne vrstne
sestave gozdov in prilagoditev rabe gozdov z namenom ohranjanja narave;
4.     
ministrstvo, pristojno za infrastrukturo, na področju urejanja prometne
infrastrukture, spodbujanja ukrepov trajnostne mobilnosti (spodbujanje in
pospeševanje rabe javnega prevoza, transferji in alternativne oblike
mobilnosti, informiranje in promocija zelene mobilnosti, prometni režimi in
parkiranje ter infrastruktura za umirjanje in upravljanje prometa,
infrastruktura za kolesarje) ter energetske prenove objektov;
5.     
ministrstvo, pristojno za varstvo okolja, na področju blaženja posledic
podnebnih sprememb, zlasti aktivnosti za zmanjševanje izpustov toplogrednih
plinov in prilagajanje podnebnim spremembam, ter ohranjanja narave, zlasti
aktivnosti, ki prispevajo k vzdrževanju dobrega naravovarstvenega stanja
prostoživečih vrst, habitatnih tipov in naravnih vrednot;
6.     
ministrstvo, pristojno za upravljanje voda, na področju zagotavljanja
ustrezne komunalne opremljenosti in druge gospodarske javne infrastrukture,
zlasti aktivnosti za oskrbo s pitno vodo, odvajanje in čiščenje odpadnih in
padavinskih voda;
7.     
ministrstvo, pristojno za ravnanje z odpadki, na področju zagotavljanja
ustrezne komunalne opremljenosti in druge gospodarske javne infrastrukture,
zlasti aktivnosti za ureditev infrastrukture za zbiranje odpadkov;
8.     
ministrstvo, pristojno za urejanje prostora, na področju spodbujanja
urejanja stanovanjskega vprašanja mladih in mladih družin v skladu z državnim
stanovanjskim programom ter vzdrževanja in ohranjanja značilne krajine, zlasti
aktivnosti za ohranjanje krajinske pestrosti, krajinskih značilnosti, ki so
pomembne za biotsko raznovrstnost, krajinskih vrednot in prepoznavnosti
območja;
9.     
ministrstvo, pristojno za gospodarski razvoj, na področju ohranjanja in
odpiranja delovnih mest, zlasti aktivnosti za ustvarjanje zelenih delovnih mest
ter vključevanje dijakov in študentov v inovacijsko-podjetniška usposabljanja
in lokalna podjetja, spodbujanja socialnega podjetništva in zadružništva,
spodbujanja obrtnih, kulturnih in okoljsko primernih gospodarskih dejavnosti
ter socialnih storitev, ki prispevajo k ohranjanju poseljenosti in preskrbi prebivalcev;
10.  
ministrstvo, pristojno za turizem, na področju spodbujanja turizma,
zlasti aktivnosti za razvoj infrastrukture in turističnih produktov, ki
omogočajo doživetja narave ob njenem ustreznem varstvu in jasno izražajo
ekološko naravnanost, aktivnosti za spodbujanje razvoja in promocije
turističnih produktov z označbo porekla ali geografsko označbo oziroma
povezanih z lokalno gastronomijo, izdelkov in storitev, povezanih z razvojem
blagovnih znamk oziroma znakov kakovosti, aktivnosti v podporo drugim znamkam
kakovosti in certifikacijskim sistemom, aktivnosti za razvoj in promocijo
tematskih in kolesarski poti ter aktivnosti, povezanih z infrastrukturo
gorskega turizma, kot je označevanje in urejanje planinskih poti;
11.  
ministrstvo, pristojno za zdravje, na področju podpore nadstandardnemu
razvoju družbenih dejavnosti, zlasti aktivnosti za izvajanje nujne medicinske
pomoči na težko dostopnem območju ali območju, ki je oddaljeno od najbližje
enote nujne medicinske pomoči (na primer helikopterski prevozi, mobilne enote,
krepitev služb v času povečanega obiska);
12.  
ministrstvo, pristojno za izobraževanje, na področju podpore
nadstandardnemu razvoju družbenih dejavnosti, zlasti priznavanje nadstandardnih
ur, programov in učiteljev v šolah in vrtcih, sofinanciranje šolskih prevozov
iz odmaknjenih vasi;
13.  
ministrstvo, pristojno za socialne zadeve, na področju podpore socialno
varstvenih storitev v skladu z zakonom, ki ureja o socialno varstveno
dejavnost, zlasti pa aktivnosti za opravljanje storitve pomoči na domu ter aktivnosti
storitve institucionalnega varstva v varstvenih delovnih centrih, centrih za
usposabljanje in domovih za starejše občane;
14.  
ministrstvo, pristojno za javno upravo, na področju pokritosti območja z
elektronskimi komunikacijami in na področju podpore nadstandardnemu izvajanju
dostopa prebivalcev do storitev javne uprave.
15.  
ministrstvo, pristojno za kulturo, na področju celostnega ohranjanja
kulturne dediščine, zlasti aktivnosti za prenovo stavbnega fonda z ohranjeno
lokalno stavbno tipologijo ter za obnovo in ohranitev planin.
(3) Za uskladitev ciljev in osredotočenje
resornih politik na obmejna problemska območja v skladu z drugim odstavkom 24.
člena zakona pripravi ministrstvo v sodelovanju z ministrstvi iz prejšnjega
odstavka in RRA štiriletni program razvojnih spodbud za obmejna problemska
območja (v nadaljnjem besedilu: program), ki ga sprejme vlada. Program vsebuje
cilje, razvojne spodbude, finančni okvir ter način spremljanja programa. Pri
pripravi programa se upoštevajo dolgoročne primerjalne prednosti in usmeritve
razvojnih regij ter prispevek k doseganju ciljev razvojnih politik.
V. DRUGI UKREPI, KI SE DOLOČIJO V DRŽAVNEM PRORAČUNU IN
FINANČNEM NAČRTU SKLADA
12. člen
(pomoč občinam pri razvoju območij, kjer živi romska
skupnost)
(1) Do finančne spodbude iz drugega
odstavka 14. člena zakona, namenjene hitrejšemu razvoju območij, kjer živi romska skupnost (v nadaljnjem
besedilu: pomoč), je upravičena občina:
-       
v kateri je v skladu z zakonom, ki ureja lokalno samoupravo, izvoljen
predstavnik romske skupnosti v občinskem svetu ali
-       
v kateri je v skladu z zakonom, ki ureja položaj romske skupnosti,
ustanovljeno posebno delovno telo občinskega sveta za spremljanje položaja
romske skupnosti, katerega člani so tudi predstavniki romske skupnosti.
(2) Za dodelitev pomoči izvede
ministrstvo javni razpis v višini razpoložljivih proračunskih sredstev. V njem
določi rok za vložitev vloge za dodelitev pomoči in dokumentacijo, ki jo je
treba priložiti vlogi.
(3) Pomoč se lahko dodeli za
sofinanciranje naslednjih aktivnosti pri izvajanju projektov na območjih, kjer
živi romska skupnost: 
-       
izgradnja, sanacija ali modernizacija vodovodnih sistemov,
-       
izgradnja, sanacija ali modernizacija kanalizacijskega omrežja, 
-       
elektrifikacija strnjenih naselij, 
-       
novogradnje ali rekonstrukcije lokalnih cest in poti, 
-       
odkup zemljišč za ureditev območij, kjer živi romska skupnost, ter 
-       
izdelava projektne dokumentacije.
(4) Pri nakupu zemljišč se v javnem
razpisu določi zgornja meja sofinanciranja kvadratnega metra odkupljenega
zemljišča ne glede na pogodbeno ceno.
(5) Pogodbe o dodelitvi pomoči so
lahko večletne.
(6) Projekti, za katere se dodeli
pomoč, se lahko sofinancirajo do višine 100 odstotkov upravičenih stroškov.
(7) V okviru dogovorov za razvoj regij
se proračunska sredstva ministrstva uporabljajo tudi za zagotavljanje lastne
udeležbe pri regijskih projektih, ki celovito razrešujejo romsko problematiko
in se financirajo iz proračunskih sredstev EU kot neposredne potrditve
operacij.
13. člen
(spodbude iz državnega proračuna za razvoj
območij avtohtonih narodnih skupnosti)
V okviru dogovorov za razvoj regij se
proračunska sredstva ministrstva uporabljajo tudi za zagotavljanje lastne
udeležbe pri regijskih projektih, ki razrešujejo problematiko gospodarske
osnove narodnosti in se financirajo iz sredstev EU kot neposredne potrditve
operacij.

Uredba o izvajanju ukrepov endogene regionalne
politike (Uradni list RS, št. 16/13) vsebuje naslednje prehodne in
končne določbe:
»VI. PREHODNE IN KONČNE DOLOČBE
14. člen
(prenehanje
uporabe)
Z dnem uveljavitve te uredbe se prenehata
uporabljati 10. in 11. člen Uredbe o dodeljevanju regionalnih spodbud
(Uradni list RS, št. 113/09, 37/10 in 20/11 – ZSRR-2).
15. člen
(razveljavitev)
Z dnem uveljavitve te uredbe preneha
veljati Uredba o izvajanju ukrepov endogene regionalne politike (Uradni list
RS, št. 24/11).
16. člen
(končna
določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju ukrepov endogene regionalne politike (Uradni list RS, št. 78/15) vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o izvajanju
ukrepov endogene regionalne politike (Uradni list RS, št. 46/19) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(rok za sprejem programa)
Vlada Republike Slovenije sprejme program
iz novega tretjega odstavka 11. člena uredbe za obdobje 2020 do 2023 v šestih
mesecih po uveljavitvi te uredbe.
3. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.