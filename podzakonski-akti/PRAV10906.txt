I. SPLOŠNE DOLOČBE
1. člen
(vsebina pravilnika)
(1) S tem pravilnikom se ureja: 
-       
promet organizirane kolone vojaških vozil Slovenske vojske (v nadaljnjem
besedilu: vojaško vozilo) in posameznih vojaških vozil; 
-       
hitrost vozil v organizirani koloni vojaških vozil; 
-       
način prevoza in število oseb, ki se smejo prevažati na vojaških
vozilih; 
-       
kategorija vozniškega dovoljenja voznikov vojaških vozil; 
-       
usposobljenost voznikov vojaških vozil. 
(2) Za vojaški cestni promet vojaških vozil vojsk drugih
držav se uporabljajo predpisi, ki urejajo pravila cestnega prometa, če z
mednarodnimi pogodbami posamezno vprašanje ni urejeno drugače.
2. člen
(pomen izrazov)
(1) Izrazi, uporabljeni v tem pravilniku, imajo naslednji
pomen: 
-       
»bojna vojaška vozila« so oklepna in vojaška vozila brez oklepa na
gosenicah ali kolesih, nosilci raket, samovozna artilerijska in druga
transportna sredstva, namenjena za bojno delovanje, ki se uporabljajo izključno
za vojaške namene; 
-       
»nebojna vojaška vozila« so vsa ostala vojaška vozila, ki niso bojna
vojaška vozila, inženirski stroji ali sredstva za nakladanja, razkladanje in
prekladanje in so namenjena vožnji po urejenih in izven urejenih cest; 
-       
»organizirana kolona vojaških vozil« je posebej označena skupina treh
ali več vojaških vozil, vključno s spremljevalnimi vojaškimi vozili, ki vozijo
po istem prometnem pasu z določeno hitrostjo na predpisani razdalji, ki ji
poveljuje poveljnik kolone in katere premik je odobrilo pristojno poveljstvo; 
-       
»poveljnik kolone« je vojaška oseba, ki jo imenuje pristojna nadrejena
vojaška oseba, da organizira izvedbo premika organizirane kolone vojaških
vozil; 
-       
»prevoz oseb« je prevoz oseb na tovornem delu tovornega vojaškega vozila
ali z bojnim vojaškim vozilom, kadar se v bojnem vojaškem vozilu poleg voznika
prevaža več kot osem oseb; 
-       
»spremljevalno vojaško vozilo« je vojaško vozilo, ki spremlja
organizirano kolono vojaških vozil ali izredni vojaški prevoz in njegova
največja dovoljena masa (v nadaljnjem besedilu: NDM) ne presega 3.500 kg; 
-       
»tovorni del« je del tovornega vojaškega vozila, ki je prvenstveno
namenjen prevozu tovora, lahko pa se uporablja tudi za prevoz oseb; 
-       
»vodja vojaškega vozila« je pripadnik Slovenske vojske (v nadaljnjem
besedilu: pripadnik), ki ga imenuje nadrejena vojaška oseba in ima veljavno
vozniško dovoljenje za vožnjo motornega vozila najmanj B kategorije ter je
odgovoren za varno vožnjo vojaškega vozila; 
-       
»vojaški cestni promet« je vožnja vojaških vozil na javnih in
nekategoriziranih cestah, ki se uporabljajo za javni cestni promet; 
-       
»voznik vojaškega vozila« je pripadnik Slovenske vojske ali drugi
zaposleni v Ministrstvu za obrambo, kadar vozi vojaško vozilo oziroma pripadnik
vojske druge države oziroma delavec ali predstavnik pogodbenega partnerja
Slovenske vojske ali Ministrstva za obrambo, kadar vozi vojaško vozilo. 
(2) Drugi izrazi, uporabljeni v tem pravilniku, imajo enak
pomen kot izrazi, uporabljeni v Zakonu o pravilih cestnega prometa (Uradni list
RS, št. 106/10), Zakonu o voznikih (Uradni list RS, št. 106/10), Zakonu o
motornih vozilih (Uradni list RS, št. 106/10) in Zakonu o cestah (Uradni list
RS, št. 109/10).
II. NAČIN IN POGOJI ZA VOŽNJO VOJAŠKIH VOZIL
3. člen
(udeležba vojaških vozil v cestnem prometu)
(1) Vojaška vozila se lahko v cestnem prometu uporabljajo le,
če izpolnjujejo predpisane pogoje za udeležbo v cestnem prometu. 
(2) Tahograf se uporablja v tovornih vojaških vozilih, na
katerih se usposabljajo kandidati za voznike v šoli vožnje Slovenske vojske in
v vojaških avtobusih. 
(3) Na vojaških vozilih iz prejšnjega odstavka se tahograf
uporablja v skladu s predpisi, ki urejajo delovni čas mobilnih delavcev ter
predpisi, ki urejajo zapisovalno opremo v cestnih prevozih.
4. člen
(uporaba naprav in opreme, ki zmanjšuje voznikovo slušno in
vidno zaznavanje ali zmožnost obvladovanja vojaškega vozila)
(1) Med usposabljanjem vozniki vojaških vozil lahko
uporabljajo zaščitna sredstva (npr. zaščitna maska, zaščitna oblačila) ter
elektronsko komunikacijsko opremo v skladu z dokumenti za usposabljanje, ki se
izdelajo za vsako usposabljanje posebej. 
(2) Vozniki spremljevalnih vojaških vozil lahko med vožnjo
pri spremljanju organizirane kolone vojaških vozil ali izrednih vojaških
prevozov, uporabljajo predpisano elektronsko komunikacijsko opremo. 
(3) Zaščitna sredstva in elektronsko komunikacijsko opremo
vozniki vojaških vozil uporabljajo v skladu z ukazi med izvajanjem nalog
Slovenske vojske na območju Republike Slovenije oziroma med delovanjem v
mednarodnih operacijah in misijah ter med opravljanjem drugih nalog pri
izvrševanju mednarodnih obveznosti države, prevzetih v skladu z mednarodnimi
pogodbami ali v mednarodnih organizacijah, katerih članica je država.
5. člen
(organizirana kolona vojaških vozil)
(1) Organizirano kolono vojaških vozil spremljata
spremljevalni vojaški vozili, ki se nahajata na začetku in na koncu kolone. 
(2) Vojaška policija sodeluje pri spremljanju organizirane
kolone vojaških vozil, če je to potrebno zaradi prometnih, varnostnih ali
drugih razmer. 
(3) Vsaka organizirana kolona vojaških vozil mora imeti
poveljnika kolone, ki ji poveljuje in je odgovoren za varno udeležbo
organizirane kolone vojaških vozil v cestnem prometu. 
(4) Poveljnik čete, njej enake ali višje enote Slovenske
vojske, ki je v miru določil ali odobril udeležbo organizirane kolone vojaških
vozil v cestnem prometu, mora praviloma pet dni pred udeležbo organizirane
kolone vojaških vozil v cestnem prometu, o tem v skladu z akti vodenja in
poveljevanja obvestiti pristojno enoto vojaške policije.
6. člen
(označevanje vojaških vozil v organizirani koloni)
(1) Organizirana kolona vojaških vozil mora biti označena z
zastavicami, in sicer: 
-       
prvo vozilo, ki pa ni spremljevalno vojaško vozilo ali vozilo vojaške
policije, v organizirani koloni vojaških vozil se označi z modro zastavico; 
-       
vozilo poveljnika organizirane kolone vojaških vozil se označi z
belo-črno zastavico; 
-       
vozilo, ki prevaža nevarne snovi, se označi v skladu s predpisi o
prevozu nevarnega blaga ter z rdečo zastavico; 
-       
zadnje vozilo v organizirani koloni vojaških vozil, ki pa ni vojaško
spremljevalno vozilo ali vozilo vojaške policije, se označi z zeleno zastavico.
(2) Vozila iz prejšnjega odstavka se označijo z zastavicami
na prednji levi strani vozil, razen vozila iz četrte alineje prejšnjega
odstavka, ki se z zastavico označi na zadnjem levem delu vozila. 
(3) Spremljevalni vojaški vozili, ki spremljata organizirano
kolono vojaških vozil na začetku in koncu kolone in sta del organizirane kolone
vojaških vozil, morata biti opremljeni z opozorilno svetilko, ki oddaja
svetlobo rumene barve in rumeno svetlobno ali odsevno tablo z napisom »KOLONA«
tako, da je vidna vsem udeležencem v cestnem prometu. Svetlobna ali odsevna
tabla mora biti široka najmanj 80 cm z višino črk najmanj 10 cm. Napis na tabli
mora biti črne barve. Svetilka je lahko vgrajena v svetlobno ali odsevno tablo.
Napis na tabli mora biti viden le v času spremljanja organizirane kolone
vojaških vozil. 
(4) Spremljevalno vojaško vozilo za spremljanje organizirane
kolone vojaških vozil je lahko tudi motorno kolo, opremljeno s posebno
opozorilno svetilko, ki oddaja svetlobo rumene barve, voznik pa mora poleg
ostale predpisane opreme nositi telovnik živo rumene ali oranžne barve z
vdelanimi odsevnimi trakovi bele barve, razen če niso odsevni trakovi že na
osnovnih oblačilih voznika. 
(5) Kadar sta spremljevalni vojaški vozili motorni kolesi, ki
spremljata organizirano kolono vojaških vozil, se prvo vojaško vozilo za
motornim kolesom spredaj in vojaško vozilo pred motornim kolesom, ki spremlja
organizirano kolono vojaških vozil zadaj, dodatno označita s svetlobnimi ali
odsevnimi tablami iz tretjega odstavka tega člena. 
(6) Vojaško vozilo v okvari, razen dvokoles in trikoles, se
označi z rumeno zastavico. 
(7) Velikost in oblika zastavic iz tega člena sta določeni v
Prilogi 1, ki je sestavni del tega pravilnika.
7. člen
(hitrost vožnje vojaških vozil)
(1) Hitrost vožnje posameznih vojaških vozil glede na
kategorijo ceste ali vrsto vozišča ne sme preseči: 
1.     
za avtoceste 120 km/h za osebna terenska vojaška vozila ter tovorna
vojaška vozila do NDM 3.500 kg oziroma 80 km/h za bojna vojaška vozila in
vojaška tovorna vozila z NDM nad 3.500 kg; 
2.     
hitre ceste 80 km/h za bojna vojaška vozila in vojaška tovorna vozila z
NDM nad 3.500 kg; 
3.     
za ceste v naselju 40 km/h za bojna vojaška vozila in tovorna vojaška
vozila, katerih NDM presega 3.500 kg ter vojaška vozila z vsemi vrstami
priklopnih vozil; 
4.     
za vse ostale ceste zunaj naselja 70 km/h za bojna vojaška vozila in
vojaška vozila z NDM nad 3.500 kg; 
5.     
za makadamska vozišča 40 km/h za vsa vojaška vozila; 
6.     
za gozdne ceste 10 km/h za vsa vojaška vozila. 
(2) Najvišja dovoljena hitrost posameznih vojaških vozil pri
prevozu oseb glede na kategorijo ceste ali vrsto vozišča ne sme preseči: 
1.     
za avtoceste in hitre ceste 70 km/h za bojna vojaška vozila in tovorna
vojaška vozila; 
2.     
za ostale ceste zunaj naselja 60 km/h za bojna vojaška vozila in tovorna
vojaška vozila.
8. člen
(hitrost vožnje organizirane kolone vojaških vozil)
Hitrost vožnje vojaških vozil v organizirani koloni vojaških
vozil v cestnem prometu je omejena glede na najvišjo dovoljeno hitrost
posameznega vozila, ki se nahaja v organizirani koloni vojaških vozil, ne sme
pa preseči najvišjih dovoljenih hitrosti iz Priloge 2, ki je sestavni del tega
pravilnika.
III. PREVOZ OSEB IN TOVORA Z VOJAŠKIMI VOZILI
9. člen
(voznik in vodja vojaškega vozila)
(1) Vozniki vojaških vozil so odgovorni za spoštovanje cestno
prometnih predpisov in varno vožnjo vojaških vozil. 
(2) Vsako vojaško vozilo v cestnem prometu mora imeti vodjo
vojaškega vozila, ki je odgovoren za varno udeležbo vojaškega vozila v cestnem
prometu. Vodja vojaškega vozila je praviloma vojaška oseba z najvišjim činom
oziroma položajem, ki se vozi v vojaškem vozilu. 
(3) Vodjo vojaškega vozila imenuje poveljnik kolone ali
vojaška oseba, ki je napotila vojaško vozilo na nalogo ali vojaška oseba, ki je
dala zahtevo za uporabo vojaškega vozila z voznikom. 
(4) Če se z vojaškim vozilom prevažajo nevarne snovi ali
osebe ali če se izvaja izredni vojaški prevoz, voznik vojaškega vozila ne sme
biti vodja takega vozila.
10. člen
(pogoji za prevoz oseb v vojaških vozilih)
(1) V posameznem vojaškem vozilu se lahko prevaža v kabini
oziroma prostoru, predvidenem za prevoz tovora, toliko oseb, kot je vpisano v
prometnem dovoljenju ali v tehnični knjižici vojaškega vozila. 
(2) S tovornim vojaškim vozilom se lahko izjemoma prevažajo
vojaške osebe brez ali skupaj s tovorom. Vojaške osebe med vožnjo ne smejo
stati v tovornem delu vojaškega vozila, niti sedeti na njegovih stranicah, na
nestabilnem tovoru ali na tovoru, ki je višji od stranic tovornega dela. Tovor
mora biti naložen ali pritrjen tako, da med vožnjo ne more poškodovati vojaških
oseb, ki se vozijo na tovornem delu skupaj s tovorom. Število oseb, ki se smejo
prevažati v tovornem delu vojaškega tovornega vozila, mora biti navedeno v
tehnični knjižici vojaškega tovornega vozila. 
(3) Z vojaškimi vozili se lahko izjemoma prevažajo tudi
civilne osebe, zaposlene v Ministrstvu za obrambo oziroma civilne osebe, ki
niso zaposlene v Slovenski vojski, če to pisno odobri poveljnik bataljona,
njemu enake ali višje enote Slovenske vojske, oziroma med delovanjem v
mednarodnih operacijah in misijah ali med izvrševanjem mednarodnih obveznosti
države, najvišji nacionalni vojaški predstavnik, pristojen po nacionalni liniji
za vodenje in poveljevanje vojaškim osebam oziroma enoti, ki opravlja naloge
izven države. O prevozih civilnih oseb z vojaškim vozilom lahko izjemoma odloči
tudi poveljnik oddelka, njemu enake ali višje enote, če je prevoz civilnih oseb
potreben, da se rešijo njihova življenja oziroma zagotovi varnost, ki je
neposredno ogrožena oziroma v nujnih primerih kot so prometne in druge nesreče,
tudi vodja vojaškega vozila. 
(4) Med usposabljanjem pripadnikov Slovenske vojske za vožnjo
vojaških vozil v vojaškem vozilu ni dovoljeno voziti drugih oseb, razen
kandidata za voznika vojaškega vozila in učitelja vožnje. 
(5) Ne glede na prejšnji odstavek, se v kabini poleg
kandidata za voznika in učitelja vožnje, lahko vozi še en kandidat za voznika
oziroma izvajalec usposabljanja ali oseba pristojna za nadzor usposabljanja pod
pogojem, da skupno število oseb ne presega števila dovoljenih oseb v kabini. 
(6) Vojaško vozilo, s katerim se lahko poleg voznika prevaža
več kot osem oseb in s katerim se prevažajo osebe na tovornem delu, lahko vozi
voznik vojaškega vozila, ki: 
-       
ima najmanj vozniško dovoljenje kategorije »C« oziroma za vožnjo vojaškega
avtobusa vozniško dovoljenje kategorije »D« in je uspešno končal predpisane
interne programe usposabljanja za vožnjo vojaških vozil v Slovenski vojski; 
-       
ni voznik začetnik v skladu z zakonom, ki ureja pravila in pogoje za
usposabljanje in udeležbo voznikov v cestnem prometu; 
-       
v zadnjih treh letih, kot voznik motornega vozila ni bil pravnomočno
obsojen za kaznivo dejanje povzročitve prometne nesreče iz malomarnosti, ki ima
za posledico smrt ene ali več oseb ali za kaznivo dejanje zapustitve poškodovanca
v prometni nesreči brez pomoči; 
-       
v evidenci nima več kot 7 kazenskih točk v cestnem prometu. 
(7) Na zahtevo poveljnika bataljona, njemu enake ali višje
enote Slovenske vojske, vojaška policija v skladu z Zakonom o pravilih cestnega
prometa za potrebe Slovenske vojske preverja pri organih, ki vodijo podatke iz
prejšnjega odstavka ter prvega odstavka 102. člena Zakona o pravilih cestnega
prometa, izpolnjevanje pogojev za voznike vojaških vozil ter o tem obvešča
pristojna poveljstva Slovenske vojske.
11. člen
(prevoz oseb v tovornem delu vojaškega vozila)
(1) S tovornim vojaškim vozilom se lahko prevaža osebe v
tovornem delu, če ima tako vozilo: 
-       
sedeže oziroma klopi z najmanj 40 cm visokim naslonom, pritrjene v
tovornem delu v skladu z navodili proizvajalca; 
-       
ponjavo, postavljeno na tovornem delu, ki je lahko na zadnji strani
tovornega dela vozila tudi odprta; 
-       
zaščitno verigo ali drugo konstrukcijsko rešitev na zadnji strani
tovornega dela vozila, ki varujejo potnike pred padcem s tovornega zaboja oziroma
s klopi med vožnjo; 
-       
stopnice za vstop oziroma izstop iz tovornega dela vozila; 
-       
število oseb, ki se sme prevažati v tovornem delu, vpisano v tehnični
knjižici vojaškega vozila. 
(2) Prevoz oseb s tovornim vojaškim vozilom v tovornem delu
se izvaja praviloma v organizirani koloni vojaških vozil. 
(3) Kadar se prevoz oseb z vojaškim tovornim vozilom ne
izvaja v organizirani koloni, se vojaško tovorno vozilo označi z eno ali dvema
opozorilnima svetilkama, ki oddajata svetlobo rumene barve. 
(4) Prepovedan je prevoz oseb na priklopnem vozilu in
tovornem delu z vgrajeno napravo za samorazkladanje.
12. člen
(prevoz tovora)
(1) Vojaška vozila se lahko pri prevažanju tovora obremeni do
predpisane NDM, ki je vpisana v prometnem dovoljenju oziroma tehnični knjižici
vojaškega vozila. 
(2) Vojaška vozila, s katerimi se prevaža nevarno blago
morajo biti označena v skladu s predpisi, ki urejajo prevoz nevarnega blaga
oziroma v skladu z vojaškimi standardi za prevoz nevarnega blaga. Pri prevozu
nevarnega blaga se morajo izvajati predpisani varnostni ukrepi oziroma
zagotoviti spremstvo prevoza.
13. člen
(usposabljanje in prevoz tovora)
Med usposabljanjem pripadnikov Slovenske vojske za vožnjo
vojaških vozil je dovoljeno prevažati tovor, razen nevarnega blaga in tovora,
ki presega dovoljene dimenzije, če ima kandidat za voznika opravljene najmanj
tri učne ure vožnje s takšnim vojaškim vozilom.
IV. VOJAŠKA USPOSOBLJENOST VOZNIKOV VOJAŠKIH VOZIL IN
KATEGORIJE VOZNIŠKEGA DOVOLJENJA
14. člen
(vojaška usposobljenost vojaških voznikov)
(1) Vozniki vojaških vozil, razen vozniki dvokoles, trikoles,
osebnih vozil ter tovornih vojaških vozil do NDM 3500 kg, morajo imeti
opravljen predpisan interni program usposabljanja v Slovenski vojski.
Predpisanega internega programa usposabljanja v Slovenski vojski ni treba
opraviti za vožnjo vojaških vozil do NDM 3.500 kg (»B« kategorija), razen za
vožnjo določenih osebnih terenskih vozil. Programe internega usposabljanja za
vožnjo vojaških vozil v skladu z Zakonom o obrambi (Uradni list RS, št. 103/04
– uradno prečiščeno besedilo) predpisuje minister, pristojen za obrambo, na
predlog načelnika Generalštaba Slovenske vojske. 
(2) Usposobljenost za vožnjo vojaškega vozila voznik, poleg z
zahtevano kategorijo vozniškega dovoljenja, dokazuje z veljavnim potrdilom o
usposobljenosti za vožnjo vojaškega vozila, katerega obrazec je objavljen v
Prilogi 3, ki je sestavni del tega pravilnika, ki ga po končanem predpisanem
internem usposabljanju izda pristojno poveljstvo Slovenske vojske. 
(3) Vojaška vozila iz prvega odstavka tega člena, za vožnjo
katerih ni treba opraviti predpisanega internega usposabljanja v Slovenski
vojski, določi Generalštab Slovenske vojske. 
(4) Vozniki vojaških vozil morajo imeti med vožnjo vojaških
vozil pri sebi veljavno vozniško dovoljenje ter veljavno potrdilo iz drugega
odstavka tega člena, ki ju morajo pokazati na zahtevo vojaške policije ali
policije.
V. NADZOR IN USMERJANJE VOJAŠKEGA CESTNEGA PROMETA
15. člen
(nadzor in usmerjanje vojaškega cestnega prometa)
(1) Nadzor vojaškega cestnega prometa obsega nadzor vojaških
vozil, voznikov vojaških vozil ter tovora in potnikov v in na vojaških vozilih.
(2) Nadzor vojaškega cestnega prometa izvajata vojaška
policija in policija. Opremljenost vojaške policije za izvajanje nadzora vojaškega
cestnega prometa se določa s formacijo. 
(3) Usmerjanje voznikov vojaških vozil v cestnem prometu
izvajajo vojaška policija, posebne vojaške enote in policija. 
(4) Posebne vojaške enote iz prejšnjega odstavka usmerjajo
vojaški cestni promet tako, da nadzorujejo posamezne prometne točke,
postavljene vzdolž prometnic ter usmerjajo in pospešujejo pretok vojaških
vozil, pri tem pa nimajo pristojnosti in pooblastil vojaške policije. Posebne
vojaške enote morajo biti za usmerjanje vojaškega cestnega prometa posebej
usposobljene. Pripadniki posebnih vojaških enot morajo med usmerjanjem
vojaškega cestnega prometa nositi telovnik živo rumene ali oranžne barve z
vdelanimi odsevnimi trakovi bele barve.
VI. PREHODNE IN KONČNE DOLOČBE
16. člen
(uskladitev tehničnih knjižic vojaških vozil)
Tehnične knjižice vojaških vozil v Slovenski vojski se mora
uskladiti s tem pravilnikom v enem letu od njegove uveljavitve.
17. člen
(potrdila o usposobljenosti za vožnjo vojaških vozil)
Potrdila o usposobljenosti za vožnjo vojaških vozil izdana v
skladu s Pravilnikom o udeležbi vojaških vozil v cestnem javnem prometu (Uradni
list RS, št. 111/09) ostanejo v veljavi.
18. člen
(vozila za prevoz oseb)
(1) Tovorna vojaška vozila, ki ne izpolnjujejo pogojev iz
prve alineje prvega odstavka 11. člena tega pravilnika in so že v operativni
uporabi v Slovenski vojski na dan uveljavitve tega pravilnika ter so opremljena
za prevoz oseb, se lahko še naprej uporabljajo za prevoz oseb. 
(2) V vojaških tovornih vozilih iz prejšnjega odstavka, za
katere proizvajalec ni določil število oseb, ki se lahko prevažajo na tovornem
delu takih vozil, se mora za vsako osebo, ki se prevaža na klopeh v tovornem
delu vozila, zagotoviti sedež najmanj 50 cm širine, vendar pa se ne sme
prevažati v tovornem delu posameznega vozila več kot 24 oseb.
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o udeležbi vojaških vozil v javnem cestnem prometu (Uradni list RS, št.
111/09).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-63/2011-25
Ljubljana, dne 23. novembra 2011
EVA 2011-1911-0022
dr. Ljubica Jelušič l.r. 
Ministrica 
za obrambo
Soglašam!
dr. Patrick Vlačič l.r. 
Minister 
za promet

Priloga
1: Zastavice za označevanje organizirane kolone vojaških vozil
Priloga
2: Najvišje dovoljene hitrosti vožnje organizirane kolone vojaških vozil
Priloga
3: Potrdilo o usposobljenosti za vožnjo vojaških vozil