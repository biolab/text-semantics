1. člen
Pravne osebe lahko izdajo v skladu s 25. a členom zakona o
lastninskem preoblikovanju podjetij (Uradni list RS, št. 55/92, 7/93 in 31/93 –
v nadaljnjem besedilu: zakon) vsem delavcem, ki so bili kadarkoli zaposleni v
obdobju od 1. septembra 1990 do 1. januarja 1993, za katere je veljal tarifni
del kolektivne pogodbe, potrdila za razliko med neto osnovnimi plačami,
ugotovljenimi na podlagi določil kolektivnih pogodb dejavnosti v skladu s 33.
členom splošne kolektivne pogodbe za gospodarstvo (Uradni list RS, št. 31/90 –
v nadaljnjem besedilu: SKPG) in izplačanimi neto osnovnimi plačami za obdobje
od 1. septembra 1990 do 1. januarja 1993. 
Potrdila iz prejšnjega odstavka lahko izdajo tudi pravne
osebe, ki so na podlagi navadnih delnic v lasti podjetja iz prejšnjega
odstavka.
2. člen
Osnovna plača zaposlenega delavca je plača, ki izhaja iz
pogodbe o zaposlitvi delavca, sklepa o zaposlitvi delavca oziroma drugega akta.
ki je podlaga za sklenitev delovnega razmerja in je v njem določen način za
izračun plače za opravljanje del in nalog, zaradi katerih je sklenjeno delovno
razmerje. Osnovna plača se izplačuje za poln delovni čas, normalne pogoje dela
in predvidene delovne rezultate in ne vključuje dodatkov za posebne pogoje
dela, za delo v manj ugodnem delovnem času, dodatka za delovno dobo in drugih
dodatkov.
3. člen
Razlika, za katero se delavcu izda potrdilo, je razlika med
višino bruto osnovnih plač, ki bi jih delavec prejel ob upoštevanju določb
kolektivne pogodbe dejavnosti v skladu s 33. členom SKPG po odbitku davkov in
prispevkov iz bruto plač ter dejansko izplačanimi bruto osnovnimi plačami po
odbitku davkov in prispevkov iz bruto plač. 
Na način iz prejšnjega odstavka se obračuna tudi razlika med
višino bruto nadomestil osnovnih plač. ki bi jih delavec prejel ob upoštevanju
določb kolektivne pogodbe dejavnosti v skladu s 33. členom SKPG po odbitku
davkov in prispevkov iz bruto plač ter dejansko izplačanimi bruto nadomestili
osnovnih plač po odbitku davkov' in prispevkov iz bruto plač. 
Za čas od 1. septembra 1990 do uveljavitve kolektivne pogodbe
dejavnosti se za ugotavljanje razlik upoštevajo osnovne bruto plače, določene
na podlagi SKPG, znižane za 20%. Od uveljavitve kolektivnih pogodb dejavnosti
pa se lahko upoštevajo osnovne plače, določene na podlagi pogodb dejavnosti,
znižane za odstotek, opredeljen v pogodbi dejavnosti. 
Podatki o višini izhodiščnih bruto plač po tarifnih razredih
SKPG, znižanih v skladu s 33. členom SKPG, za čas od 1. septembra 1990 do 1.
januarja 1993 ter podatki o višini izhodiščnih plač po tarifnih razredih
kolektivnih pogodb dejavnosti, znižanih v skladu s kolektivnimi pogodbami
dejavnosti, za čas od uveljavitve pogodb pa do 1. januarja 1993 so v prilogi A
in B, ki sta sestavni del te uredbe in sta objavljeni skupaj z njo.
4. člen
Znesek davkov in prispevkov iz bruto plač, za katerega izda
pravna oseba delnice in jih prenese na Kapitalski sklad pokojninskega in
invalidskega zavarovanja v skladu s četrtim odstavkom 25. a člena zakona, se
ugotovi na podlagi stopenj, ki so veljale ob izplačilu mesečnih akontacij.
5. člen
Mesečni zneski razlik iz 3. člena te uredbe ter zneski davkov
in prispevkov iz 4. člena te uredbe se valorizirajo z mesečnimi rastmi cen na
drobno do vključno 31. decembra 1992. Revalorizacija se opravi za čas od
meseca, v katerem bi delavcu morale biti izplačane te razlike. 
Podatki o mesečnih rasteh cen so v prilogi C, ki je sestavni
del te uredbe in je objavljena skupaj z njo.
6. člen
Podjetje izpolni naslednje obrazce, ki so sestavni del te
uredbe in so objavljeni skupaj z njo: 
-       
obrazec za ugotovitev neizplačanih delov neto osnovnih plač zaposlenega
delavca za obdobje od 1. septembra 1990 do 1. januarja 1993 (priloga D), 
-       
zbirni obrazci o ugotovljenih neizplačanih delih neto osnovnih plač za
pravno osebo za obdobje od 1. septembra 1990 do 31. decembra 1990 (priloga E),
za leto 1991 (priloga F), za leto 1992 (priloga G) in za obdobje od 1.
septembra 1990 do 1. januarja 1993 (priloga H). 
Pravne osebe po odobritvi programa lastninskega
preoblikovanja s strani Agencije Republike Slovenije za prestrukturiranje in
privatizacijo (v nadaljnjem besedilu: agencija) posredujejo Ministrstvu za
ekonomske odnose in razvoj (v nadaljnjem besedilu: ministrstvo) zbirne obrazce
iz druge alinee prejšnjega odstavka v standardizirani obliki na računalniški
disketi. Način posredovanja podatkov določi ministrstvo. Hkrati z disketo
pravne osebe predložijo tudi izpis vsebine diskete, ki ga podpišeta direktor
pravne osebe in računovodja, ki s podpisom odgovarjata za pravilnost podatkov. 
Navodilo za izpolnjevanje obrazcev je sestavni del te uredbe
in je objavljeno skupaj z njo (priloga I). 
Podjetja morajo hraniti obrazce iz prvega odstavka tega člena
dve leti po izdaji soglasja iz prvega odstavka 7. člena te uredbe.
7. člen
Ministrstvo preveri pravilnost podatkov na obrazcih iz
prejšnjega člena in najkasneje v roku enega meseca po prejemu obrazcev izda
pisno soglasje k izdaji potrdil delavcem na podlagi neizplačanih delov neto
osnovnih plač. Ministrstvo da na osnovi tega soglasja nalog za odprtje
posebnega evidenčnega računa pri službi družbenega knjigovodstva. 
Pisno soglasje iz prejšnjega odstavka je sestavni del obvezne
dokumentacije, ki je potrebna za pridobitev soglasja agencije iz 3. odstavka
20. člena Zakona o lastninskem preoblikovanju podjetij (Uradni list RS, št.
55/92. 7/93 in 31/93). 
Na zahtevo ministrstva mora. podjetje dostaviti le-temu na
vpogled vso potrebno dokumentacijo, na podlagi katere je bila za posameznega
delavca ugotovljena razlika v plači.
8. člen
Pravna oseba izda delavcem na podlagi soglasja ministrstva iz
prejšnjega člena potrdilo, iz katerega je razvidno naslednje: 
-       
naziv, naslov, matična številka ter šifra dejavnosti pravne osebe, 
-       
ime in priimek, EMŠO in naslov delavca, 
-       
vsota neto revaloriziranih razlik med plačami po 33. členu SKPG ali
ustreznem členu pogodbe dejavnosti in dejansko izplačanimi bruto osnovnimi
plačami, 
-       
datum izdaje potrdila. 
Pravna oseba izda delavcu poleg potrdila iz prvega odstavka
tega člena tudi obrazec iz prve alinee 6. člena te uredbe. 
Imetniki potrdil iz prvega odstavka tega člena lahko potrdila
uporabljajo samo z lastninsko nakaznico. 
Lastninska nakaznica je listina (obrazec), ki jo izpolni
imetnik potrdila iz prvega odstavka tega člena (izdajatelj lastninske
nakaznice) in s katero imetnik potrdila da pravni osebi (v nadaljnjem besedilu:
prejemnik potrdila) dovoljenje za prenos oziroma preknjižbo sredstev s svojega
evidenčnega računa na račun prejemnika pri službi družbenega knjigovodstva. Pri
tem imetnik potrdila izkorišča in uporablja svojo pravico do nakupa delnic v
zameno za potrdila v skladu z zakonom. 
Delavec, ki na podlagi zaposlitve v različnih pravnih osebah
prejme več potrdil, izdanih v skladu z določilom prvega odstavka tega člena,
mora za uporabo vsakega posameznega potrdila izpolniti drugo lastninsko
nakaznico.
9. člen
Na podlagi uporabljenih potrdil v skladu z določilom tretjega
odstavka 8. člena te uredbe pravna oseba -prejemnik potrdila izdela zbirni
seznam vseh prejetih potrdil, ki vsebuje matično številko pravne osebe –
prejemnika potrdila, datum in številko soglasja Ministrstva za ekonomske odnose
in razvoj, seznam delavcev – imetnikov potrdil in številke njihovih evidenčnih
računov, status delavcev – imetnikov potrdil, znesek na katerega se glasi
lastninska nakaznica in datum izdaje lastninske nakaznice ter način
lastninskega preoblikovanja, za katerega so bila potrdila izdana. 
Pravna oseba – prejemnik potrdila pošlje zbirni seznam iz 1.
odstavka tega člena, hkrati z drugim izvodom lastninske nakaznice "SPOROČILOM
ZA ARHIV", SDK Republike Slovenije v standardizirani obliki na
elektronskih medijih v skladu z navodili SDK. Tretji izvod lastninske nakaznice
"SPOROČILO O UPORABI" pravna oseba – prejemnik potrdila hrani v
svojem arhivu. 
V primeru kapitalsko povezanih družb, v skladu z določilom
drugega odstavka 1. člena te uredbe, mora pravna oseba – prejemnik potrdila
obvezno navesti v zbirnem seznamu vseh prejetih potrdil iz prvega odstavka tega
člena tudi matično številko pravne osebe – izdajatelja potrdila iz prvega
odstavka tega člena, in sicer za vsako posamezno potrdilo.
10. člen
SDK mora naslednji dan po prejemu seznama iz 9. člena te
uredbe preknjižiti vrednost sredstev na evidenčnih računih delavcev – imetnikov
potrdil na račune pravnih oseb – prejemnikov potrdil in vnesti podatke v
centralno evidenco podjetij.
11. člen
Ta uredba začne veljati osmi dan po objavi v Uradnem listu
Republike Slovenije.
Št. 113-01/93-7/1-8
Ljubljana, dne 7. oktobra 1993.
Vlada Republike Slovenije
dr. Janez Drnovšek l. r. 
Predsednik

Priloga
A: Pregled 80% izhodiščnih bruto plač po splošni kolektivni pogodbi za
gospodarstvo
Priloga
B: Pregled znižanih izhodiščnih plač po kolektivnih pogodbah dejavnosti
Priloga
C: Pregled rasti cen na drobno v obdobju od 1. oktobra 1990 do 31. decembra
1992
Priloga
D: Obrazec za ugotovitev neizplačanih delov neto osnovnih plač zaposlenega
delavca za obdobje od 1. septembra 1990 do 1. januarja 1993
Priloga
E: Zbirni obrazec o ugotovljenih neizplačanih delih neto osnovnih plač za
pravno osebo za obdobje od 1. septembra 1990 do 13. decembra 1990
Priloga
F: Zbirni obrazec o ugotovljenih neizplačanih delih neto osnovnih plač za pravno
osebo za leto 1991
Priloga
G: Zbirni obrazec o ugotovljenih neizplačanih delih neto osnovnih plač za
pravno osebo za leto 1992
Priloga
H: Zbirni obrazec o ugotovljenih neizplačanih delih neto osnovnih plač za
pravno osebo za obdobje od 1. septembra 1990 do 1. januarja 1993
Priloga
I: Navodilo za izpolnjevanje obrazcev iz uredbe o izdajanju in upoštevanju
potrdil na podlagi neizplačanega dela neto osnovnih plač