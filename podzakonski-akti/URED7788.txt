I. SPLOŠNE DOLOČBE
1. člen
(vsebina)
(1) Ta uredba vsebuje odločitev o ugotovitvi javnega
interesa za sklenitev javno-zasebnega partnerstva in izvedbo projekta
energetskega pogodbeništva za celovito energetsko prenovo objektov OŠ Veržej,
Vzgojnega doma Veržej, OŠ Kobilje in Športne dvorane Radenci v eni izmed oblik
javno-zasebnega partnerstva, določenih z Zakonom o javno-zasebnem partnerstvu
(Uradni list RS, št. 127/06; v nadaljnjem besedilu: ZJZP).
(2) Ta uredba določa tudi predmet, pravice in obveznosti
javnih in zasebnega partnerja ter uporabnikov objektov, postopek izbire
zasebnega partnerja in druge sestavine razmerja
javno-zasebnega partnerstva za izvedbo projekta celovite energetske prenove
objektov OŠ Veržej, Vzgojnega doma Veržej, OŠ Kobilje in Športne dvorane
Radenci.
(3) Ta uredba je koncesijski akt za izvedbo projekta iz
prvega odstavka tega člena.
2. člen
(opredelitev izrazov)
(1) Izrazi, opredeljeni v tej uredbi, pomenijo:
a)    
»javni partnerji« oziroma »koncedenti« so Republika Slovenija, Občina
Veržej, Občina Kobilje in Občina Radenci;
b)    
»zasebni partner« oziroma »koncesionar« je fizična ali pravna oseba, ki
je izbrana kot izvajalec javno-zasebnega partnerstva;
c)    
»uporabniki objekta« so osebe javnega prava, ki za izvajanje javne
dejavnosti uporabljajo objekte, ki so opredeljeni v 7. členu te uredbe;
d)    
»koncesionirana dejavnost« je dejavnost, ki se jo v skladu s predmetom
koncesije, opredeljenim v 6. členu te uredbe, s koncesijsko pogodbo zaveže
opravljati koncesionar;
e)    
»pogodbeno zagotavljanje prihrankov energije« je pogodbeni dogovor med
koncedenti, koncesionarjem in uporabniki objekta za izboljšanje energetske
učinkovitosti, ki se preverja in spremlja v celotnem obdobju trajanja
koncesijske pogodbe in v okviru katerega se storitev plačuje sorazmerno s
stopnjo izboljšanja energetske učinkovitosti, dogovorjeno s koncesijsko pogodbo
oziroma drugim pogodbeno dogovorjenim merilom za energetsko učinkovitost
(finančni prihranki, stopnja udobja itd.).
(2) Drugi izrazi, uporabljeni v tej uredbi, pomenijo
enako, kot je določeno v ZJZP, v Energetskem zakonu (Uradni list RS, št. 17/14
in 81/15) ter v predpisih in drugih aktih, izdanih na njuni podlagi.
II. MEDSEBOJNA RAZMERJA VEČ JAVNIH PARTNERJEV
3. člen
(medsebojna razmerja več javnih partnerjev)
(1) Medsebojna razmerja javno-zasebnega partnerstva
koncedenti urejajo s pogodbo.
(2) Koncedenti s pogodbo iz prejšnjega odstavka določijo
nosilca projekta, ki vodi postopek izbire zasebnega partnerja, izda akt o
izboru in druge akte v zvezi s konkretnim javno-zasebnim partnerstvom.
III. UGOTOVITEV JAVNEGA INTERESA
4. člen
(javni interes)
Na podlagi Direktive 2012/27/EU Evropskega parlamenta in
Sveta z dne 25. oktobra 2012 o energetski učinkovitosti, spremembi direktiv
2009/125/ES in 2010/30/EU ter razveljavitvi direktiv 2004/8/ES in 2006/32/ES
(UL L št. 315 z dne 14. 11. 2012, str. 1), zadnjič spremenjene z
Direktivo (EU) 2018/844 Evropskega parlamenta in Sveta z dne 30. maja 2018
o spremembi Direktive 2010/31/EU o energetski učinkovitosti stavb in Direktive
2012/27/EU o energetski učinkovitosti (UL L št. 156 z dne
19. 6. 2018, str. 75; v nadaljnjem besedilu: Direktiva 2012/27/EU),
Energetskega zakona (Uradni list RS, št. 17/14 in 81/15), Dolgoročne strategije
za spodbujanje naložb energetske prenove stavb, Akcijskega načrta za energetsko
učinkovitost za obdobje 2014–2020, Operativnega programa za izvajanje Evropske
kohezijske politike v obdobju 2014–2020, Operativnega programa ukrepov
zmanjšanja emisij toplogrednih plinov do leta 2020, Zakona o ratifikaciji
Pogodbe o energetski listini, Protokola k energetski listini o energetski
učinkovitosti in s tem povezanimi okoljskimi vidiki in sklepov v zvezi s
pogodbo o energetski listini (Uradni list RS – Mednarodne pogodbe, št. 12/97),
Zakona o javnih financah (Uradni list RS, št. 11/11 – uradno prečiščeno
besedilo, 14/13 – popr., 101/13, 55/15 – ZFisP, 96/15 – ZIPRS1617 in 13/18),
Uredbe o enotni metodologiji za pripravo in obravnavo investicijske
dokumentacije na področju javnih financ (Uradni list RS, št. 60/06, 54/10 in
27/16) in na njeni podlagi izdelane investicijske dokumentacije, novelacije
investicijskega programa »Energetska sanacija objektov občin Veržej, Kobilje in
Radenci« GE projekt, d. o. o., marec 2018, Pravilnika o vsebini upravičenosti
izvedbe projekta po modelu javno zasebnega partnerstva (Uradni list RS,
št. 32/07) in na njegovi podlagi izdelane ocene o upravičenosti izvedbe
projekta po modelu javno-zasebnega partnerstva Ocena o upravičenosti
javno-zasebnega partnerstva »Energetska sanacija objektov občin Veržej, Kobilje
in Radenci«, GE projekt, d. o. o., november 2017, se ugotavlja, da obstaja
javni interes za izvedbo projekta energetskega pogodbeništva za celovito
energetsko sanacijo objektov OŠ Veržej, Vzgojnega doma Veržej, OŠ Kobilje in
Športne dvorane Radenci v obliki javno-zasebnega partnerstva, na način in v
obsegu, kot izhaja iz 5., 6. in 7. člena te uredbe, saj se bo s tem projektom
pripomoglo k uresničitvi ciljev glede izboljšanja energetske učinkovitosti iz
5. člena Direktive 2012/27/EU, spodbudilo energetsko pogodbeništvo in zmanjšale
emisije toplogrednih plinov.
IV. VRSTA, PREDMET, OBMOČJE IZVAJANJA IN ČAS TRAJANJA
JAVNO-ZASEBNEGA PARTNERSTVA
5. člen
(vrsta javno-zasebnega partnerstva)
Javno-zasebno partnerstvo se izvaja v obliki koncesijskega javno-zasebnega
partnerstva, pri čemer gre za koncesijo storitev.
6. člen
(predmet koncesije)
(1) Predmet koncesije je izvajanje storitev energetskega
pogodbeništva po načelu pogodbenega zagotavljanja prihrankov energije v
objektih iz 7. člena te uredbe.
(2) Predmet koncesije koncedenti in koncesionar
podrobneje opredelijo v koncesijski pogodbi.
7. člen
(območje izvajanja)
(1) Koncesionirana
dejavnost se izvaja v naslednjih objektih:


OBJEKT

NASLOV

ZEMLJIŠKOKNJIŽNI
  PODATKI

UPORABNIKI OBJEKTOV


OŠ VERŽEJ

Puščenjakova ulica 7,
  9241 Veržej

stavba številka 377, k. o. 234 Veržej, ki je na parcelah številka
  2020/1 in 2020/2, obe k. o. 234 Veržej

OŠ Veržej


VZGOJNI DOM VERŽEJ

Puščenjakova ulica 7,
  9241 Veržej

stavba številka 258, k. o. 234 Veržej, ki je na parceli številka
  2016, k. o. 234 Veržej

VVZ Veržej


OŠ KOBILJE – OSNOVNA
  ŠOLA

Kobilje 33A, 9227
  Kobilje

stavba številka 90, k. o. 144 Kobilje, ki je na parceli številka
  4174/2, k. o. 144 Kobilje

OŠ Kobilje


OŠ KOBILJE –
  TELOVADNICA

Kobilje 33A, 9227
  Kobilje

stavba številka 91, k. o. 144 Kobilje, ki je na parceli številka
  4174/2, k. o. 144 Kobilje

OŠ Kobilje


OŠ KOBILJE – VRTEC

Kobilje 33A, 9227
  Kobilje

stavba številka 379, k. o. 144 Kobilje, ki je na parceli številka
  4174/2, k. o. 144 Kobilje

OŠ Kobilje


ŠPORTNA DVORANA RADENCI

Radgonska cesta 10,
  9252 Radenci

stavba številka 631, k. o. 200 Radenci, ki je na parceli številka
  676/1, k. o. 200 Radenci

OŠ Radenci



(2) Za potrebe izvajanja
koncesionirane dejavnosti v objektu iz prejšnjega odstavka se bodo posamezna
dela izvajala tudi na objektu, kjer je obstoječa kotlovnica objektov OŠ Kobilje
iz prejšnjega odstavka.
(3) Območje izvajanja koncesionirane dejavnosti ostane
enako ne glede na morebitno spremembo zemljiškoknjižnega podatka iz prvega
odstavka tega člena.
(4) V fazi priprave ali izvedbe javnega razpisa do
oddaje končnih ponudb lahko koncedenti izbor objektov iz prvega odstavka tega
člena zmanjšajo, če se za posamezni objekt izkaže, da je njegova vključitev v
projekt negospodarna, ali bi usklajevanje s pogoji soglasodajalcev oziroma
upravljavcev v tolikšni meri oviralo izvedbo tega dela projekta, da bi to lahko
ogrozilo uspešno izvedbo celotnega projekta.
8. člen
(čas trajanja)
(1) Začetek in čas trajanja koncesijskega razmerja se
opredelita v koncesijski pogodbi.
(2) Koncesijsko razmerje se sklene za največ 15 let.
(3) Koncesijsko razmerje se skladno s pogoji veljavne
zakonodaje lahko podaljša s sklenitvijo dodatka h koncesijski pogodbi, vendar
ob upoštevanju določbe drugega odstavka 71. člena ZJZP največ za polovico
obdobja, določenega z osnovno koncesijsko pogodbo. Pred sklenitvijo dodatka se
opravijo pogajanja o vseh pomembnih sestavinah razmerja javno-zasebnega
partnerstva, ki jih je treba prilagoditi zaradi okoliščin, navedenih v tem
odstavku.
V. FINANCIRANJE
9. člen
(financiranje ukrepov za izboljšanje energetske
učinkovitosti)
(1) Ukrepi za izboljšanje energetske učinkovitosti se
financirajo iz:
a)    
sredstev koncesionarja,
b)    
sredstev koncedentov in
c)    
sredstev evropskih strukturnih ali investicijskih skladov ali drugih
finančnih virov, namenjenih spodbujanju energetskega pogodbeništva, od
koncedentov ali koncesionarja.
(2) Deleži posameznih virov financiranja iz prejšnjega
odstavka se podrobneje opredelijo v okviru postopka javnega razpisa in v
koncesijski pogodbi, pri čemer morajo sredstva koncesionarja biti večinski vir
financiranja.
10. člen
(plačilo za opravljanje koncesionirane dejavnosti)
(1) Koncesionarju za opravljanje koncesionirane
dejavnosti pripada plačilo za doseganje pogodbeno zagotovljenih prihrankov
energije in dodatno plačilo v primeru, če koncesionar preseže pogodbeno
zagotovljene prihranke energije.
(2) Če koncesionar doseže pogodbeno zagotovljene
prihranke energije, mu pripada pogodbeno dogovorjeno plačilo. Če koncesionar
pogodbeno zagotovljenih prihrankov energije ne doseže, se plačilo za opravljeno
storitev zmanjša v skladu z določili koncesijske pogodbe.
(3) Če so pogodbeno zagotovljeni prihranki energije
preseženi, je koncesionar v skladu z določili koncesijske pogodbe upravičen do
nagrade.
(4) Način plačila za opravljanje koncesionirane
dejavnosti se podrobneje opredeli v okviru postopka javnega razpisa in v
koncesijski pogodbi.
VI. SPLOŠNI POGOJI IZVAJANJA KONCESIJE
11. člen
(obveznosti koncesionarja)
(1) Koncesionar mora v okviru izvajanja koncesionirane
dejavnosti zagotoviti:
a)    
izvedbo ukrepov za izboljšanje energetske učinkovitosti v objektih,
opredeljenih v 7. členu te uredbe;
b)    
pogodbeno zagotovljene prihranke energije v obliki in obsegu, kot sta
določena v koncesijski pogodbi;
c)    
izvajanje nalog in dejavnosti, ki so neločljivo povezane z obveznostmi
iz a) točke (vodenje evidenc, obveščanje itd.), v obsegu, kot ga predpisujeta
veljavna zakonodaja in koncesijska pogodba;
d)    
izvajanje drugih obveznosti, ki so opredeljene v koncesijski pogodbi.
(2) Koncesionar prevzema v zvezi z izvajanem koncesije
najmanj investicijsko tveganje in tveganje razpoložljivosti.
(3) Koncesionirano dejavnost mora koncesionar opravljati
nepretrgano. Koncesionar lahko začasno prekine izvajanje koncesionirane
dejavnosti le na način in iz razlogov, ki jih določa ZJZP, ta uredba,
koncesijska pogodba ali drug predpis.
12. člen
(obveznosti koncedentov)
Obveznosti koncedentov so zlasti:
a)    
zagotavljati koncesionarju pogoje za opravljanje koncesionirane
dejavnosti na način, kot je opredeljen v koncesijski pogodbi;
b)    
koncesionarju nuditi pomoč pri pridobitvi posameznih pravic, soglasij
ali dovoljenj, ki jih koncesionar ne more pridobiti samostojno ali brez pomoči
koncedentov;
c)    
v skladu z ZJZP in pogoji, določenimi v koncesijski pogodbi,
koncesionarju na nepremičninah, kjer se izvajajo aktivnosti za uresničitev
koncesijske pogodbe, in na opremi, ki je v lasti koncedentov, podeliti ustrezne
stvarnopravne pravice (služnost, stavbna pravica itd.), tako da se mu omogoči
nemoteno izvajanje koncesionirane dejavnosti;
d)    
v skladu z določbami koncesijske pogodbe zagotavljati plačila za
opravljanje koncesionirane dejavnosti.
13. člen
(obveznosti uporabnikov objekta)
Uporabniki objekta imajo zlasti dolžnost:
a)    
pristopiti k podpisu koncesijske pogodbe kot sopodpisniki;
b)    
upoštevati navodila koncesionarja in koncedentov in jim omogočiti
opravljanje nalog iz te uredbe in koncesijske pogodbe;
c)    
v skladu s pogoji in omejitvami, navedenimi v koncesijski pogodbi,
omogočiti koncesionarju in koncedentom dostop do vseh prostorov, naprav in
opreme, kjer se opravljajo storitve in naloge iz te uredbe in koncesijske
pogodbe;
d)    
prijaviti vsa dejstva, pomembna za izvajanje nalog koncesionarja in
koncedentov, oziroma sporočiti koncesionarju in koncedentom vsako spremembo, ki
bi lahko vplivala na izvajanje nalog;
e)    
obveščati koncedente o morebitnih kršitvah koncesionarja;
f)     
v skladu z določbami koncesijske pogodbe zagotavljati plačila za
opravljanje koncesionirane dejavnosti.
14. člen
(druge pravice in obveznosti koncedentov, koncesionarja in
uporabnikov objekta)
Druge pravice in obveznosti koncedentov, koncesionarja in
uporabnikov objekta se podrobneje opredelijo v koncesijski pogodbi.
VII. POSTOPEK IZBIRE KONCESIONARJA
15. člen
(javni razpis)
(1) Koncedenti izberejo koncesionarja na podlagi javnega
razpisa, ki se izvede ob upoštevanju določb III. dela ZJZP.
(2) Javni razpis se objavi za vse objekte iz 7. člena te
uredbe skupaj.
(3) Objava javnega razpisa mora vsebovati:
a)    
navedbo pravne podlage, vključno s to uredbo;
b)    
predmet javnega razpisa z navedbo, da gre za koncesijo;
c)    
ime in sedež koncedentov;
d)    
predmet, vrsto ter obseg in območje koncesije;
e)    
začetek in predvideni čas trajanja koncesije;
f)     
postopek izbire koncesionarja;
g)    
pogoje za dostop do razpisne dokumentacije;
h)    
kraj in rok za predložitev vlog, pogoje za njihovo predložitev;
i)      
zahteve glede vsebine vlog;
j)      
pogoje, ki jih morajo kandidati izpolnjevati, in dokazila o njihovem
izpolnjevanju;
k)    
pogoje za predložitev skupne vloge;
l)      
merila za izbiro najugodnejšega kandidata;
m)   
naslov, prostor, datum in uro odpiranja vlog;
n)    
rok, v katerem so kandidati obveščeni o izidu javnega razpisa;
o)    
druge podatke, zahtevane v skladu z veljavno zakonodajo.
(4) V postopku izbire se mora preveriti najmanj
ekonomska, finančna ter tehnična in kadrovska sposobnost vlagateljev. Zato
morajo biti v javni razpis vključeni najmanj pogoji, ki zagotavljajo, da:
a)    
je koncesionar registriran za opravljanje dejavnosti, ki je predmet
koncesije,
b)    
ima koncesionar ustrezne reference s področja predmeta koncesije,
c)    
ima koncesionar zagotovljen dostop do finančnih sredstev za izvedbo
celotnega projekta javno-zasebnega partnerstva.
(5) Pri izbiri koncesionarja se morajo upoštevati
naslednja merila po padajočem zaporedju njihove pomembnosti:
a)    
višina prihrankov,
b)    
obseg ponujenih ukrepov,
c)    
trajanje koncesijskega razmerja,
d)    
višina investicije.
(6) Druge pogoje in merila ter podrobnejšo vsebino
pogojev in meril za izbiro koncesionarja koncedenti določijo v razpisni
dokumentaciji za fazo dialoga in ponudbeno fazo.
16. člen
(strokovna komisija)
(1) Strokovno komisijo za izbiro koncesionarja za
izvedbo predmeta koncesije s sklepom imenuje župan Občine Veržej. Pred izdajo
sklepa morajo k sestavi strokovne komisije podati soglasje tudi minister,
pristojen za izobraževanje, znanost in šport, ter župana občin Kobilje in
Radenci.
(2) Strokovna komisija ima predsednika in najmanj tri
člane. Člani strokovne komisije morajo imeti delovne izkušnje najmanj z
naslednjih delovnih področij: vodenje evropskih projektov, pravo in ekonomija.
(3) Predsednik in člani strokovne komisije morajo imeti
najmanj prvo stopnjo izobrazbe v skladu z Zakonom o visokem šolstvu (Uradni
list RS, št. 32/12 – uradno prečiščeno besedilo, 40/12 – ZUJF, 57/12 – ZPCP-2D,
109/12, 85/14, 75/16, 61/17 – ZUPŠ in 65/17) in najmanj dve leti delovnih
izkušenj z delovnega področja iz prejšnjega odstavka, da lahko zagotovijo
strokovno vodenje postopka javnega razpisa.
17. člen
(postopek izbire)
(1) Javni razpis za izbiro koncesionarja se izvede po
postopku konkurenčnega dialoga, ki poteka v treh fazah:
a)    
faza preverjanja usposobljenosti,
b)    
faza dialoga,
c)    
ponudbena faza.
(2) V fazi preverjanja usposobljenosti se preveri
usposobljenost prijaviteljev, pri čemer se usposobljenost prizna vsem
prijaviteljem, za katere bo ugotovljeno, da izpolnjujejo pogoje iz razpisne
dokumentacije za fazo preverjanja usposobljenosti. Po končanem odpiranju prijav
strokovna komisija pregleda prijave in ugotovi, ali izpolnjujejo pogoje,
določene v javnem razpisu za fazo preverjanja usposobljenosti. Po končanem
pregledu in presoji prijav strokovna komija sestavi poročilo, v katerem navede,
katere prijave izpolnjujejo razpisne zahteve, in v njem predlaga, katerim
prijaviteljem se prizna usposobljenost za sodelovanje v fazi dialoga.
(3) Na podlagi poročila strokovne komisije iz prejšnjega
odstavka občinska uprava Občine Veržej izda sklep o priznanju usposobljenosti
za sodelovanje v fazi dialoga. Zoper ta sklep ni pritožbe, prijavitelj pa lahko
zoper dokončen sklep začne upravni spor.
(4) S prijavitelji, ki jim je bila pravnomočno priznana
usposobljenost za sodelovanje v fazi dialoga (v nadaljnjem besedilu:
kandidati), se v fazi dialoga vodi dialog, namenjen ugotovitvi in opredelitvi
sredstev in najprimernejših rešitev za zadovoljitev ciljev in potreb koncedentov.
Faza dialoga se lahko izvede v več kot dveh zaporednih fazah. Dialog s
kandidati se vodi vse dotlej, dokler se ne najde rešitev, ki ustreza ciljem in
potrebam koncedentov.
(5) Na podlagi sprejete rešitve iz zaključenega dialoga
in ostalih elementov, ki se podrobneje opredelijo v razpisni dokumentaciji za
ponudbeno fazo, se kandidate pozove k predložitvi končne ponudbe.
(6) Strokovna komisija po končanem odpiranju končnih
ponudb pravočasno prispele končne ponudbe pregleda in oceni ter ugotovi, ali
izpolnjujejo razpisne pogoje in zahteve iz razpisne dokumentacije za ponudbeno
fazo. Po končanem pregledu in presoji prijav strokovna komisija sestavi
poročilo, v katerem navede, katere vloge izpolnjujejo razpisne pogoje in
zahteve, ter razvrsti te vloge tako, da je razvidno, katera od njih najbolj
ustreza postavljenim merilom oziroma kakšen je nadaljnji vrstni red glede na
ustreznost postavljenim merilom.
(7) Odločitev o izbiri koncesionarja na podlagi poročila
strokovne komisije iz prejšnjega odstavka in sklenitvi koncesijske pogodbe
sprejme občinska uprava Občine Veržej.
(8) Strokovna komisija poročila iz drugega in šestega
odstavka tega člena pošlje Vladi Republike Slovenije in občinskim svetom občin
Veržej, Kobilje in Radenci.
18. člen
(koncesijska pogodba)
(1) Koncesijsko pogodbo z izbranim koncesionarjem
sklenejo vsi koncedenti, pri čemer so za podpis pooblaščeni župani občin
Veržej, Kobilje in Radenci ter minister, pristojen za izobraževanje, znanost in
šport.
(2) Koncesijska pogodba mora biti sklenjena v pisni
obliki, sicer nima pravnega učinka.
(3) V koncesijski pogodbi koncedenti in koncesionar
podrobno uredijo medsebojna razmerja v zvezi z izvajanjem predmeta koncesije in
druge sestavine razmerja, ki niso urejene v tej uredbi. S koncesijsko pogodbo
se vzpostavijo ustrezni mehanizmi, s katerimi se zagotovita učinkovito
zavarovanje javnega interesa in nadzor nad izvajanjem koncesijske pogodbe.
VIII. PRILAGODITEV RAZMERIJ
19. člen
(prilagoditev razmerij)
(1) Če pride do spremenjenih okoliščin, se lahko opravi
prilagoditev razmerij med koncedenti in koncesionarjem.
(2) Način in razlogi za morebitno prilagoditev razmerij
med koncesionarjem in koncedenti se uredijo v koncesijski pogodbi.
IX. POROČANJE IN NADZOR
20. člen
(dolžnost poročanja)
(1) Koncesionar mora v skladu z veljavno zakonodajo,
predpisi in koncesijsko pogodbo redno voditi vso potrebno evidenco in
koncedentom ter uporabnikom objektov predložiti poročila in drugo potrebno
dokumentacijo v skladu z njihovimi navodili.
(2) Vsebina dolžnosti koncesionarjev iz prejšnjega
odstavka in način njenega izvajanja se podrobneje uredita v koncesijski
pogodbi.
21. člen
(nadzor)
(1) Nadzor nad izvajanjem koncesionirane dejavnosti
opravljajo koncedenti in uporabniki objektov v skladu s 135. in 136.
členom ZJZP in koncesijsko pogodbo.
(2) Način izvajanja nadzora se določi v koncesijski
pogodbi.
X. PRENEHANJE KONCESIJSKEGA RAZMERJA
22. člen
(prenehanje koncesijskega razmerja)
Koncesijsko razmerje preneha:
a)    
s prenehanjem koncesijske pogodbe,
b)    
z odkupom koncesije,
c)    
z odvzemom koncesije ali
d)    
s prevzemom koncesije,
na način, v obsegu in pod pogoji, določenimi
s koncesijsko pogodbo.
XI. KONČNA DOLOČBA
23. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00727-4/2018
Ljubljana, dne 5. septembra 2018
EVA 2018-3330-0039
Vlada Republike Slovenije
Boris Koprivnikar l.r.
Podpredsednik
