1. člen
Ta pravilnik določa splošno obliko službene
izkaznice inšpektorja in postopek za njeno izdajo, če ni s posebnim zakonom
določeno drugače.
2. člen
Službena izkaznica inšpektorja (v
nadaljnjem besedilu: izkaznica) se izda v obliki izkaznice.
3. člen
(1) Izkaznica je izdelana iz
polikarbonata z zaščitnimi elementi v velikosti 85,6 x 54 mm in debeline 0,76
mm. Obrazec izkaznice mora biti v skladu z uredbo, ki ureja celostno grafično
podobo Vlade Republike Slovenije in drugih organov državne uprave.
(2) Na sprednji strani izkaznice je
zgoraj grb Republike Slovenije in poleg njega napis »Republika Slovenija« in
pod njim naziv ministrstva in inšpektorata oziroma inšpekcije. Na spodnji levi
strani je fotografija inšpektorja, na desni strani pa ime in priimek
inšpektorja, podpis inšpektorja, registrska številka izkaznice, datum izdaje,
žig in podpis ministra, ki izda izkaznico.
(3) Posamezen inšpektorat oziroma
inšpekcija lahko pod imenom in priimkom inšpektorja doda vrstico s poimenovanjem
delovnega mesta.
(4) Obrazec izkaznice je določen v
prilogi, ki je sestavni del tega pravilnika.
4. člen
(1) Inšpektor, ki opravlja
inšpekcijsko nadzorstvo na območjih občin, v katerih živita avtohtoni
italijanska ali madžarska narodna skupnost, se izda izkaznica tudi z besedilom
v italijanskem oziroma madžarskem jeziku, in sicer tako, da se na hrbtni strani
izkaznice ponovijo elementi iz drugega odstavka prejšnjega člena v italijanskem
oziroma madžarskem jeziku.
(2) V skladu z drugim predpisom ali
mednarodno pogodbo se prejšnji odstavek smiselno uporabi tudi, če se izdaja
izkaznica v angleškem jeziku.
5. člen
(1) Izkaznico izda minister, pristojen
za področje, na katerem deluje inšpektor (v nadaljnjem besedilu: pristojni
minister).
(2) Pristojno ministrstvo vodi
register izdanih izkaznic s podatki o:
1.     
osebnem imenu inšpektorja;
2.     
datumu izdaje izkaznice;
3.     
registrski številki izkaznice;
4.     
datumu prenehanja veljavnosti ali zamenjave izkaznice;
5.     
razlogu za prenehanje veljavnosti oziroma zamenjavo izkaznice;
6.     
izkaznicah, ki se hranijo na podlagi 8. člena tega pravilnika ter
7.     
uničenih izkaznicah na podlagi 9. člena tega pravilnika.
(3) Pristojni minister lahko za
vodenje registra izdanih izkaznic pooblasti inšpektorat oziroma organ v
sestavi, ki opravlja inšpekcijski nadzor.
6. člen
(1) Veljavnost izkaznice preneha z
dnem:
1.     
prenehanja delovnega razmerja inšpektorja;
2.     
premestitve inšpektorja na delovno mesto, za katero niso predpisana
inšpekcijska pooblastila;
3.     
premestitve inšpektorja v drug državni organ.
(2) V primerih iz prejšnjega odstavka
mora inšpektor izkaznico takoj vrniti pristojnemu ministrstvu.
7. člen
Izkaznica se izda na novo ali se zamenja,
če jo inšpektor izgubi, je poškodovana, če inšpektor spremeni osebno ime ali če
je ukradena. Inšpektor staro izkaznico ob zamenjavi vrne pristojnemu
ministrstvu.
8. člen
Izkaznica se inšpektorju odvzame za čas
prepovedi opravljana dela za primere ugotavljanja odgovornosti inšpektorja za
kršenje pogodbene ali druge obveznosti iz delovnega razmerja.
9. člen
(1) Vrnjene izkaznice se komisijsko
uničijo. Komisijo za uničenje izkaznic določi pristojni minister.
(2) Za uničenje se šteje večkratno
preluknjanje izkaznice. Komisija o uničenju izkaznic sestavi zapisnik.
PREHODNI IN KONČNI DOLOČBI
10. člen
Izkaznice, ki jih inšpektorji uporabljajo
do uveljavitve tega pravilnika, ostanejo v veljavi in uporabi.
11. člen
V roku enega meseca od uveljavitve tega
pravilnika inšpektorji vrnejo značke pristojnemu ministrstvu, ki jih komisijsko
uniči.
12. člen
Z dnem uveljavitve tega pravilnika preneha
veljati Pravilnik o službeni izkaznici in znački inšpektorja (Uradni list RS,
št. 62/11).
13. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-540/2014
Ljubljana, dne 4. septembra 2014
EVA 2014-1711-0005
dr. Gregor Virant l.r.
Minister
za notranje zadeve

Priloga: Obrazec
izkaznice inšpektorja