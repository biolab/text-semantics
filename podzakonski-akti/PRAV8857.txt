I. SPLOŠNA DOLOČBA
1. člen
(vsebina pravilnika)
S tem pravilnikom se ureja šolski koledar
za osnovne šole ter osnovne šole in zavode za vzgojo in izobraževanje otrok s
posebnimi potrebami, ki izvajajo program osnovne šole (v nadaljevanju: osnovne
šole).
S tem pravilnikom se ureja tudi
razporeditev pouka, pouka proste dneve in razporeditev ter trajanje šolskih
počitnic za učence ter razporeditev letnega dopusta, strokovnega izobraževanja
ter nadaljnjega izobraževanja in usposabljanja strokovnih delavcev.
S tem pravilnikom se določajo tudi roki za
nacionalno preverjanje znanja učencev, roki za predmetne izpite, popravne
izpite in ocenjevanje znanja za učence, ki se izobražujejo na domu ter roki za
obveščanje staršev o učnem uspehu in dosežkih učencev pri nacionalnem
preverjanju znanja.
II. ŠOLSKO LETO
2. člen
(šolsko leto)
Šolsko leto se začne 1. septembra in
konča 31. avgusta.
3. člen
(ocenjevalna obdobja)
Vzgojno-izobraževalno delo po obveznem
predmetniku (v nadaljevanju: pouk) osnovna šola izvaja v dveh ocenjevalnih
obdobjih:
-      
prvo ocenjevalno obdobje traja od 1. septembra do 31. januarja,
-      
drugo ocenjevalno obdobje traja od 1. februarja do 24. junija,
razen za učence devetega razreda, za katere traja do 15. junija.
4. člen
(trajanje pouka)
Pouk v šolskem letu traja največ 38 tednov
po 5 dni v tednu.
Izjemoma lahko pouk v posameznem tednu
traja 6 dni, če je tako določeno v letnem delovnem načrtu šole.
5. člen
(urnik)
Tedenski razpored ur pouka po predmetniku
in tedenski razpored drugega vzgojno-izobraževalnega dela se določi z urnikom.
Ura pouka traja praviloma 45 minut. Med
urami pouka imajo učenci najmanj 5 minut odmora, najmanj enkrat dnevno pa
praviloma 20 do 30 minut odmora. Če pouk posameznega predmeta strnjeno traja
več šolskih ur, šola samostojno razporedi odmore v obsegu, ki je določen v tem
odstavku.
Ura vzgojno-izobraževalnega dela po
posebnem programu vzgoje in izobraževanja traja 60 minut. Vzgojno-izobraževalno
delo poteka strnjeno, v tem času učitelj načrtuje in izvaja vmesne sprostitvene
dejavnosti za učence.
III. POUKA PROSTI DNEVI
6. člen
(pouka prosti dnevi)
Pouka prosti dnevi so:
-      
z zakonom določeni državni prazniki in drugi dela prosti dnevi,
-      
šolske počitnice in nedelje,
-      
sobote, razen če ni z letnim delovnim načrtom šole drugače določeno.
Za učence je pouka prost dan lahko tudi dan
šole, ko šola organizira različne dejavnosti in aktivnosti, opredeljene v
letnem delovnem načrtu šole.
Za učence v oddelkih posameznega razreda je
lahko pouka prost dan tudi dan, ko se izvaja redni sistematični zdravstveni
pregled.
Šola lahko v letnem delovnem načrtu določi,
da se dva dneva pouka v šolskem letu izvedeta v drugem terminu, kot ju za pouk
določa šolski koledar, ne more pa ju izvesti na dan, ko pouk že poteka. Dneva
ne smeta biti določena v istem tednu, razmik med njima pa mora biti najmanj
teden dni.
7. člen
(počitnice)
Učenci imajo jesenske, novoletne, zimske,
prvomajske in poletne počitnice.
Jesenske počitnice trajajo praviloma en
teden v času praznikov (31. oktober, 1. november). Ti prazniki se
vključujejo v počitnice.
Novoletne počitnice trajajo od 25. decembra
do izteka novoletnih praznikov.
Zimske počitnice trajajo en teden in se
začnejo tretji ponedeljek v februarju.
Prvomajske počitnice se začnejo 27. aprila
in trajajo do izteka prvomajskih praznikov.
Poletne počitnice trajajo od konca pouka do
31. avgusta.
IV. DOPUSTI, IZOBRAŽEVANJE IN USPOSABLJANJE STROKOVNIH
DELAVCEV
8. člen
(izraba letnega dopusta strokovnih
delavcev)
Strokovni delavci izrabijo letni dopust med
jesenskimi, novoletnimi, zimskimi in prvomajskimi počitnicami, večino dopusta
pa med poletnimi počitnicami. V teh obdobjih se lahko vključujejo tudi v
programe nadaljnjega izobraževanja in usposabljanja strokovnih delavcev v
skladu z letnim delovnim načrtom šole.
9. člen
(nadaljnje izobraževanje in usposabljanje strokovnih
delavcev)
Šola za vsakega strokovnega delavca z
letnim delovnim načrtom načrtuje med jesenskimi ali zimskimi počitnicami
najmanj 2 dni, med poletnimi počitnicami pa najmanj 3 dni za nadaljnje izobraževanje
in usposabljanje.
Nadaljnje izobraževanje in usposabljanje
strokovnih delavcev se lahko načrtuje namesto med jesenskimi ali zimskimi
počitnicami tudi na proste sobote.
V. NACIONALNO PREVERJANJE ZNANJA
10. člen
(roki za izvedbo nacionalnega preverjanja
znanja)
Nacionalno preverjanje znanja se izvede
praviloma v mesecu maju.
Za učence 9. razreda, ki se zaradi bolezni
ali drugih utemeljenih razlogov v mesecu maju ne morejo udeležiti nacionalnega
preverjanja znanja, se nacionalno preverjanje znanja izvede v naknadnem roku
praviloma v mesecu juniju.
Učenci, ki se izobražujejo na domu, in
odrasli opravljajo nacionalno preverjanje znanja v rokih iz prvega in drugega
odstavka tega člena.
VI. PREDMETNI, POPRAVNI IZPITI IN OCENJEVANJE ZNANJA ZA
UČENCE, KI SE IZOBRAŽUJEJO NA DOMU
11. člen
(roki za izpite)
Učenci opravljajo predmetne in popravne
izpite v desetih delovnih dneh po zaključku pouka in v desetih delovnih dneh
pred začetkom novega šolskega leta.
Ne glede na določbo prvega odstavka tega
člena učenci 9. razreda lahko opravljajo popravne izpite do konca naslednjega
šolskega leta. Šola mora učencem omogočiti najmanj štiri naknadne izpitne roke.
Te roke šola določi sama.
Učenci lahko opravljajo izpite iz
predmetov, ki se izvajajo strnjeno in ne trajajo do konca pouka v šolskem letu
(fleksibilni predmetnik), v rokih, ki jih določi ravnatelj, vendar ne prej kot
deset delovnih dni po zaključku pouka posameznega predmeta.
Šola je dolžna za učence, ki imajo popravni
izpit, organizirati dopolnilni pouk.
Za učence, ki se izobražujejo na domu,
poteka ocenjevanje znanja v prvem roku v času od 3. maja do konca drugega
ocenjevalnega obdobja, ter v drugem roku v desetih delovnih dneh pred začetkom
novega šolskega leta.
VII. OBVEŠČANJE O USPEHU UČENCEV TER O DOSEŽKIH PRI NACIONALNEM
PREVERJANJU ZNANJA
12. člen
(obvestila med šolskim letom)
Obvestila o učnem uspehu učencev ob koncu
prvega ocenjevalnega obdobja se učencem razdelijo najkasneje v treh dneh po
zaključku prvega ocenjevalnega obdobja.
Obvestila o dosežkih pri nacionalnem
preverjanju znanja ob koncu drugega obdobja se učencem 6. razreda razdelijo po
preteku roka za vpogled in poizvedbo.
13. člen
(razdelitev spričeval in obvestil)
Ob zaključku pouka v šolskem letu šola
učencem od 1. do 8. razreda, ki so uspešno zaključili razred, razdeli spričevala,
učencem 9. razreda, ki so uspešno zaključili razred, pa razdeli zaključna
spričevala.
Učencem, ki imajo pravico opravljati
predmetne in popravne izpite, šola ob zaključku pouka izda obvestilo o zaključnih
ocenah ob koncu pouka v šolskem letu.
Šola vsem učencem razdeli tudi obvestilo o
sodelovanju pri interesnih in drugih dejavnostih šole.
Učencem, ki se izobražujejo na domu in se
njihovo znanje ocenjuje v drugem roku, učencem, ki opravljajo popravne ali
predmetne izpite, in učencem, ki jim je bila po ugovoru ocena izboljšana, se
spričevala razdelijo najkasneje v treh dneh po opravljenem izpitu oziroma po
določitvi nove ocene.
Učencem, ki jim ni bilo možno razdeliti
spričeval ob zaključku pouka, jih šola osebno vroči njim oziroma njihovim
staršem v času od zaključka pouka do 30. junija in od 20. do 31. avgusta
tekočega šolskega leta.
VIII. IZVAJANJE PRAVILNIKA
14. člen
(podrobnejša navodila o šolskem koledarju)
Minister, pristojen za šolstvo, izda za
vsako naslednje šolsko leto do konca junija podrobnejša navodila o šolskem
koledarju, do konca avgusta pa podrobnejša navodila za izvedbo nacionalnega
preverjanja znanja.
15. člen
(odstopanja)
Šola lahko v soglasju z ministrstvom
odstopi od posameznih določb tega pravilnika, kadar je to potrebno zaradi
izrednih okoliščin ali drugih utemeljenih razlogov.
16. člen
(način in rok za izpolnitev
izobraževalnega programa)
Če osnovna šola zaradi ukrepov iz
prejšnjega člena v času, ki je določen za pouk, ne more izpolniti izobraževalnega
programa, ga mora izpolniti na način in v roku, ki ga določi ministrstvo.
17. člen
(odrasli)
Določbe tega pravilnika se smiselno
uporabljajo tudi za šole in organizacije za izobraževanje odraslih, ki izvajajo
program osnovne šole za izobraževanje odraslih.

Pravilnik o šolskem koledarju za osnovne šole
(Uradni list RS, št. 63/08)
vsebuje naslednji končni določbi:
»IX. KONČNI DOLOČBI
18. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o šolskem koledarju za osnovne šole (Uradni list RS, št.
61/05 in 63/06), uporablja pa se še do 31. avgusta 2008.
19. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. septembra
2008.«.

Pravilnik o spremembah Pravilnika o šolskem
koledarju za osnovne šole (Uradni list RS, št. 45/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.