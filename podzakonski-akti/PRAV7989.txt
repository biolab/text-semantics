l. SPLOŠNE DOLOČBE
1. člen
(vsebina)
S tem pravilnikom se določajo vrste in
oblika gasilskih uniform, ureja nošenje uniform, določa oznake in čine
gasilcev, osebno in skupinsko zaščitno opremo ter obliko in vsebino gasilskih
izkaznic.
2. člen
(uporaba pravilnika)
Ta pravilnik se uporablja za prostovoljne
in poklicne gasilce (v nadaljnjem besedilu: gasilci), ki so organizirani in
delujejo v skladu z Zakonom o gasilstvu.
3. člen
(nošenje uniforme)
(1) Gasilci imajo pravico in dolžnost
nositi gasilsko uniformo in oznake določene s tem pravilnikom pri opravljanju
gasilske službe ter dejavnosti gasilskih organizacij. Gasilsko uniformo lahko
nosijo tudi na poti na in iz dela ter na posvetovanjih, sestankih, vajah
oziroma povsod tam, kjer predstavljajo gasilce, svojo gasilsko enoto ali
gasilsko organizacijo. Gasilci lahko nosijo gasilske uniforme tudi ob državnih,
pokrajinskih in občinskih oziroma z njimi izenačenih slovesnostih.
(2) Nošenje delov različnih gasilskih
uniform ni dovoljeno. Gasilske uniforme ni dovoljeno kombinirati z nošenjem
civilnih oblačil oziroma le v tistih primerih, ko je to dovoljeno s tem
pravilnikom.
(3) Gasilska uniforma mora ustrezati
višini in telesni zgradbi gasilca, ki jo nosi. Višini in telesni zgradbi
gasilca mora ustrezati tudi delovna obleka ter gasilska zaščitna obleka
določena s tem pravilnikom.
(4) Gasilci nosijo gasilske uniforme s
pripadajočimi oznakami v skladu s tem pravilnikom in pravili gasilske službe.
(5) Gasilske uniforme vseh vrst in
njihovi posamezni deli razen svečanih uniform, ne smejo biti vir nastanka
elektrostatičnega naboja in ne smejo podpirati gorenja.
II. VRSTE GASILSKIH UNIFORM
1. Prostovoljni gasilci
4. člen
(vrste uniform prostovoljnih gasilcev)
Gasilske uniforme prostovoljnih
gasilcev so:
-      
gasilska uniforma;
-      
delovna obleka;
-      
gasilska zaščitna obleka ter druga zaščitna in
reševalna oprema.
5. člen
(gasilska uniforma)
(1) Gasilska uniforma prostovoljnih
gasilcev je temnomodre barve.
(2) Gasilsko uniformo prostovoljnih
gasilcev sestavljajo kapa šapka, suknjič, hlače, srajca z dolgimi in kratkimi
rokavi, pulover, plašč ali bunda, kravata, čevlji, rokavice, nogavice, paradni
in gasilski pas za hlače.
(3) Gasilsko uniformo prostovoljnih
gasilk sestavljajo klobuk, suknjič, krilo in hlače, srajca, plašč ali bunda, kravata,
čevlji, rokavice in hlačne nogavice.
(4) Podrobnejša oblika, kroj, tehnične
zahteve in barva posameznih delov uniform iz drugega in prejšnjega odstavka, se
objavi na spletni strani Gasilske zveze Slovenije.
6. člen
(delovna obleka)
(1) Delovna obleka je po kroju
prilagojena prostovoljnim gasilcem in gasilkam in jo sestavljajo kapa, bluza,
hlače, srajca z dolgimi rokavi, pulover, gasilska bunda, nogavice, delovne
rokavice, čevlji ali škornji in gasilski pas za hlače.
(2) Pionirji in mladinci kot del
delovne obleke nosijo tudi majice standardnega kroja modre barve in kape s
senčnikom modre barve. Na sprednji strani majice v višini levega žepa je
odtisnjen znak Gasilske mladine Slovenije v velikosti 10 cm in enak znak v
velikosti 4 cm na prednji strani kape. Na hrbtni strani majice je lahko znak
ali ime prostovoljnega gasilskega društva.
(3) Podrobnejša oblika, kroj, tehnične
zahteve in barva posameznih delov delovne obleke iz prvega odstavka tega člena
se objavijo na spletni strani Gasilske zveze Slovenije.
7. člen
(nošenje gasilske uniforme in delovne
obleke)
(1) Prostovoljni gasilci nosijo
gasilsko uniformo in delovno obleko v skladu s pravili gasilske službe.
(2) V letnem času lahko prostovoljni
gasilci in prostovoljne gasilke v gasilski uniformi nosijo srajco s kravato in
brez suknjiča, razen pri opravljanju častne straže, sodelovanju v častni enoti
oziroma vodu, nošenju in spremljanju prapora ter predaji in sprejemu poročila
ali raporta pred postrojem.
(3) Prostovoljne gasilke v gasilski
uniformi od 1. aprila do 30. septembra nosijo krila, od
1. oktobra v tekočem letu do 31. marca v prihodnjem letu pa lahko
nosijo tudi hlače.
(4) V letnem času se lahko delovno
obleko nosi brez bluze, razen pri izvajanju gasilskih tekmovalnih disciplin in
nalog gasilske službe, pri katerih bluza zagotavlja tudi zaščito gasilcev.
(5) V letnem času lahko prostovoljni
gasilci pri delovni obleki namesto srajce nosijo polo majico in športno kapo v
skladu s tehničnimi zahtevami in v barvi, ki se jih objavi na spletni strani
Gasilske zveze Slovenije.
(6) Prostovoljni gasilci v srajci
izven postroja ali v gasilski uniformi oziroma v delovni obleki v zaprtem
prostoru, niso dolžni nositi kap.
(7) V zimskem času lahko prostovoljni
gasilci nosijo pod suknjičem gasilske uniforme pulover, ki mora biti enake
barve kot je uniforma.
8. člen
(zaščitna in reševalna oprema)
(1) Zaščitna in reševalna oprema obsega
osebno zaščitno opremo, ki je namenjena osebni zaščiti gasilca in skupno
zaščitno opremo, ki je namenjena dodatni zaščiti gasilca pri gasilskih
intervencijah. Zaščitna in reševalna oprema se uporablja tudi pri praktičnem
izobraževanju, usposabljanju in urjenju.
(2) Osebno zaščitno opremo sestavljajo
gasilska zaščitna obleka, gasilska čelada, gasilski škornji ali visoki čevlji,
gasilske zaščitne rokavice, gasilski delovni pas, gasilska sekirica in gasilska
piščalka. Gasilska zaščitna obleka je praviloma temno modre, črne ali umazano
rumene barve. Prostovoljni gasilci lahko uporabljajo tudi gasilske zaščitne
obleke in drugo osebno zaščitno opremo, ki je s tem pravilnikom predpisana za
poklicne gasilce.
(3) Skupno zaščitno opremo sestavljajo
zaščitna obleka pred visoko temperaturo, zaščitna obleka pred kemičnimi snovmi,
zaščitna obleka pred radioaktivnimi snovmi, zaščitne rokavice pred kemičnimi
snovmi, hlačni ščitnik za zaščito nog in reševalna vrv.
(4) Osebna in skupna zaščitna oprema
mora biti izdelana v skladu s standardi za gasilsko opremo, ki veljajo v
Republiki Sloveniji oziroma v Evropski uniji.
(5) Sestavni deli gasilske zaščitne
obleke iz drugega odstavka tega člena so določeni v prilogi 3 tega pravilnika.
Podrobnejša oblika ter tehnične zahteve za osebno in skupno zaščitno opremo so
določeni na spletni strani Gasilske zveze Slovenije.
9. člen
(opremljanje, uporaba in vzdrževanje
zaščitne in reševalne opreme)
(1) Gasilska zveza Slovenije v skladu
s tem pravilnikom določi vrsto in merila za opremljanje gasilskih enot z osebno
in skupno zaščitno opremo za prostovoljne gasilce. Gasilska zveza Slovenije
določi tudi roke za uporabo osebne in skupne zaščitne ter reševalne opreme.
(2) Osebno zaščitno in reševalno
opremo gasilcem zagotavlja in praviloma tudi vzdržuje gasilska organizacija, v
kateri opravljajo gasilsko službo. Način nabave gasilskih uniform za
prostovoljne gasilce ureja Gasilska zveza Slovenije oziroma druge gasilske
organizacije, če je tako dogovorjeno.
(3) Uporabo posamezne vrste osebne in
skupne zaščitne in reševalne opreme ter čas uporabe določi poveljujoči, ki vodi
gasilsko enoto pri opravljanju operativnih nalog gasilstva.
(4) Osebna in skupna zaščitna ter
reševalna oprema prostovoljnih gasilcev mora biti izdelana v skladu s
standardizacijo in tipizacijo, ki jo določa Gasilska zveza Slovenije v skladu s
standardi iz četrtega odstavka prejšnjega člena. Tehnična komisija Gasilske
zveze Slovenije podeljuje proizvajalcem, ki izdelujejo osebno in skupno
zaščitno ter reševalno opremo v skladu s tem členom, znak kvalitete Gasilske
zveze Slovenije.
2. Poklicni gasilci
10. člen
(uniforme poklicnih gasilcev)
Gasilske uniforme poklicnih gasilcev so:
-      
službena uniforma;
-      
delovna obleka;
-      
gasilska zaščitna obleka oziroma druga zaščitna
in reševalna oprema;
-      
oblačila za fizično usposabljanje;
-      
svečana uniforma.
11. člen
(službena uniforma)
Službena uniforma poklicnih gasilcev je
temno modre barve. Sestavljajo jo kapa, zimska kapa (pletena), hlače
poveljniške, hlače operativne (dolge, kratke), kratka majica, kratka majica z
ovratnikom, srajca poveljniška (kratki in dolgi rokav), puli, pulover, pulover
poveljniški, brezrokavnik, pas za hlače, jakna, čevlji (zimski, letni) in
nogavice (dolge, kratke). Oblika, kroj in tehnične zahteve za službeno uniformo
so določene v prilogi 4 tega pravilnika. Podrobnejša oblika, kroj in tehnične
zahteve za posamezne dele uniforme so določene na spletni strani Združenja
slovenskih poklicnih gasilcev.
12. člen
(delovna obleka)
Delovna obleka poklicnih gasilcev je
dvodelne ali enodelne izvedbe, poljubne barve in z imenom ter znakom poklicne
gasilske enote. Delovna obleka se nosi med opravljanjem vzdrževalnih in drugih
podobnih del oziroma pri delih kjer jo je treba uporabljati zaradi higienskih
zahtev.
13. člen
(zaščitna in reševalna oprema poklicnih
gasilcev)
(1) Zaščitna in reševalna oprema
poklicnih gasilcev obsega osebno in skupno zaščitno opremo ter je praviloma
enaka opremi, ki jo uporabljajo prostovoljni gasilci. Sestavni del zaščitne in
reševalne opreme je tudi vsaka druga oprema, ki jo poklicni gasilec nosi ali
uporablja pri delu, da ga varuje pred enim ali več viri ogrožanja njegove
varnosti in zdravja. Izdelana pa mora biti v skladu s standardi, ki veljajo za
gasilsko ali drugo reševalno opremo v Republiki Sloveniji oziroma v Evropski
uniji.
(2) Osebna zaščitna oprema poklicnih
gasilcev obsega zlasti gasilsko zaščitno obleko, gasilske škornje, gasilski
delovni pas, zaščitne rokavice, gasilsko čelado in podkapo.
(3) Gasilsko zaščitno obleko
sestavljajo hlače in jopič. Na sprednji desni strani jopiča v višini prsi je
sprimni trak, na katerega se pritrdi trak z osebnim imenom gasilca, na hrbtni
strani pa je ime poklicne gasilske enote, ki ji gasilec pripada. Gasilska
zaščitna obleka je izjemoma tudi enodelna ali dvodelna zaščitna obleka, ki se
lahko nosi pri gašenju požarov v naravnem okolju ali pri tehničnem reševanju.
(4) Skupna zaščitna oprema se
uporablja pri nevarnih delih in intervencijah, pri delu na višini, v neposredni
bližini ognja, v kontaminiranem okolju, pri delu v vodi ali na vodi in drugih
podobnih razmerah.
(5) Na gasilski čeladi je lahko osebno
ime gasilca, oznaka enote in formacije. Položaj gasilskih poveljnikov se
označuje z barvami čelade in sicer:
-      
gasilec – luminiscentna umazano rumena barva;
-      
vodja skupine – rdeča barva RAL 3000;
-      
poveljnik oddelka – modra RAL 5015;
-      
poveljnik voda – oranžna RAL 2004;
-      
poveljnik čete – rumena RAL 1018;
-      
poveljnik bataljona – bela RAL 9016;
-      
poveljnik brigade – srebrna.
(6) Poklicna gasilska enota v internih
aktih določi osebno in skupno zaščitno ter reševalno opremo, ki jo morajo
uporabljati poklicni gasilci pri delu.
14. člen
(oblačila za fizično usposabljanje)
Oblačila za fizično usposabljanje za
ohranjanje psihofizične pripravljenosti poklicnih gasilcev ter sodelovanje pri
športnih aktivnostih, sestavljajo trenerka, telovadne hlače in športni copati
ter majica, ki je sestavni del službene uniforme. Oblačila so poljubne barve z
imenom in znakom poklicne gasilske enote.
15. člen
(svečana uniforma)
(1) Svečano uniformo poklicnih
gasilcev sestavlja suknjič, hlače ali krilo, srajca (dolgi in kratki rokavi),
šapka, čevlji (moški in ženski), hlačni pas ter dežni plašč.
(2) Podroben kroj, barvo in
značilnosti svečane gasilske uniforme poklicnih gasilcev določijo poklicne
gasilske enote z upoštevanjem gasilskih tradicij, značilnosti območja kjer
poklicna gasilska enota deluje ter drugih ustreznih podlag in razlogov.
(3) Svečane uniforme poklicni gasilci
nosijo v skladu s tem pravilnikom in pravili gasilske službe. Upokojeni
poklicni gasilci lahko nosijo svečane uniforme na gasilskih oziroma državnih,
pokrajinskih, občinskih ali z njimi izenačenih slovesnostih.
16. člen
(nabava, roki uporabe in vzdrževanje
uniform)
(1) Poklicna gasilska enota poklicnemu
gasilcu zagotovi službeno uniformo, delovno obleko in svečano uniformo ob
zaposlitvi oziroma prvi nabavi, za zamenjavo posameznih delov in vzdrževanje
uniforme pa skrbi poklicni gasilec sam.
(2) Osebno in skupno zaščitno
reševalno opremo nabavlja in vzdržuje poklicna gasilska enota. Poklicna
gasilska enota z internimi akti določi roke uporabe osebne in skupne zaščitne
in reševalne opreme.
(3) Združenje slovenskih poklicnih
gasilcev predlaga poklicnim gasilskim enotam roke, tehnične zahteve ter uporabo
normativov za zagotavljanje osebne in skupne zaščitne in reševalne opreme ter
uniform poklicnih gasilcev.
III. OZNAKE IN ČINI GASILCEV
1. Prostovoljni gasilci
17. člen
(vrste oznak in čini)
(1) Pri opravljanju gasilske službe se
prostovoljni gasilci izkazujejo z znakom prostovoljnega gasilca, ki ga nosijo
na kapi, oznako pripadnosti prostovoljnemu gasilskemu društvu, gasilski zvezi
in Gasilski zvezi Slovenije, čini, položajnimi oznakami, oznakami specialnosti
in oznakami večletnega opravljanja gasilske službe.
(2) Gasilska zveza Slovenije uredi
uporabo oznak iz prejšnjega odstavka pri predstavljanju gasilske organizacije
oziroma pri opravljanju društvenih in drugih dejavnosti gasilskih organizacij.
18. člen
(znak in oznake prostovoljnega gasilca)
(1) Znak prostovoljnega gasilca
označuje prostovoljnega gasilca, člana prostovoljnega gasilskega društva, ki se
vključuje preko gasilskih zvez v Gasilsko zvezo Slovenije. Znak prostovoljnega
gasilca obsega gasilski znak, ki je elipsasto obdan z vencem lipovih listov.
Znotraj znaka prostovoljnega gasilca je gasilski znak, ki ga predstavlja
gasilska čelada obrnjena v levo, za katero sta prekrižana stilizirana plamenica
in gasilska sekirica. Za gasilskim znakom je slovenska zastava.
(2) Oznaka pripadnosti prostovoljnemu
gasilskemu društvu, gasilski zvezi in Gasilski zvezi Slovenije je izdelana kot
našitek v obliki ščita in se nosi na levem rokavu gasilske uniforme in delovne
obleke. Znotraj oznake je ime prostovoljnega gasilskega društva, grb
občine ali poseben znak, ime občine, pod znakom pa je
polkrožni trak z imenom gasilske zveze. Oznaka pripadnosti Gasilski zvezi
Slovenije je v obliki ščita kot oznaka pripadnosti prostovoljnemu gasilskemu
društvu in zvezi. Oznaka pripadnosti prostovoljnemu gasilskemu društvu ima
obrobo rdeče, gasilske zveze obrobo srebrne in Gasilske zveze Slovenije obrobo
zlate barve. Gasilski
veterani nosijo na spodnjim robom levega rokava oznako gasilskega veterana v
obliki dveh polkrožnih lovorjevih vejic.
(3) Oblika in velikost znaka
prostovoljnega gasilca iz prvega in oznak pripadnosti iz prejšnjega odstavka,
je določeno v prilogi 5 tega pravilnika.
19. člen
(čini prostovoljnih gasilcev)
(1) Čini prostovoljnih gasilcev so:
-      
gasilec (G);
-      
gasilec I. stopnje
(G I.);
-      
gasilec II. stopnje
(G II.);
-      
višji gasilec (VG);
-      
višji gasilec I.
stopnje (VG I.);
-      
višji gasilec II.
stopnje (VG II.);
-      
nižji gasilski
častnik (NGČ);
-      
nižji gasilski
častnik I. stopnje (NGČ I.);
-      
nižji gasilski
častnik II. stopnje (NGČ II.);
-      
gasilski častnik
(GČ);
-      
gasilski častnik I.
stopnje (GČ I.);
-      
gasilski častnik
II. stopnje (GČ II.);
-      
višji gasilski
častnik (VGČ);
-      
višji gasilski
častnik I. stopnje (VGČ I.);
-      
višji gasilski
častnik II. stopnje (VGČ II.);
-      
visoki gasilski
častnik (VKGČ);
-      
visoki gasilski
častnik I. stopnje (VKGČ I.);
-      
visoki gasilski
častnik II. stopnje (VKGČ II.).
(2) Na organizacijsko preventivnem
področju so naslednji čini:
-      
višji gasilski
častnik organizacijske smeri (VGČ ORG);
-      
višji gasilski
častnik organizacijske smeri I. stopnje (VGČ ORG I.);
-      
višji gasilski
častnik organizacijske smeri II. stopnje (VGČ ORG II.);
-      
visoki gasilski
častnik organizacijske smeri (VKGČ ORG);
-      
visoki gasilski častnik
organizacijske smeri I. stopnje (VKGČ ORG I.);
-      
visoki gasilski
častnik organizacijske smeri II. stopnje (VKGČ ORG II.).
(3) Posebej se označujejo tudi
pionirji, mladinci in gasilci pripravniki. Čine prostovoljnih gasilcev in
gasilcev pripravnikov iz prvega odstavka tega člena se označuje s podlago modre
barve, z rdečo ali srebrno obrobo, prečnimi trakovi in ustreznim številom
plamenic v rdeči barvi. Na podoben način se označijo pionirji in mladinci, pri
čemer podlage niso obrobljene, oznake pa so le s prečnimi trakovi oranžne
barve.
(4) Oznake činov nižjih gasilskih
častnikov so na podlagi modre barve s srebrno obrobo s prečnim trakom in
plamenicami srebrne barve.
(5) Oznake činov gasilskih častnikov
so na podlagi modre barve, obrobo rumene barve s prečnim trakom in ustreznim
številom plamenic rumene barve.
(6) Oznake činov višjih gasilskih
častnikov in visokih gasilskih častnikov so na podlagi modre barve z obrobo v
rumeni barvi za višje gasilske častnike in zlati barvi za visoke gasilske
častnike, s prečnimi trakovi na katerih so lipovi listi in ustrezno število
plamenic v rumeni barvi za višje gasilske častnike in zlati barvi za visoke
gasilske častnike. Lipovi listi na činih višjih gasilskih častnikov so bele
barve. Na enak način se označujejo čini višjih in visokih gasilskih častnikov
organizacijske smeri s tem, da so plamenice in lipovi listi srebrne barve.
(7) Oznake gasilskih činov
prostovoljnih gasilcev se nosijo na naramnikih na gasilski uniformi, delovni
obleki, dežnem plašču in gasilski srajci.
(8) Podrobnejši opis oznak činov iz
tega člena je določen v prilogi 6 tega pravilnika.
20. člen
(položajne oznake prostovoljnih gasilcev)
(1) Prostovoljni gasilci nosijo oznake
položajnih funkcij pri opravljanju operativnih nalog in oznake položajnih funkcij
pri opravljanju organizacijskih nalog.
(2) Oznake položajnih funkcij pri
opravljanju operativnih nalog so:
-      
gasilec;
-      
operativni gasilec;
-      
desetar;
-      
vodnik in podpoveljnik prostovoljnega
gasilskega društva;
-      
poveljnik prostovoljnega gasilskega društva;
-      
poveljnik sektorja;
-      
občinski podpoveljnik;
-      
občinski poveljnik;
-      
član poveljstva gasilske zveze;
-      
podpoveljnik gasilske zveze;
-      
poveljnik gasilske zveze;
-      
regijski poveljnik, pomočnik poveljnika
Gasilske zveze Slovenije;
-      
podpoveljnik Gasilske zveze Slovenije;
-      
poveljnik Gasilske zveze Slovenije.
Posebej se označuje tudi
desetar pri pionirjih in mladincih.
(3) Oznake položajnih funkcij pri
opravljanju organizacijskih nalog so:
-      
član upravnega odbora in član drugih voljenih
organov prostovoljnega gasilskega društva;
-      
podpredsednik in tajnik prostovoljnega
gasilskega društva;
-      
predsednik prostovoljnega gasilskega društva;
-      
član predsedstva gasilske zveze in drugih
voljenih organov gasilske zveze;
-      
podpredsednik in tajnik gasilske zveze;
-      
predsednik gasilske zveze;
-      
član predsedstva Gasilske zveze Slovenije in
drugih voljenih organov Gasilske zveze Slovenije;
-      
podpredsednik Gasilske zveze Slovenije;
-      
predsednik Gasilske zveze Slovenije.
(4) Oznake položajnih funkcij pri
opravljanju operativnih nalog iz drugega in organizacijskih nalog iz prejšnjega
odstavka tega člena, so v obliki romboida in se nosijo na gasilski uniformi na
ovratniku, na delovni in gasilski zaščitni obleki pa v obliki romboida ob levem
žepu. Podrobnejša oblika položajnih oznak je določena v prilogi 7 tega pravilnika.
(5) Položajna oznaka častnega poveljnika
ali častnega predsednika sta podobni položajni oznaki poveljnika oziroma
položajni oznaki predsednika s tem, da imata položajni oznaki dvojni rob v
barvi obrobe znaka. Robova sta med seboj oddaljena za eno širino roba, vmesno
polje med robovoma je rdeče ali modre barve glede na osnovno položajno oznako.
21. člen
(oznake specialnosti)
Z oznakami specialnosti se označuje posebno
usposobljenost prostovoljnih gasilcev. Oznake specialnosti so v obliki
pokončnega pravokotnika z zaobljenimi robovi ter stilizirano oznako, ki
nakazuje na specialnost. Podrobna oblika oznak specialnosti je določena v
prilogi 8 tega pravilnika.
22. člen
(oznaka za leta gasilske službe)
(1) Za večletno opravljanje gasilske
službe prostovoljni gasilci nosijo oznake za 10 let, 20 let, 30 let in 40 let
opravljanja gasilske službe. Oznaka ima obliko dveh lovorovih vejic med
katerimi je v krogu vpisana številka, ki označuje leta opravljanja gasilske
službe. Oznaka za 10 let je bronaste, za 20 let srebrne in za 30 ter 40 let
zlate barve.
(2) Oznaka za večletno opravljanje
gasilske službe se nosi na levem zgornjem žepu gasilske uniforme.
2. Oznake in čini poklicnih gasilcev
23. člen
(vrste oznak)
(1) Pri opravljanju gasilske službe se
poklicni gasilci izkazujejo z znakom poklicnega gasilca, ki ga nosijo na šapki
in kapi, označbo osebnega imena, znakom in imenom poklicne gasilske enote ter
oznako čina in položaja.
(2) Znak poklicnega gasilca je v
obliki ščita, ki ga pod kotom 45 stopinj prekriva slovenska zastava. Na ščitu
je pokončna stilizirana bakla, katere plamen sega preko gornjega roba ščita.
Preko bakle je položena stilizirana gasilska čelada, obrnjena v levo. Znak
poklicnega gasilca, ki se nosi na šapki, je visok 4,2 cm, znak, ki se nosi na kapi pa 2,2 cm.
(3) Poklicni gasilci nosijo na
službeni, delovni in svečani uniformi ter na gasilski zaščitni obleki trak
oziroma ploščico, na kateri je začetnica imena in priimek poklicnega gasilca.
Napisna ploščica, ki se nosi na svečani uniformi je zlato rumene barve in
velika 7 x 2 cm. Na levi strani ploščice je znak poklicne gasilske enote. Na
vrhu ploščice je izpisano ime poklicne gasilske enote, pod njo pa začetnica
imena in priimek poklicnega gasilca.
(4) Poklicni gasilci lahko poleg oznak
iz prvega odstavka tega člena praviloma na levem rokavu pod ramenskim šivom
posameznih delov službene uniforme in delovne obleke, nosijo tudi znak
Združenja slovenskih poklicnih gasilcev.
(5) Oblika znaka poklicnega gasilca iz
prvega odstavka in oblika napisne ploščice iz tretjega odstavka tega člena, je
določena v prilogi 9 tega pravilnika.
24. člen
(čini in položaji)
(1) Čini in položaji poklicnih
gasilcev so:
-      
pripravnik za gasilca;
-      
mlajši gasilec;
-      
gasilec;
-      
starejši gasilec;
-      
vodja skupine;
-      
poveljnik oddelka;
-      
starejši poveljnik oddelka;
-      
poveljnik voda;
-      
starejši poveljnik voda;
-      
poveljnik čete;
-      
starejši poveljnik čete;
-      
poveljnik bataljona;
-      
starejši poveljnik bataljona;
-      
poveljnik brigade;
-      
starejši poveljnik brigade.
(2) Poveljnik poklicne gasilske enote,
ki opravlja tudi funkcijo poveljnika javne gasilske službe, nosi samo oznako
poveljnika javne gasilske službe.
(3) Oznake činov in položaja poklicnih
gasilcev se nosijo na epoletah na uniformah in srajci poklicnih gasilcev.
Izdelane so v obliki pravokotnika srebrne barve, na katerem so s kombinacijo
prečnih rdečih ali zlato rumenih trakov in stiliziranih zvezd, označeni čini in
položaji. Podlaga oznake poveljnika javne gasilske službe je zlato rumene barve
s srebrno stilizirano zvezdo.
(4) Podrobnejša oblika oznak činov in
položajev poklicnih gasilcev je določena v prilogi 10 tega pravilnika.
IV. GASILSKE IZKAZNICE
25. člen
(oblika in vrste)
(1) Gasilska izkaznica je izdelana kot
plastična kartica velikosti 8,6 x 5,4 cm v skladu s standardom ISO/IEC 7810. Na izkaznici je fotografija, identifikacijska številka ter osnovni podatki o
imetniku izkaznice. Izkaznica je opremljena z magnetnim zapisom ali čipom na
katerem so zapisani osnovni podatki imetnika v skladu z Zakonom o gasilstvu.
(2) Gasilska izkaznica se izda kot
izkaznica prostovoljnega gasilca ali službena izkaznica poklicnega gasilca.
26. člen
(izkaznica prostovoljnega gasilca)
(1) Izkaznica prostovoljnega gasilca
je prevladujoče modro rdeče rumene barve in na prednji strani predtiskana s
štirimi osnovnimi in eno zaščitno barvo ter štirimi osnovnimi barvami na zadnji
strani. Izkaznica je na prednji strani zaščitena s hologramsko folijo, ki je
predpisana za javne listine.
(2) Na levi gornji strani sprednjega
dela izkaznice je logotip Gasilske zveze Slovenije, v osrednjem delu na desni
strani pa napis GASILSKA IZKAZNICA. Pod tem napisom je ime gasilske zveze in
prostovoljnega gasilskega društva, katerega član je imetnik izkaznice. Na levi
strani osrednjega dela prednje strani izkaznice je fotografija velikosti
3,5 x 4,5 cm v barvni tehniki, kot je predpisana za osebno
izkaznico, ime in priimek, rojstni datum, spol, prebivališče imetnika izkaznice
ter datum vstopa v gasilsko organizacijo in serijska številka izkaznice. Na
drugi strani izkaznice je magnetni zapis, na katerem so zapisani osnovni
podatki o članu in identifikacijska številka ter prostor za nalepke, s katerimi
gasilec potrjuje članstvo v operativni enoti ter čine in nazive specialnosti,
ki jih ima.
(3) Izkaznice prostovoljnim gasilcem
izdaja Gasilska zveza Slovenije. Podrobnejša oblika izkaznice prostovoljnega
gasilca je določena v prilogi 11 tega pravilnika.
27. člen
(službena izkaznica poklicnega gasilca)
(1) Službena izkaznica poklicnega
gasilca je izdelana v skladu s standardom iz 25. člena tega pravilnika. V zgornji
tretjini prednje strani izkaznice, ki je temno modre barve, je napis SLUŽBENA
IZKAZNICA, pod njo pa napis POKLICNI GASILEC. Na desni strani napisa je državni
grb in napis Uprava RS za zaščito in reševanje. Polje zgornje tretjine
izkaznice je od spodnjega polja ločeno z lomljeno rdečo črto. Spodnje polje je
metalne barve z hologramskimi varnostnimi elementi v obliki znaka poklicnega
gasilca na desni strani, določenega s tem pravilnikom. Na levi strani je
fotografija velikosti 3,5 x 4,5 cm imetnika izkaznice, ime in priimek, rojstni
datum, službena številka in ime poklicne gasilske enote v kateri je imetnik
zaposlen.
(2) Na zadnji strani izkaznice
poklicnega gasilca je magnetni zapis, na katerem so osnovni podatki predpisani
z Zakonom o gasilstvu za operativnega poklicnega gasilca, ki jih spremlja in
vnaša poklicna gasilska enota v kateri je gasilec zaposlen.
28. člen
(značka poklicnega gasilca)
(1) Izkaznica poklicnega gasilca se
uporablja skupaj z značko poklicnega gasilca. Značka poklicnega gasilca je elipsaste
oblike s črno podlago in zlatim robom velikosti 4,8 x 6,2 cm. Na
gornjem loku elipse je napis POKLICNI GASILEC. V središču polja je znak
poklicnih gasilcev enake velikosti kot je predpisan za kapo poklicnih gasilcev
s tem pravilnikom. Pod znakom je štirimestna službena številka imetnika
izkaznice, ki je enaka službeni številki v izkaznici.
(2) Izkaznica in značka poklicnega
gasilca se nosita v usnjenem dvodelnem etuiju črne barve na pregib.
(3) Izkaznico poklicnega gasilca in
značko poklicnega gasilca izdaja Uprava Republike Slovenije za zaščito in
reševanje na predlog poklicne gasilske enote, v kateri je poklicni gasilec
zaposlen. Izkaznica in značka se odvzameta oziroma prenehata veljati, če
imetnik ne izpolnjuje več pogojev za poklicnega gasilca oziroma če preneha z
delom kot poklicni gasilec v poklicni gasilski enoti. O teh spremembah poklicna
gasilska enota obvešča Upravo Republike Slovenije za zaščito in reševanje.
(4) Izgled izkaznice in značke
poklicnega gasilca je določen v prilogi 12 tega pravilnika.

Priloga 1: (črtana)
Priloga 2: (črtana)
Priloga 3: Gasilska zaščitna obleka
Priloga 4: Službena uniforma poklicnih gasilcev
Priloga 5: Gasilski znak
Priloga 6: Oznake činov prostovoljnih gasilcev
Priloga 7: Oznake položajnih funkcij prostovoljnih
gasilcev
Priloga 8: Oznake za nazive specialnosti
prostovoljnih gasilcev
Priloga 9: Znak poklicnega gasilca
Priloga 10: Čini in položaji poklicnih gasilcev
Priloga 11: Gasilska izkaznica prostovoljnega gasilca
Priloga 12: Službena izkaznica in značka poklicnega
gasilca

Pravilnik o gasilskih uniformah, oznakah,
činih, opremi ter izkaznicah (Uradni list RS, št. 95/07)
vsebuje naslednje prehodne in končne določbe:
»V. PREHODNE IN KONČNE DOLOČBE
29. člen
(uveljavitev službenih
in svečanih uniform)
Poklicne gasilske enote uveljavijo določbe
tega pravilnika, s katerimi so predpisane službene in svečane uniforme za
poklicne gasilce oziroma delovne obleke in oblačila za fizično usposabljanje,
najkasneje v petih letih po uveljavitvi tega pravilnika.
30. člen
(veljavnost
izkaznic za prostovoljne gasilce)
Izkaznice prostovoljnih gasilcev, ki jih je
pred uveljavitvijo tega pravilnika izdala Gasilska zveza Slovenije, ostanejo v
veljavi.
31. člen
(izkaznice
poklicnih gasilcev)
(1) Uprava Republike Slovenije za
zaščito in reševanje založi izkaznice z značkami poklicnim gasilcem do
30. 6. 2008 in jih začne izdajati na podlagi predlogov poklicnih
gasilskih enot.
(2) Uprava Republike Slovenije za
zaščito in reševanje založi tudi izdajo oznak činov in položajev poklicnih
gasilcev predpisanih s tem pravilnikom v roku iz prejšnjega odstavka.
32. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o uniformah poklicnih gasilcev (Uradni list RS, št. 39/93).
33. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o gasilskih uniformah, oznakah, činih, opremi ter izkaznicah (Uradni
list RS, št. 93/11) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Oznake činov prostovoljnih gasilcev se s
tem pravilnikom uskladi v enem letu po njegovi uveljavitvi. 
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.