I. STATUS JAVNEGA ZAVODA
1. člen
Univerzitetni inštitut informacijskih znanosti, Prešernova
17, Maribor, je bil ustanovljen z odlokom o ustanovitvi Univerzitetnega
inštituta informacijskih znanosti kot javni raziskovalni zavod (Uradni list RS,
št. 10/92), vpisan v sodni register pri Temeljnem sodišču v Mariboru dne 8. 5.
1992 pod št. 1/898-00 in s sklepom o preoblikovanju Univerzitetnega instituta
informacijskih znanosti v javni zavod (Uradni list RS, št. 25/94) preoblikovan
v javni zavod in preimenovan v Institut informacijskih znanosti. 
Ustanovitelj Instituta informacijskih znanosti (v nadaljnjem
besedilu: IZUM) je Republika Slovenija, ustanoviteljske pravice in obveznosti
pa izvršuje Vlada Republike Slovenije. 
S tem sklepom se ustanovitveni akt Instituta informacijskih
znanosti kot javnega infrastrukturnega zavoda uskladi z veljavno zakonodajo in
drugimi predpisi.
1.a člen
Izraz delavec, ki se v tem sklepu uporablja za zaposlenega,
ki je v delovnem razmerju v javnem zavodu, pomeni javnega uslužbenca v skladu z
določbami zakona, ki ureja javne uslužbence, in zakona, ki ureja sistem plač v
javnem sektorju.
II. IME IN SEDEŽ JAVNEGA ZAVODA
2. člen
Ime javnega zavoda je: Institut informacijskih znanosti. 
Skrajšano ime: IZUM. 
Sedež javnega zavoda je v Mariboru, Prešernova ulica 17.
III. DEJAVNOST JAVNEGA ZAVODA
3. člen
IZUM opravlja naloge informacijskega servisa raziskovalne
dejavnosti, izobraževanja in kulture, še posebej knjižničnega informacijskega
servisa v nacionalnem bibliografskem sistemu, in sicer: 
-       
koordinacijo razvoja in delovanja vzajemnega bibliografskega sistema in
njegovih servisov, s svojega delovnega področja, 
-       
koordinacijo razvoja in uporabe standardov računalniške podpore za
potrebe vzajemnega bibliografskega sistema in njegovih servisov, 
-       
razvoj in vzdrževanje programske opreme za potrebe vzajemnega
bibliografskega sistema in njegovih servisov, 
-       
ugotavljanje usposobljenosti strokovnih delavcev knjižnic za sodelovanje
v vzajemni katalogizaciji v sodelovanju z nacionalno knjižnico, 
-       
načrtovanje in vzdrževanje skupnih računalniških in komunikacijskih
zmogljivosti za delovanje sistema, 
-       
organizacijo ponudbe podatkovnih zbirk na elektronskih nosilcih z
neposrednim dostopom v dogovoru z njihovimi proizvajalci, 
-       
organizacijo strokovnega izobraževanja in svetovanja na področju
dejavnosti, ki jih opravlja za nacionalni vzajemni bibliografski sistem, 
-       
pripravo strokovnih podlag s svojega delovnega področja za delo
Nacionalnega sveta za knjižnično dejavnost, 
-       
razvoj, organiziranje in vzdrževanje informacijskega sistema za
spremljanje raziskovalne dejavnosti v Sloveniji, 
-       
sodelovanje v javnih programih razvoja Slovenije kot informacijske
družbe, 
-       
inženiring pri razvoju in vzdrževanju računalniške in komunikacijske
infrastrukture v izobraževalnih, raziskovalnih in kulturnih organizacijah, 
-       
raziskovalno, razvojno in svetovalno delo na svojem delovnem področju, 
-       
druge naloge na podlagi sprejetih dolgoročnih usmeritev razvoja in
letnih programov dejavnosti. 
IZUM se vključuje v mednarodno strokovno in znanstveno
sodelovanje in povezovanje s sorodnimi organizacijami v svetu ter širi svojo
dejavnost izven Slovenije, skladno z usmeritvami ustanovitelja.
4. člen
Dejavnosti
IZUM v skladu z Uredbo o standardni klasifikaciji dejavnosti (Uradni list RS,
št. 69/07 in 17/08) so:


C/18.200

Razmnoževanja posnetih nosilcev zapisa


G/46.510

Trgovina na debelo z računalniškimi napravami


J/58.110

Izdajanje knjig


J/58.140

Izdajanje revij in druge periodike


J/58.190

Drugo založništvo


J/62.010

Računalniško programiranje


J/62.020

Svetovanje o računalniških napravah in programih


J/62.030

Upravljanje računalniških naprav in sistemov


J/62.090

Druge z informacijsko tehnologijo in računalniškimi
  storitvami povezane dejavnosti


J/63.110

Obdelava podatkov in s tem povezane dejavnosti


J/63.120

Obratovanje spletnih portalov


L/68.200

Oddajanje in obratovanje lastnih ali najetih
  nepremičnin


M/71.129

Druge inženirske dejavnosti in tehnično svetovanje


M/71.200

Tehnično preizkušanje in analiziranje


M/72.190

Raziskovalna in razvojna dejavnost na drugih področjih
  naravoslovja in tehnologije


M/72.200

Raziskovalna in razvojna dejavnost na področju družboslovja
  in humanistike


M/74.900

Drugje nerazvrščene strokovne in tehnične dejavnosti


N/77.330

Dajanje pisarniške opreme in računalniških naprav v
  najem in zakup


N/82.300

Organiziranje razstav, sejmov, srečanj


P/85.590

Drugje nerazvrščeno izobraževanje, izpopolnjevanje in
  usposabljanje


R/90.040

Obratovanje objektov za kulturne prireditve


R/91.011

Dejavnost knjižnic


S/95.110

Popravila in vzdrževanje računalnikov in perifernih
  enot


5. člen
IZUM opravlja javno službo v obsegu in na način, določen z letnim
programom dela in finančnim načrtom IZUM. 
IZUM opravlja tudi dejavnost za trg v obsegu in na način,
določen z letnim programom dela in finančnim načrtom IZUM.
6. člen
Organiziranost IZUM se določi s statutom. 
Za izvajanje dejavnosti se v IZUM oblikujejo infrastrukturne
in raziskovalne skupine, organizirane skladno z veljavnimi predpisi.
IV. ORGANI JAVNEGA ZAVODA
7. člen
Organ upravljanja zavoda je Upravni odbor. 
Upravni odbor šteje devet članov, ki jih imenuje in razrešuje
Vlada Republike Slovenije. Od tega imenuje:
-       
dva na predlog za knjižnice pristojnih ministrstev, in sicer enega na
predlog ministrstva, pristojnega za raziskovalno dejavnost, in enega na predlog
ministrstva, pristojnega za kulturo,
-       
enega na predlog univerz,
-       
enega na predlog nacionalne knjižnice,
-       
enega na predlog splošnih knjižnic,
-       
enega na predlog šolskih knjižnic,
-       
enega na predlog specialnih knjižnic,
-       
enega na predlog ministrstva, pristojnega za informacijsko družbo,
-       
enega na predlog zaposlenih.
Mandat članov traja štiri leta. 
Predsednika Upravnega odbora izvolijo člani Upravnega odbora
izmed predstavnikov ustanovitelja.
8. člen
Upravni odbor: 
-       
sprejema statut IZUM, njegove spremembe in dopolnitve, 
-       
sprejema usmeritve razvoja IZUM za večletno obdobje, 
-       
sprejema letni program dela in finančni načrt IZUM, 
-       
sprejema letno poročilo IZUM, 
-       
spremlja izvrševanje planskih aktov IZUM, 
-       
imenuje in razrešuje direktorja IZUM, 
-       
imenuje in razrešuje delovna telesa Upravnega odbora, 
-       
opravlja druge naloge, ki mu jih nalagajo zakon, ta sklep in statut. 
Upravni odbor sprejema statut, usmeritve razvoja IZUM in letni
program dela in finančni načrt ter imenuje in razrešuje direktorja IZUM s
soglasjem ustanovitelja. 
K predlogu razvojnih načrtov in letnega programa dela ter
finančnega načrta, v delu, ki zadeva naloge knjižničnega informacijskega
servisa, je obvezno pridobiti mnenje nacionalnega sveta za knjižnično
dejavnost.
9. člen
Upravni odbor letno poroča o delu IZUM v obliki letnih
poročil ministrstvu, pristojnemu za raziskovalno dejavnost. 
Način dela Upravnega odbora se določi s statutom oziroma
poslovnikom o delu Upravnega odbora.
10. člen
Delo in poslovanje IZUM vodi direktor. 
Kandidat za direktorja mora izpolnjevati naslednje pogoje: 
-       
najmanj univerzitetno izobrazbo s področja dela IZUM, 
-       
najmanj 5 let delovnih izkušenj pri vodenju razvoja informacijskih
sistemov, 
-       
aktivno znanje vsaj enega tujega jezika, 
-       
sposobnost vodenja, organiziranja in koordiniranja. 
Mandat direktorja je pet let.
10.a člen
Število pomočnikov direktorja se določi s statutom.
S statutom se določi tudi način določanja zaposlenih, ki
opravljajo naloge vodenja notranje organizacijske enote.
11. člen
Za obravnavanje strokovnih zadev z delovnega področja IZUM se
ustanovi Strokovni svet IZUM. Na predlog direktorja ga imenuje Upravni odbor
IZUM iz vrst priznanih strokovnjakov s področja informacijske, knjižnične in
računalniške dejavnosti ter iz vrst vodilnih strokovnih delavcev IZUM. 
Strokovni svet IZUM šteje od devet do trinajst članov. 
Strokovni svet IZUM daje mnenja o odprtih strokovnih
vprašanjih glede razvoja in delovanja IZUM, sprejema stališča o strokovnih
podlagah za odločitve in o predlogih planskih aktov IZUM, opravlja izvolitve
raziskovalcev v raziskovalno-razvojne nazive ter druge naloge v skladu s
statutom.
12. člen
Za obravnavanje vprašanj razvoja in delovanja kooperativnega
online bibliografskega sistema in servisov COBISS se posebej oblikuje Svet
članic COBISS kot svetovalno telo za oblikovanje in usklajevanje stališč
slovenskih knjižnic – polnopravnih članic sistema COBISS.SI. 
Svet članic COBISS sestavljajo predstavniki osnovnih skupin
knjižnic (nacionalna, splošne, visokošolske, specialne, šolske) po kriteriju
skupno prispevanih zapisov v vzajemno bazo podatkov.
V. VIRI, NAČIN IN POGOJI PRIDOBIVANJA SREDSTEV ZA DELO
JAVNEGA ZAVODA
13. člen
IZUM upravlja z vsemi osnovnimi in drugimi materialnimi
sredstvi, s katerimi je upravljal do uveljavitve tega sklepa. 
IZUM samostojno upravlja s premičnim premoženjem, z
nepremičninami pa samo po predhodnem soglasju ustanovitelja.
14. člen
Sredstva, potrebna za izvajanje svojih dejavnosti, IZUM
pridobiva:
-       
iz državnega proračuna za izvajanje javne službe in drugih nalog, ki se
sofinancirajo prek javnih razpisov,
-       
iz sredstev proračuna Evropske unije,
-       
s plačili naročnikov z opravljanjem dejavnosti za trg,
-       
s storitvami javne službe, ki jih plačajo uporabniki.
Sredstva iz proračuna Republike Slovenije za izvajanje javne
službe si IZUM zagotovi s pogodbo o izvedbi letnega programa dela in finančnega
načrta, ki jo sklene z ministrstvom, pristojnim za raziskovalno dejavnost.
15. člen
Sredstva, potrebna za opravljanje svoje dejavnosti, lahko
IZUM pridobi tudi iz skladov in donacij iz domačih in mednarodnih virov.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO JAVNEGA ZAVODA
16. člen
Presežek prihodkov nad odhodki IZUM uporablja za izvajanje in
razvoj svojih dejavnosti. 
O načinu razpolaganja s
presežkom prihodkov nad odhodki odloča na predlog Upravnega odbora
ustanovitelj.
17. člen
O pokrivanju primanjkljaja, ki nastane pri izvajanju javne
službe, odloča ustanovitelj na predlog Upravnega odbora. Primanjkljaja, ki
nastane pri izvajanju dejavnosti za trg, ustanovitelj ne krije.
VII. PRAVICE, OBVEZNOSTI IN ODGOVORNOSTI V PRAVNEM PROMETU
18. člen
IZUM nastopa v pravnem prometu v okviru registriranih
dejavnosti samostojno, z vsemi pravicami in obveznostmi brez omejitev.
VIII. ODGOVORNOST USTANOVITELJA ZA OBVEZNOSTI JAVNEGA ZAVODA
19. člen
Ustanovitelj prevzema odgovornost za obveznosti IZUM iz
naslova opravljanja dejavnosti, ki je javna služba, do višine vrednosti
premoženja, s katerim IZUM upravlja. Za obveznosti IZUM iz lastne dejavnosti
jamči IZUM s prihodki iz lastne dejavnosti.

Sklep o ustanovitvi Instituta informacijskih
znanosti (Uradni list RS, št. 71/02) vsebuje naslednje prehodne in
končne določbe:
»IX. PREHODNE IN KONČNE DOLOČBE
20. člen
Svet IZUM nadaljuje z delom do imenovanja članov Upravnega
odbora. 
Direktor, vodstveni delavci ter delavci s posebnimi
pooblastili, imenovani pred sprejetjem tega sklepa, nadaljujejo z delom do
imenovanja po postopku in na način, ki ga določajo zakon, ta sklep in statut.
21. člen
IZUM mora v roku 90 dni po uveljavitvi tega sklepa uskladiti
statut.
22. člen
Z dnem uveljavitve tega sklepa preneha veljati sklep o
preoblikovanju Univerzitetnega instituta informacijskih znanosti v javni zavod
(Uradni list RS, št. 25/94).
23. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ustanovitvi Instituta informacijskih znanosti (Uradni list RS, št. 51/16) vsebuje naslednjo prehodno in
končno določbo:
PREHODNA IN KONČNA DOLOČBA
11. člen
Novi Upravni odbor se imenuje v treh mesecih od uveljavitve
tega sklepa.
Do imenovanja novega Upravnega odbora nadaljuje delo
dosedanji Upravni odbor.
IZUM uskladi statut in druge splošne akte s tem sklepom v
dveh mesecih od uveljavitve tega sklepa.
12. člen
Ta sklep začne veljati naslednji dan po objavi v Uradnem
listu Republike Slovenije.«.