1. člen
Ustanovi se arhivska komisija. 
Arhivska komisija je strokovno in
posvetovalno telo Vlade Republike Slovenije.
2. člen
Arhivska komisija opravlja naslednje
naloge: 
-       
daje mnenja o izjemnem skrajšanju roka nedostopnosti javnega arhivskega
gradiva na predlog uporabnika in izjemnem podaljšanju roka nedostopnosti
javnega arhivskega gradiva na zahtevo javnopravne osebe, 
-       
daje obvezujoča mnenja v spornih primerih določitve roka nedostopnosti
arhivskega gradiva, če gre za javno arhivsko gradivo, ki vsebuje podatke, ki se
nanašajo na obrambne in mednarodne zadeve, zadeve s področja nacionalne
varnosti, vključno z vzdrževanjem reda in miru, ter na ekonomske interese
države in katerih odkritje bi lahko povzročilo škodo ter če gre za javno
arhivsko gradivo, ki vsebuje podatke o zasebnosti posameznika.
3. člen
Arhivska komisija ima pet članov in je
sestavljena iz dveh strokovnjakov s področja arhivistike, dveh s področja
uprave in enega s področja zgodovine.
4. člen
Člani arhivske komisije delujejo
nepoklicno. 
Člane arhivske komisije, predsednika in
namestnika imenuje Vlada Republike Slovenije na predlog ministra za kulturo. 
Članu arhivske komisije preneha članstvo v
primeru njegovega odstopa oziroma odpoklica.
5. člen
Strokovne in tehnično administrativne naloge
za arhivsko komisijo opravlja Arhiv Republike Slovenije.
6. člen
Arhivska komisija se sestaja na sejah, ki
jih sklicujeta predsednik ali namestnik. 
Arhivska komisija sprejme odločitev, če je
zanjo glasovala večina vseh članov.
7. člen
Arhivska komisija sprejme poslovnik, ki ga
potrdi Vlada Republike Slovenije in s katerim podrobneje uredi način dela.
8. člen
Dejavnosti in naloge arhivske komisije se
financirajo iz proračunskih sredstev Arhiva Republike Slovenije.
9. člen
Ta sklep se objavi v Uradnem listu
Republike Slovenije in začne veljati petnajsti dan po objavi.
Št. 633-07/2000-1
Ljubljana, dne 6. oktobra 2000.
Vlada Republike Slovenije
dr. Andrej Bajuk l. r. 
Predsednik