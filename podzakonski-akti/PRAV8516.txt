1. člen
Ta pravilnik določa podrobnejše pogoje, ki
jih mora poleg pogojev iz 17. člena Zakona o omejevanju uporabe tobačnih
izdelkov (Uradni list RS, št. 17/06 – uradno prečiščeno besedilo in 60/07)
izpolnjevati kadilnica.
2. člen
Kadilnica mora biti zaprt prostor v celotni
površini vseh pripadajočih sten in stropa, z vrati, ki se morajo samodejno
zapirati in so običajno v zaprtem položaju. Zaprta okna in vrata se štejejo kot
del stene.
Nad ali ob vratih kadilnice mora biti
označba z dobro vidnim napisom »kadilnica« in z navedbo števila oseb, ki jih
kadilnica lahko istočasno sprejme.
3. člen
Kadilnica mora biti opremljena s
prezračevalnim sistemom, ki je sestavni del kadilnice, in je fizično ločen od
drugega prezračevalnega sistema zaprtega javnega ali delovnega prostora, v
katerem je kadilnica. S tobačnim dimom onesnažen zrak iz kadilnice ne sme
prehajati v druge zaprte prostore zaprtega javnega ali delovnega prostora.
Prezračevalni sistem kadilnice mora
delovati avtomatsko in zagotavljati, da ni uhajanja tobačnega dima v prostore
iz prejšnjega odstavka tudi po tem, ko je zadnja oseba zapustila kadilnico.
4. člen
Prezračevalni sistem kadilnice mora glede
na zaprt prostor, iz katerega je vhod v kadilnico, v sami kadilnici zagotavljati
podtlak najmanj 5 Pa pri zaprtih vratih kadilnice.
Kadilnica mora biti opremljena z napravo,
ki meri in prikazuje stanje podtlaka.
5. člen
Prezračevalni sistem kadilnice mora
vključevati najmanj dovod vtočnega, odvod odtočnega zraka in izpust zavrženega
zraka v atmosfero skladno s standardom SIST EN 13779.
Kot vtočni zrak v kadilnico je dovoljeno
uporabiti zunanji zrak ali zrak iz prostorov z nizko stopnjo onesnaženosti
zraka po standardu iz prejšnjega odstavka.
Ne glede na določbo prejšnjega odstavka se
lahko dodatno kot vtočni zrak v kadilnico uporabi tudi obtočni zrak iz
kadilnice, če je ustrezno filtriran.
Ne glede na določbo prvega odstavka tega
člena se lahko odtočni zrak iz kadilnice odvaja v zaprt javni ali delovni
prostor, če je ustrezno filtriran.
Šteje se, da sta obtočni in odtočni zrak
ustrezno filtrirana, če prezračevalni sistem vsebuje plinski filter in filter
lebdečih delcev po standardu SIST EN 1822, ki ves čas uporabe kadilnice
filtrirata najmanj 99,9% tobačnemu dimu specifičnih sestavin.
Vtok zraka v kadilnico mora biti vsaj 35
l/s na osebo ob učinkovitosti prezračevanja 1,0 in ob upoštevanju zasedenosti površine poda kadilnice 0,7 m2/osebo.
V primeru, da se s tobačnim dimom onesnažen
zrak iz kadilnice po prezračevalnem sistemu odvaja skozi druge prostore, mora
biti odveden podtlačno.
Prvi preskus pravilnosti prezračevalnega
sistema delovanja kadilnice se izvede skladno s standardom SIST EN 12599.
6. člen
Lastnik, najemnik ali upravitelj zaprtega
javnega ali delovnega prostora, v katerem je kadilnica, mora zagotoviti, da je
kadilnica skupaj s prezračevalnim sistemom vzdrževana v skladu z navodili proizvajalca
in da ves čas uporabe ustreza določbam tega pravilnika.
7. člen
Lastnik, najemnik ali upravitelj zaprtega
javnega ali delovnega prostora skladnost kadilnice s pogoji iz tega pravilnika
dokazuje s tehnično dokumentacijo kadilnice oziroma prezračevalnega sistema, ki
mora vsebovati tudi roke, na koliko časa je treba opraviti posamezne
vzdrževalne postopke.
Tehnična dokumentacija kadilnice oziroma
prezračevalnega sistema mora vsebovati podatke o koncentracijah nikotina, CO,
kadmija in alveolarnega prahu ob polni obremenitvi kadilnice, ki se lahko
pojavljajo v zaprtem javnem ali delovnem prostoru, kjer se nahaja kadilnica,
ali v sosednjih zaprtih javnih ali delovnih prostorih.
Vrednosti snovi iz prejšnjega odstavka tega
člena ne smejo presegati vrednosti določenih v predpisih s področja varnosti in
zdravja pri delu.
8. člen
Čiščenje kadilnice se lahko izvaja samo
takrat, ko se v kadilnici ne kadi.

Pravilnik o pogojih, ki jih mora izpolnjevati
kadilnica (Uradni list RS, št. 80/07)
vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o pogojih, ki
jih mora izpolnjevati kadilnica (Uradni list RS, št. 90/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.
 