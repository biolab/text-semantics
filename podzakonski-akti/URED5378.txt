I. SPLOŠNE DOLOČBE
1. člen
(vsebina)
(1) Ta uredba v skladu z Direktivo
2008/56/ES Evropskega parlamenta in Sveta z dne 17. junija 2008 o
določitvi okvira za ukrepe Skupnosti na področju politike morskega okolja
(Okvirna direktiva o morski strategiji), (UL L št. 164 z dne
25. 6. 2008, str. 19), zadnjič spremenjeno z Direktivo
Komisije (EU) 2017/845 Evropskega parlamenta in Sveta z dne 17. maja 2017 o
spremembi Direktive 2008/56/ES Evropskega parlamenta in Sveta v zvezi z
okvirnimi seznami elementov, ki se upoštevajo pri pripravi morskih strategij
(UL L št. 125 z dne 18. 5. 2017, str. 27), določa podrobnejšo
vsebino in način priprave načrta upravljanja z morskim okoljem (v nadaljnjem
besedilu: načrt) ter časovnice za pripravo posameznih vsebin načrta.
(2) Ta uredba se uporablja za morske vode,
pri čemer se upoštevajo tudi čezmejni vplivi na kakovost morskega okolja
tretjih držav v morski regiji ali podregiji iz 4. člena te uredbe.
2. člen
(izrazi)
Izrazi, uporabljeni v tej uredbi, imajo
naslednji pomen:
1.     
morske vode so teritorialno morje z morskim dnom in podzemljem v skladu
s predpisi, ki urejajo pomorstvo, in obalne vode z morskim dnom in podzemljem v
skladu s predpisom, ki ureja podrobnejšo vsebino in način priprave načrta
upravljanja voda, če se posamezni vidiki okoljskega stanja morskih voda ne
obravnavajo v predpisih, ki urejajo upravljanje voda;
2.     
morska regija je geografsko zaključeno območje morja, določeno na
območju Evropske unije (v nadaljnjem besedilu: EU) na podlagi hidroloških,
oceanografskih in biogeografskih značilnosti;
3.     
morsko okolje so morske vode, prostoživeče morske rastlinske in živalske
vrste (v nadaljnjem besedilu: rastlinske in živalske vrste) in njihovi habitati
ter ekosistemi;
4.     
okoljsko stanje morskih voda je celotno stanje okolja v morskih vodah z
upoštevanjem strukture, delovanja in procesov morskih ekosistemov, skupaj z
naravnimi fiziografskimi, geografskimi, biološkimi, geološkimi in podnebnimi
dejavniki ter fizičnimi, akustičnimi in kemijskimi razmerami, vključno s
tistimi, ki so posledica človekovih dejavnosti znotraj ali zunaj obravnavanega
območja;
5.     
dobro okoljsko stanje morskih voda je okoljsko stanje morskih voda kot
sestavnega dela ekološko raznolikih in dinamičnih oceanov in morij, ki je v
okviru svojih naravnih pogojev čisto, zdravo in produktivno ter ohranja možnost
trajnostne rabe morskega okolja. Dobro okoljsko stanje morskih voda obstaja,
če:
- 
struktura, funkcije in procesi morskih ekosistemov z upoštevanjem
fiziografskih, geografskih, geoloških in podnebnih dejavnikov omogočajo polno
delovanje morskih ekosistemov in ohranjanje njihove odpornosti na okoljske spremembe,
ki jih povzroča človek;
- 
so morske rastlinske in živalske vrste, njihovi habitati in ekosistemi
varovani, upadanje biotske raznovrstnosti, ki ga povzroča človek, preprečeno,
raznoliki biološki elementi pa delujejo uravnoteženo;
- 
hidromorfološke, fizikalne in kemijske značilnosti ekosistemov, vključno
z značilnostmi, ki izhajajo iz človekovih dejavnosti, podpirajo polno delovanje
ekosistemov;
- 
antropogeni vnosi snovi in energije v morsko okolje, vključno s hrupom,
ne povzročajo onesnaženosti;
6.     
merila kakovosti okoljskega stanja morskih voda so posebne tehnične
značilnosti, ki določajo deskriptorje kakovosti okoljskega stanja morskih voda
in so določeni s Sklepom Komisije z dne 17. maja 2017 o merilih in metodoloških
standardih na področju dobrega okoljskega stanja morskih voda ter
specifikacijah in standardiziranih metodah za spremljanje ter presojo in
razveljavitvi Sklepa 2010/477/EU (UL L št. 125 z dne 18. 5. 2017, str. 43; v
nadaljnjem besedilu: Sklep 2017/848/EU);
7.     
okoljska ciljna vrednost je določen okoljski cilj, ki je glede na želeno
stanje izražen s kakovostno ali količinsko vrednostjo različnih meril kakovosti
okoljskega stanja morskih voda, obremenitev morskih voda in vplivov nanje v
zvezi z vsako morsko regijo ali podregijo;
8.     
onesnaževanje morskega okolja je neposredno ali posredno vnašanje snovi
ali energije v morsko okolje, vključno z morskim podvodnim hrupom, kot
posledice človekove dejavnosti, ki povzroči ali bi lahko povzročila zmanjšanje
možnosti trajnostne rabe morskega okolja ter:
- 
škodljive učinke na rastlinske in živalske vrste, njihove habitate in
ekosisteme, vključno z upadanjem biotske raznovrstnosti;
- 
tveganje za zdravje ljudi, omejitve za dejavnosti, povezane z rabo
morskega okolja, vključno z ribolovom, turizmom in rekreacijo ter drugimi
dovoljenimi rabami morskega okolja;
- 
poslabšanje kakovosti morske vode in s tem zmanjšanje njene uporabnosti;
9.     
regionalno sodelovanje je sodelovanje in usklajevanje aktivnosti med
državami članicami EU in tretjimi državami, ki si delijo morsko regijo ali
podregijo, z namenom priprave in izvajanja načrtov;
10.  
mednarodni sporazum je katera koli mednarodna konvencija o regionalnih
morjih ali mednarodni sporazum, ki je bil sklenjen zaradi varstva morskega
okolja in vključuje tudi njegove vodstvene organe;
11.  
navpični tok morske vode je dvigovanje spodnjih hladnih plasti morske
vode na površje kot posledica delovanja vetrov (upwelling);
12.  
ekosistemski pristop je celovito upravljanje dejavnosti, ki temelji na
najboljšem razpoložljivem znanju o ekosistemih in njihovi dinamiki, z namenom
ugotoviti in odpraviti vplive, ki ogrožajo doseganje in ohranjanje dobrega
okoljskega stanja morskih voda in trajnostno rabo morskega okolja.
3. člen
(priprava načrta)
(1) Načrt se pripravi kot podlaga za
prilagodljivo upravljanje z morskim okoljem z upoštevanjem ekosistemskega
pristopa z namenom, da se dobro okoljsko stanje morskih voda doseže najpozneje
do leta 2020.
(2) Ministrstvo, pristojno za vode (v
nadaljnjem besedilu: ministrstvo), pripravi predlog načrta, ki vsebuje poglavja
v skladu s 6. členom te uredbe, v obliki, kot jo določa 22. člen te uredbe, in
ga predloži Vladi Republike Slovenije v sprejem.
4. člen
(teritorialna izhodišča)
Načrt se pripravi, izvaja in posodablja na
območju morskih voda, ki so pod suverenostjo ali pristojnostjo Republike
Slovenije. Pri tem se zaradi zagotavljanja medsebojne usklajenosti ukrepov za
doseganje okoljskih ciljev upravljanja z morskim okoljem v EU ter drugih
poglavij načrta upošteva, da so te morske vode del morske regije Sredozemskega
morja ter del podregije Jadranskega morja.
5. člen
(cilji načrta)
(1) Načrt se izvaja s ciljem doseganja
in ohranjanja dobrega okoljskega stanja morskih voda, na močno prizadetih
območjih pa tudi zaradi obnove morskih ekosistemov, če je to tehnično
izvedljivo ali če to ne pomeni prekomernih stroškov.
(2) Okoljski cilji iz prejšnjega
odstavka in z njimi povezani kazalniki morajo zagotavljati, da:
-       
skupna obremenitev človekovih dejavnosti omogoča doseganje in ohranjanje
dobrega okoljskega stanja morskih voda;
-       
ni ogrožena sposobnost morskih ekosistemov, da se odzovejo na spremembe,
ki jih povzroča raba morskega okolja;
-       
je sedanjim in prihodnjim generacijam omogočena trajnostna raba morskega
okolja.
(3) Okoljski cilji iz prvega odstavka
tega člena se dosežejo z ukrepi, ki se določijo z načrtom. Pri pripravi ukrepov
se morajo upoštevati vsi viri onesnaževanja morskih voda in zagotavljati:
-       
varstvo in ohranjanje morskega okolja;
-       
preprečevanje propadanja morskega okolja;
-       
obnovo morskih ekosistemov;
-       
postopno odpravljanje onesnaževanja morskih voda s preprečevanjem in
zmanjševanjem vnosa snovi in energije, ki so posledica človekove dejavnosti
tako, da to ne bo imelo posledic ali ogrožalo biotske raznovrstnosti,
človekovega zdravja ali rabe morskega okolja.
(4) Ukrepi iz prejšnjega odstavka se
ne nanašajo na dejavnosti, ki so namenjene izključno obrambi države, zaščiti in reševanju ljudi, živali in premoženja ali izvajanju
nalog policije, pri čemer je pri izvajanju teh dejavnosti treba izbrati tiste
rešitve, ki ob enakem učinku najbolj upoštevajo okoljske cilje, določene z
načrtom.
II. PODROBNEJŠA VSEBINA NAČRTA
6. člen
(podrobnejša vsebina načrta)
Načrt vsebuje naslednja poglavja:
1.     
izhodišča za pripravo načrta v skladu s 7. členom te uredbe;
2.     
poročilo o začetni presoji obstoječega okoljskega stanja morskih voda in
vpliva človekovih dejavnosti nanj (v nadaljnjem besedilu: začetna presoja) v
skladu z 8. členom te uredbe;
3.     
poročilo o določitvi vrst značilnosti dobrega okoljskega stanja morskih
voda v skladu z 9. členom te uredbe;
4.     
poročilo o določitvi okoljskih ciljnih vrednosti in kazalnikov dobrega
okoljskega stanja morskih voda, določenih v skladu z 10. členom te uredbe;
5.     
poročilo o programih in rezultatih monitoringa okoljskega stanja morskih
voda v skladu z 11. členom te uredbe;
6.     
program ukrepov za doseganje, ohranitev ali obnovo dobrega okoljskega
stanja morskih voda v skladu z 12. členom te uredbe;
7.     
poročilo o procesu informiranja in sodelovanja z javnostjo v skladu s
13. členom te uredbe;
8.     
poročilo o usklajevanju načrta v okviru podregije Jadranskega morja in
regije Sredozemskega morja v skladu s 14. členom te uredbe.
7. člen
(izhodišča za pripravo načrta)
(1) Izhodišča za pripravo načrta
vsebujejo:
-       
podatke o organu, pristojnemu za pripravo načrta ter regionalno
sodelovanje in usklajevanje;
-       
podatke o pripravljavcih strokovnih vsebin načrta;
-       
seznam pravnih podlag za določitev območja načrta;
-       
seznam pravnih in strokovnih podlag za pripravo načrta;
-       
seznam mednarodnih sporazumov, v okviru katerih se usklajuje načrt v
skladu z 18. členom te uredbe.
(2) Podatki o organu, pristojnemu za
pripravo načrta, obsegajo podatke, določene v 1. do 4. točki priloge 2, ki je
sestavni del te uredbe.
(3) Podatki o pripravljavcih
strokovnih vsebin načrta obsegajo podatke o imenu, sedežu, spletni strani in
elektronskem naslovu pravne osebe, vključno s podatki o odgovornih osebah za
pripravo načrta in posameznih poglavij načrta.
(4) Seznam pravnih podlag za določitev
območja načrta obsega seznam naslovov, datumov in mesta objave pravnih aktov,
ki določajo območje suverenosti ali pristojnosti Republike Slovenije.
(5) Seznam pravnih podlag, ki so
podlaga za pripravo načrta, obsega seznam naslovov, datumov in mesta objave
pravnih aktov s področja voda, okolja, narave ter drugih področij, ki lahko
vplivajo na cilje načrta.
(6) Seznam mednarodnih sporazumov
obsega podatke oziroma navedbe iz 5. točke priloge 2 te uredbe.
8. člen
(poročilo o začetni presoji)
(1) Poročilo o začetni presoji poda
oceno obstoječega stanja morskih voda na podlagi analize obstoječih podatkov o:
-       
strukturi, funkciji in procesih morskih ekosistemov, ki temeljijo na
okvirnem seznamu ekosistemskih elementov, antropogenih obremenitev in
človekovih dejavnosti, pomembnih za morske vode, določenih v preglednici 1 iz
priloge 3, ki je sestavni del te uredbe, in obsega vrsto, habitate in
ekosisteme, vključno s prehranjevalnimi spleti;
-       
antropogenih obremenitvah na morsko okolje, ki temeljijo na okvirnem
seznamu ekosistemskih elementov, antropogenih obremenitev in človekovih
dejavnosti, pomembnih za morske vode, določenih v 1. točki preglednice 2 iz
priloge 3 te uredbe, in obsegajo biološke in fizične obremenitve ter
obremenitve zaradi vnosa oziroma prisotnosti snovi, odpadkov in energije;
-       
uporabi in človekovih dejavnostih, ki se izvajajo v morskem okolju in
nanj vplivajo ter temeljijo na okvirnem seznamu ekosistemskih elementov,
antropogenih obremenitev in človekovih dejavnosti, pomembnih za morske vode,
določenih v 2. točki preglednice 2 iz priloge 3 te uredbe, in obsegajo fizično
preoblikovanje rek, obale ali morskega dna (upravljanje voda), ekstrakcijo
neživih virov, proizvodnjo energije, ekstrakcijo živih virov, gojenje živih
virov, promet, komunalo in industrijsko uporabo, turizem in prosti čas,
nacionalno-varnostne sisteme ter izobraževanje in raziskave;
-       
analizi gospodarskega pomena rabe morja z upoštevanjem pomembnih
gospodarskih in socialnih dejavnikov ter stroškov poslabšanja stanja morskega
okolja.
(2) Pri analizi iz prejšnjega odstavka
se za posamezne elemente kakovosti morskih voda in somornice upoštevajo tudi
prikaz vplivov človekovega delovanja na stanje površinskih in podzemnih voda v
skladu s predpisi, ki urejajo načrte upravljanja voda, ter druge presoje, izvedene
na podlagi predpisov ter mednarodnih pogodb, ki se nanašajo na varstvo morja.
(3) Pri pripravi poročila o začetni
presoji v skladu s prvim odstavkom tega člena se morajo upoštevati:
-       
metode za izvajanje začetne presoje, usklajene v okviru mednarodnih sporazumov
v morski podregiji Jadranskega morja v skladu z 18. členom te uredbe;
-       
čezmejni vplivi in lastnosti čezmejnih morskih voda;
-       
ugotovljene značilnosti ter obremenitve in vplivi iz priloge 3 te uredbe
ter za njih podati oceno naravne spremenljivosti morskih voda in trendov za
doseganje okoljskih ciljnih vrednosti z uporabo meril in kazalnikov ter
njihovih mejnih ali ciljnih vrednosti, določenih v skladu z 10. členom te
uredbe.
(4) Poročilo o začetni presoji lahko
za načrtovane nove in nastajajoče obremenitve, za katere se v skladu s predpisi
s področja varstva okolja in predpisi s področja ohranjanja narave ocenjuje, da
bodo imele vpliv na okoljsko stanje morskih voda, vključuje tudi presojo o
morebitnih spremembah okoljskih pogojev iz naslova novih in nastajajočih
obremenitev.
9. člen
(poročilo o določitvi vrst značilnosti
dobrega okoljskega stanja morskih voda)
(1) Poročilo o določitvi vrst
značilnosti dobrega okoljskega stanja morskih voda vsebuje analizo vseh
deskriptorjev kakovosti iz priloge 1, ki je sestavni del te uredbe, in
utemeljitev tistih, ki se uporabijo v načrtu za določitev vrst značilnosti dobrega
okoljskega stanja morskih voda, in tistih, ki se v načrtu ne uporabijo.
(2) Za vsak deskriptor kakovosti, za
katerega se ugotovi, da ni primeren za opis dobrega okoljskega stanja morskih
voda, mora ministrstvo Evropski komisiji (v nadaljnjem besedilu: Komisija)
predložiti utemeljitev v okviru poročila o napredku iz prvega odstavka 23.
člena te uredbe.
(3) Pri določitvi vrst značilnosti
dobrega okoljskega stanja morskih voda se upošteva tudi poročilo o začetni
presoji iz prejšnjega člena, predvsem podatki o:
-       
strukturi, funkciji in procesih morskih ekosistemov iz prve alineje
prvega odstavka prejšnjega člena,
-       
antropogenih obremenitvah na morsko okolje iz druge alineje prvega
odstavka prejšnjega člena in
-       
uporabi in človekovih dejavnostih iz tretje alineje prvega odstavka
prejšnjega člena.
(4) Vrste značilnosti dobrega
okoljskega stanja morskih voda in z njimi povezane deskriptorje kakovosti iz
prvega odstavka tega člena se določi na državni ravni, ravni regije ali podregije iz 4. člena te uredbe z uporabo meril
kakovosti okoljskega stanja morskih voda, določenih s Sklepom
2017/848/EU.
10. člen
(poročilo o določitvi okoljskih ciljnih
vrednosti in kazalnikov)
(1) Poročilo o določitvi okoljskih
ciljnih vrednosti in kazalnikov vsebuje ciljne vrednosti za posamezna merila
kakovosti iz prvega odstavka prejšnjega člena in z njimi povezane kazalnike ter
njihove utemeljitve.
(2) Pri določitvi okoljskih ciljnih vrednosti
se upoštevajo začetna presoja iz 8. člena te uredbe, izhodišča iz priloge 4, ki
je sestavni del te uredbe, ter okvirni seznam antropogenih obremenitev, uporabe
in človekovih dejavnosti, ki se izvajajo v morskem okolju ali nanj vplivajo, iz
1. in 2. točke preglednice 2 iz priloge 3 te uredbe.
(3) Okoljske ciljne vrednosti in
kazalniki se ob upoštevanju meril kakovosti okoljskega stanja morskih voda,
določenih s Sklepom 2017/848/EU, določijo na državni ravni ali na ravni regije
ali podregije iz 4. člena te uredbe z upoštevanjem okoljskih ciljnih vrednosti
in njihovih sprememb, ki so za te vode določene na mednarodni ravni in ravni
EU. Zagotovi se, da so te vrednosti medsebojno združljive, pri čemer se
upoštevajo tudi čezmejni vplivi in lastnosti čezmejnih morskih voda.
11. člen
(poročilo o programih in rezultatih
monitoringa okoljskega stanja morskih voda)
(1) Poročilo o programih monitoringa
okoljskega stanja morskih voda (v nadaljnjem besedilu: program monitoringa)
vsebuje strokovne in pravne podlage za pripravo in izvajanje programov
monitoringa, utemeljitev mreže monitoring točk, navedbo metod za izvajanje
monitoringa in oceno stanja, navedbo izvajalcev ter poročilo o rezultatih
monitoringa.
(2) Pri pripravi in izvajanju programa
monitoringa je treba upoštevati:
-       
poročilo o začetni presoji iz 8. člena te uredbe;
-       
zahteve iz priloge 3 te uredbe in priloge 5, ki je sestavni del te
uredbe, ter
-       
okoljske ciljne vrednosti, določene v skladu s prejšnjim členom.
(3) Program monitoringa mora
izpolnjevati naslednje zahteve:
-       
zaradi lažje primerljivosti rezultatov se pripravijo medsebojno
usklajeni programi monitoringa znotraj podregije ali regije iz 4. člena te
uredbe in čim bolj medsebojno uskladijo metode za spremljanje znotraj podregije
ali regije iz 4. člena te uredbe;
-       
upoštevati morajo čezmejne značilnosti morskih voda in vplive nanje;
-       
vključevati morajo programe monitoringa posameznih vrst značilnosti
okoljskega stanja morskih voda v skladu s predpisi s področja varstva okolja,
predpisi, ki urejajo spremljanje stanja ohranjenosti rastlinskih in živalskih
vrst, njihovih habitatov in habitatnih tipov, predpisi, ki urejajo morsko
ribištvo, predpisi, ki urejajo določitev mejnih vrednosti nekaterih onesnaževal
v živilih, in v skladu s programi, sprejetimi na podlagi mednarodnih
sporazumov, ki se nanašajo na morsko okolje Sredozemskega morja ali Jadranskega
morja.
(4) Pri izvajanju programa monitoringa
se morajo upoštevati merila in standardne metode za izvajanje monitoringa ter
ocena stanja, usklajena na ravni EU.
12. člen
(program ukrepov)
(1) Za doseganje ciljev iz 5. člena te
uredbe in ciljnih vrednosti iz 10. člena te uredbe se pripravi program ukrepov,
ki mora temeljiti na načelih trajnostnega razvoja, pri čemer se mora upoštevati
socialne, gospodarske ter čezmejne vplive teh ukrepov. 
(2) Program ukrepov mora vsebovati
stroškovno učinkovite in tehnično izvedljive ukrepe za dosego ciljev načrta, ki
se nanašajo na upravljanje voda in varstvo okolja, ter dodatne ukrepe varstva,
ki prispevajo k reprezentativnim mrežam zaščitenih morskih območij z
upoštevanjem raznovrstnosti sestavin ekosistemov, kot so varovana in zavarovana
območja ter posebna varstvena območja (območja Natura 2000) v skladu s
predpisi, ki urejajo ohranjanje narave. 
(3) Program ukrepov temelji na: 
-       
začetni presoji iz 8. člena te uredbe; 
-       
vrsti značilnosti dobrega okoljskega stanja morskih voda iz 9. člena te
uredbe; 
-       
okoljskih ciljnih vrednostih iz 10. člena te uredbe; 
-       
presoji vpliva programa ukrepov na vode izven morskih voda po tej uredbi
s ciljem, da bi imel pozitivne učinke na te vode oziroma bi bila nevarnost
škode za te vode čim manjša. 
(4) Program ukrepov vključuje: 
-       
ukrepe, ki se že izvajajo na podlagi zakona, ki ureja vode, zakona, ki
ureja ohranjanje narave, zakona, ki ureja varstvo okolja, ter uredbe, ki ureja
emisijo snovi in toplote pri odvajanju odpadnih voda v vode in javno
kanalizacijo, in 
-       
dopolnilne ukrepe na podlagi izvedene presoje vplivov teh ukrepov
vključno z analizo stroškov in koristi. 
(5) Program ukrepov vsebuje predvsem ukrepe
iz priloge 6, ki je sestavni del te uredbe, in mora za vsak posamezen ukrep
vsebovati utemeljitev, ki vključuje zlasti: 
-       
opis ukrepa ter presojo vpliva na doseganje okoljskih ciljnih vrednosti;
-       
oceno finančne vrednosti ukrepov; 
-       
navedbo načina uveljavitve ukrepa ter navedbo nosilca izvajanja ukrepa; 
-       
opredelitev rokov, v katerih morajo biti ukrepi izvedeni; 
-       
oceno čezmejnih vplivov ukrepov.
13. člen
(poročilo o procesu informiranja in
sodelovanja z javnostjo)
O sodelovanju z javnostjo v skladu s prvim
in drugim odstavkom 19. člena te uredbe se pripravi poročilo o procesu
informiranja in sodelovanja z javnostjo, ki mora vsebovati:
-       
seznam skupin javnosti, ki jim je bila zagotovljena možnost sodelovanja;
-       
opis aktivnosti, s katerimi je bila zagotovljena možnost sodelovanja, in
ciljev;
-       
navedbo dokumentov, ki so bili posredovani javnosti, in
-       
povzetek pripomb in rezultatov sodelovanja z javnostjo.
14. člen
(poročilo o usklajevanju načrta)
O usklajevanju načrta v skladu z 18. členom
te uredbe na ravni podregije ali regije iz 4. člena te uredbe se pripravi
poročilo o usklajevanju načrta, ki mora vsebovati povzetek aktivnosti in
rezultatov:
-       
skupnega pristopa po posameznih poglavjih načrta z državami članicami EU
in navedbo pomembnih razlik, če te obstajajo,
-       
skupnega pristopa z državami, ki niso članice EU, in navedbo pomembnih
razlik, če te obstajajo, ter
-       
usklajevanja v okviru mednarodnih sporazumov.
III. NAČIN PRIPRAVE NAČRTA
15. člen
(postopek priprave načrta)
(1) Za določitev poteka priprave
načrta se pripravi program priprave načrta, ki vsebuje predvsem:
-       
navedbo razlogov in pravnih podlag za pripravo načrta;
-       
navedbo obstoječih strokovnih izhodišč;
-       
določitev časovnega obdobja, na katerega se program priprave načrta
nanaša;
-       
določitev podrobnejših besedilnih, tabelaričnih in kartografskih vsebin
posameznih poglavij načrta iz 6. člena te uredbe;
-       
navedbo strokovnih ali razvojnih nalog, ki jih je treba izdelati za
pripravo načrta, vključno s časovnico;
-       
določitev začetnih in končnih rokov za pripravo posameznih poglavij
načrta in z njimi povezanih strokovnih nalog;
-       
določitev organiziranosti za pripravo načrta z navedbo organov,
organizacij in odgovornih oseb, ki morajo sodelovati pri pripravi posameznih
strokovnih nalog in poglavij načrta;
-       
način in okvirni program usklajevanja posameznih poglavij načrta z
javnostjo;
-       
način in okvirni program usklajevanja poglavij načrta v okviru podregije
in regije iz 4. člena te uredbe ter
-       
oceno finančnih sredstev za izvedbo programa priprave načrta.
(2) Program priprave načrta potrdi minister,
pristojen za vode, najmanj dve leti pred začetkom obdobja, na katerega se načrt
ali njegova posodobitev nanaša.
(3) Če so okoljski standardi kakovosti
morskega okolja v regiji ali podregiji iz 4. člena te uredbe bistveno
preseženi, se ne glede na prvi odstavek tega člena pripravi program priprave
načrta, ki vključuje začetek izvajanja ukrepov pred rokom, določenim v sedmi
alinei 25. člena te uredbe, ali strožje ukrepe, kot so predpisani z veljavno
zakonodajo, če to ne preprečuje doseganja ali ohranjanja dobrega okoljskega
stanja v drugi morski regiji ali podregiji, ter se o tem obvestiti Komisijo.
16. člen
(območja brez znatnega tveganja za morsko
okolje)
(1) V okviru načrta se lahko na
podlagi začetne presoje določi območja morskih voda brez znatnega tveganja za
ohranjanje dobrega okoljskega stanja.
(2) Na območjih iz prejšnjega odstavka
se izvajajo vsa poglavja načrta iz 6. člena te uredbe, razen ukrepov, kjer se
navede obrazložitev razlogov za določitev teh območij. Če rezultati monitoringa
iz 11. člena te uredbe izkazujejo slabšanje okoljskega stanja morskih voda na
teh območjih, se z dopolnitvijo načrta sprejmejo ukrepi za ohranitev oziroma
doseganje dobrega okoljskega stanja na teh območjih.
17. člen
(izvajanje strokovnih in razvojnih nalog)
(1) Nacionalni inštitut za biologijo,
Morska biološka postaja, Piran, opravlja za ministrstvo strokovne in razvojne
naloge, ki se nanašajo na biološke elemente okoljskega stanja morskih voda ali
na elemente, ki so v neposredni povezavi z njimi in jih je treba izvajati za
potrebe priprave in izvajanja načrta.
(2) Strokovne in razvojne naloge iz
prejšnjega odstavka so predvsem:
-       
določitev nekaterih vrst značilnosti morskih voda ter s tem povezanih
meril;
-       
določitev okoljskih ciljnih vrednosti in kazalnikov ter s tem povezane
začetne presoje;
-       
razvoj metodologij in analitičnih metod za izvajanje monitoringa ter s
tem povezanih programov monitoringa in
-       
razvoj ukrepov za doseganje ciljev načrta in analiza njihovih učinkov na
morske ekosisteme.
(3) Naloge iz prvega odstavka tega
člena se izvajajo na podlagi programa priprave načrta v skladu s 15. členom te
uredbe in na podlagi letnih programov dela, ki jih pripravi ministrstvo.
18. člen
(usklajevanje načrta)
(1) Pri pripravi in izvajanju načrta
mora ministrstvo upoštevati usklajen pristop držav članic EU in držav nečlanic
EU, ki imajo suverenost ali pristojnost nad morskimi vodami znotraj morske
regije ali podregije iz 4. člena te uredbe. Usklajevanje posameznih poglavij
načrta se zagotavlja v okviru regionalnega sodelovanja in mednarodnih pogodb
ter organizacij in drugih organizacijskih oblik, ustanovljenih na podlagi teh
mednarodnih pogodb. Usklajevanje se nanaša na poglavja iz 6. člena te uredbe,
še posebej na metode za izvajanje začetne presoje in monitoringa ter program
ukrepov, potrebnih za dosego ciljev načrta.
(2) Usklajevanje in sodelovanje iz
prejšnjega odstavka se lahko razširi tudi na države, ki nimajo neposrednega
stika z morskimi vodami v pristojnosti in suverenosti Republike Slovenije, če
se izkaže, da je to potrebno za doseganje dobrega okoljskega stanja morskih
voda. Pri tem se uporabijo načini sodelovanja, ki so ustaljeni za usklajevanje
načrta upravljanja voda, v skladu s predpisi, ki urejajo vode.
19. člen
(sodelovanje in obveščanje javnosti)
(1) Ob pripravi in izvajanju načrta
mora ministrstvo v skladu s predpisi, ki urejajo dostop do informacij javnega
značaja, in predpisi, ki urejajo varstvo okolja, na podlagi programa priprave
načrta iz 15. člena te uredbe zagotoviti, da ima zainteresirana javnost na voljo
učinkovite možnosti za sodelovanje, vključno z mednarodnimi sporazumi. V ta
namen ministrstvo z javnim naznanilom na svetovnem spletu in v enem od dnevnih
časopisov, ki pokriva celotno območje države, obvesti javnost o začetku
priprave načrta ali njegovih posodobitev.
(2) V času priprave in posodobitve
načrta mora ministrstvo preko svetovnega spleta omogočiti pregled povzetkov
posameznih poglavij načrta iz 6. člena te uredbe, predvsem začetne presoje iz
8. člena te uredbe, okoljskih ciljnih vrednosti iz 10. člena te uredbe,
programov monitoringa iz 11. člena te uredbe ter programa ukrepov iz 12. člena
te uredbe, najmanj tri mesece po njihovi potrditvi.
(3) Poleg dostopa do informacij iz
prvega odstavka tega člena mora ministrstvo v skladu s predpisi, ki urejajo
infrastrukturo za prostorske informacije, zagotoviti neomejen dostop do
podatkov iz prejšnjega odstavka tudi Komisiji za izvajanje njenih nalog v zvezi
z varstvom morskega okolja, zlasti za pregled stanja morskega okolja v EU, ter
ji v ta namen podeliti uporabniške pravice, če je to potrebno.
(4) Podatke in informacije o začetni
presoji in poročilu o programih monitoringa mora ministrstvo najpozneje šest
mesecev po njihovi potrditvi dati na voljo tudi Evropski agenciji za okolje za
opravljanje njenih nalog v zvezi s stanjem morskega okolja v EU.
20. člen
(posodabljanje)
(1) Načrt oziroma posamezna poglavja
načrta mora ministrstvo vsakih šest let po njihovi določitvi pregledati.
Pregledati je treba:
-       
začetno presojo iz 8. člena te uredbe;
-       
določitev značilnosti dobrega okoljskega stanja iz 9. člena te uredbe;
-       
določitev okoljskih ciljnih vrednosti in kazalnikov iz 10. člena te
uredbe;
-       
programe monitoringa iz 11. člena te uredbe;
-       
program ukrepov, skupaj s presojo vplivov obstoječih ukrepov na okoljsko
stanje morskih voda, ki vključujejo tudi analizo stroškov in koristi iz 12.
člena te uredbe.
(2) Če ministrstvo po pregledu načrta
oziroma njegovih poglavij ugotovi, da je treba na podlagi novih podatkov o
značilnostih in okoljskem stanju morskih voda posamezne vsebine ali cilje
načrta spremeniti ali dopolniti, pripravi predlog posodobitve načrta.
Posodobitev načrta se lahko izvede s spremembo načrta ali z novim načrtom.
(3) Posodobitev načrta se izvede na
način, kot ga za pripravo načrta določa ta uredba.
21. člen
(območja izjem)
(1) V načrtu se lahko določijo območja
morskih voda, kjer dobrega okoljskega stanja morskih voda ni mogoče uresničiti
(v nadaljnjem besedilu: območja izjem) s sprejetimi ukrepi v celoti, kakor to
določa načrt zaradi:
-       
ukrepanja ali ne ukrepanja, za katerega Republika Slovenija ni
odgovorna;
-       
naravnih vzrokov, kot so vremenski pojavi, potresi, podnebne spremembe
in z njimi povezani pojavi;
-       
višje sile;
-       
sprememb fizičnih značilnosti morskih voda, vključno s kakršnimi koli
čezmejnimi učinki, ki so jih povzročili ukrepi, sprejeti zaradi prevladujočega
javnega interesa, ki so prevladali nad negativnimi vplivi na okolje;
-       
naravnih razmer, ki ne dopuščajo pravočasnega izboljšanja stanja morskih
voda.
(2) Območja izjem se določijo in
utemeljijo v programu ukrepov v skladu z 12. členom te uredbe, pri čemer je
treba obravnavati tudi posledice za države članice EU v morski regiji ali
podregiji.
(3) Za območja izjem, določenih zaradi
razlogov iz četrte alinee prvega odstavka tega člena je treba zagotoviti, da
spremembe ali menjave fizičnih značilnosti morskih voda, vključno s kakršnimi
koli čezmejnimi učinki, trajno ne izključujejo ali ogrožajo doseganja dobrega
okoljskega stanja na ravni morske regije ali podregije iz 4. člena te uredbe
ali v morskih vodah drugih držav članic EU.
(4) Za nadaljevanje prizadevanj za
doseganje okoljskih ciljnih vrednosti na območju izjem, s katerimi se
preprečuje nadaljnje poslabševanje stanja in ublažitev škodljivega vpliva v
morskih vodah v morski regiji in podregiji iz 4. člena te uredbe, je treba
določiti začasne ukrepe in jih, če je to primerno in izvedljivo, vključiti v
program ukrepov iz 12. člena te uredbe.
IV. OBLIKA NAČRTA, PODATKI O NAČRTU IN POROČILA O NAPREDKU
22. člen
(oblika načrta in podatki o načrtu in
organih, pristojnih za pripravo načrta)
(1) Načrt vsebuje besedilni del,
preglednice in kartografske priloge.
(2) Za potrebe poročanja Komisiji o
napredku se podatki iz načrta oblikujejo v tehničnih obrazcih, usklajenih na
ravni EU.
(3) Podatki o načrtu in njegovih
posodobitvah se za potrebe prikaza in prenosa ter nadaljnje obdelave hranijo v
vodnem katastru v skladu s predpisi, ki urejajo vode, ob upoštevanju tehničnih
obrazcev iz prejšnjega odstavka, ki jih ministrstvo lahko objavi na svoji
spletni strani.
(4) Podatke o organih iz priloge 2 te
uredbe se lahko po izvedbi začetne presoje iz 8. člena te uredbe spremeni in o
tem obvesti Komisijo v skladu s tretjim odstavkom 23. člena te uredbe.
23. člen
(poročila o napredku pri pripravi
posameznih poglavij načrta in njihovih posodobitev)
(1) Ministrstvo poroča Komisiji in
drugim državam članicam EU o načrtu v skladu s prejšnjim členom in v rokih, določenih
s časovnim načrtom iz 25. člena te uredbe.
(2) Dostop do podatkov o načrtu ter
njegovih posodobitvah mora ministrstvo zagotoviti Komisiji, drugim državam
članicam EU, zainteresirani javnosti ter organom mednarodnih sporazumov
najpozneje tri mesece po njihovi potrditvi.
(3) O spremembi pristojnega organa iz
četrtega odstavka prejšnjega člena mora ministrstvo v roku šestih mesecev od
spremembe poročati Komisiji.
(4) Ne glede na prvi odstavek tega
člena mora ministrstvo v treh letih po potrditvi programa ukrepov iz 6. točke
6. člena te uredbe ali njegove posodobitve Komisiji predložiti kratko začasno
poročilo o napredku pri izvajanju programa ukrepov.
(5) Poleg podatkov o programu ukrepov
mora ministrstvo na svetovnem spletu najpozneje do leta 2013 objaviti tudi
podatke o:
-       
varovanih in zavarovanih območjih v skladu s predpisi, ki urejajo
ohranjanje narave vključno s posebnimi varstvenimi območji (območja Natura
2000), ter
-       
območjih morskih voda, na katerih bodo zaradi človekovih dejavnosti na
ravni EU ali mednarodni ravni po sprejetju načrta ugotovljeni novi pomembni
vplivi.
24. člen
(obveščanje o zadevah, ki vplivajo na okoljsko
stanje morja)
(1) Če ministrstvo pri preverjanju
napredka za doseganje ciljev načrta ugotovi novo obremenitev, ki ima lahko
vpliv na okoljsko stanje morskih voda iz 4. člena te uredbe in je ni mogoče
rešiti z ukrepi, sprejetimi na nacionalni ravni, ali je povezana z izvajanjem
druge politike EU ali mednarodnega sporazuma, ali je ukrepanje organov EU, po
oceni ministrstva, potrebno, lahko o tem obvesti Komisijo in Svet ter o tem
predloži tudi ustrezne utemeljitve ter ustrezna priporočila glede ukrepanja.
(2) V primerih iz prejšnjega odstavka,
še posebej v povezavi z vplivi na območja varovanih in zavarovanih območij v
skladu s predpisi, ki urejajo ohranjanje narave, vključno s posebnimi
varstvenimi območji (območja Natura 2000), se ministrstvo lahko samo ali skupaj
s pristojnimi organi drugih zainteresiranih držav članic obrne na organ ali
mednarodno organizacijo, pristojno za ukrepanje, da bi prišlo do obravnave in
morebitnega sprejetja ukrepov, ki bi omogočali ohranjanje ali, kadar je to
primerno, ponovno vzpostavitev celovitosti, strukture in delovanja morskih
ekosistemov.

Priloga
1: Deskriptorji kakovosti za določanje dobrega okoljskega stanja morskih voda
Priloga
2: Podatki o organu, pristojnemu za pripravo načrta
Priloga
3: Okvirni seznam ekosistemskih elementov, antropogenih
obremenitev in človekovih dejavnosti, pomembnih za morske vode
Priloga
4: Izhodišča, ki se upoštevajo pri določitvi okoljskih ciljnih vrednosti
Priloga
5: Priprava programov monitoringa
Priloga
6: Programi ukrepov

Uredba o podrobnejši vsebini načrta
upravljanja z morskim okoljem (Uradni list RS, št. 92/10) vsebuje naslednjo prehodno in
končno določbo:
»V. PREHODNA IN KONČNA DOLOČBA
25. člen
(časovni načrt
priprave)
Ministrstvo mora do:
-       
15. januarja 2011 sporočiti Komisiji podatke o organu, pristojnemu
za pripravo, usklajevanje in izvajanje načrta v skladu s prilogo 2 te uredbe,
in podatke o podregiji, ki bo izhodišče za pripravo načrta;
-       
15. julija 2012 pripraviti začetno presojo iz 8. člena te uredbe;
-       
15. julija 2012 določiti značilnosti dobrega okoljskega stanja iz
9. člena te uredbe;
-       
15. julija 2012 določiti okoljske ciljne vrednosti in s tem
povezane kazalnike iz 10. člena te uredbe;
-       
15. julija 2014 določiti in začeti izvajati program monitoringa iz
11. člena te uredbe, razen če predpisi, ki urejajo posamezne elemente
monitoringa, ne določajo drugače;
-       
1. januarja 2015 pripraviti program ukrepov iz 12. člena te uredbe
in
-       
1. januarja 2016 zagotoviti začetek izvajanja programa ukrepov iz
12. člena te uredbe.
26. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podrobnejši vsebini načrta upravljanja z morskim okoljem (Uradni list RS, št. 20/13) vsebuje naslednjo končno določbo:
»16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
podrobnejši vsebini načrta upravljanja z morskim okoljem (Uradni list RS, št. 60/18) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.