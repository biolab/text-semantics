1. člen
(vsebina)
Ta uredba določa način unovčitve bona za izboljšanje
gospodarskega položaja na področju potrošnje turizma (v nadaljnjem besedilu:
bon) preko informacijskega sistema Finančne uprave Republike Slovenije (v
nadaljnjem besedilu: FURS), povračilo sredstev preko informacijskega sistema
FURS ter način vodenja in upravljanja evidence bonov.
2. člen
(unovčitev bona)
(1) Upravičenec mora na dan prihoda ob prijavi za nastanitev
ali za nastanitev z zajtrkom (v nadaljnjem besedilu: storitev) seznaniti
ponudnika storitev, da bo za opravljeno storitev unovčil bon.
(2) Ob prijavi na dan prihoda mora ponudnik storitev v
informacijski sistem FURS vnesti naslednje podatke o upravičencu, ki je unovčil
bon:
-       
ime in priimek,
-       
EMŠO,
-       
številko in vrsto identifikacijskega dokumenta,
-       
datum prihoda in predvidenega odhoda,
-       
predvideni znesek, za katerega se unovči bon.
(3) Unovčitev bona se opravi z izplačilom unovčenega bona v
znesku opravljene storitve ponudniku storitev, ob predhodnem vnosu številke
izdanega računa za opravljeno storitev.
(4) Ne glede na prejšnji odstavek se unovčitev bona lahko
opravi z izplačilom upravičencu, če je pri ponudniku storitev onemogočen dostop
do informacijskega sistema FURS. Ob unovčitvi bona z izplačilom upravičencu,
ponudnik storitev upravičencu izroči potrdilo o unovčitvi bona, iz katerega je
razviden znesek unovčenega bona in način unovčitve bona, ter v treh dneh po
opravljeni storitvi ponudnik storitev preko informacijskega sistema FURS pošlje
zahtevek za izplačilo upravičencu.
(5) Bon je deljiv in se lahko unovči v večkratnem znesku.
3. člen
(unovčitev bona z izplačilom ponudniku storitev)
Ob unovčitvi bona z izplačilom ponudniku storitev upravičenec
oziroma njegov zakoniti zastopnik ali skrbnik potrdi unovčitev bona s pisno
potrditvijo in predložitvijo kopije osebne izkaznice ali potnega lista, na
obrazcu iz Priloge 1 »Potrditev unovčitve bona«, ki je sestavni del te uredbe.
Upravičenec lahko stanje svojega bona spremlja v mobilni aplikaciji eDavki.
4. člen
(unovčitev bona upravičenca, ki ima zakonitega zastopnika
oziroma skrbnika, po tretji osebi)
(1) Če bon za upravičenca, ki ima zakonitega zastopnika
oziroma skrbnika, unovči oseba, ki ni njegov zakoniti zastopnik oziroma
skrbnik, mora ponudniku storitev predložiti izjavo na obrazcu iz Priloge 2
»Izjava zakonitega zastopnika oziroma skrbnika za unovčitev bona upravičenca po
tretji osebi«, ki je sestavni del te uredbe. Izjava mora vsebovati naslednje
podatke:
-       
ime in priimek ter EMŠO upravičenca,
-       
ime in priimek ter EMŠO zakonitega zastopnika oziroma skrbnika
upravičenca,
-       
ime in priimek ter EMŠO osebe, ki bo unovčila bon za upravičenca,
-       
datum in podpis zakonitega zastopnika oziroma skrbnika upravičenca.
(2) Ob unovčitvi bona z izplačilom upravičencu je upravičenec
do povračila sredstev oseba, ki unovči bon za upravičenca, ki ima zakonitega
zastopnika oziroma skrbnika, v skladu s prejšnjim odstavkom.
5. člen
(unovčitev prenesenih bonov)
(1) Če bon upravičenca unovči oseba, na katero je upravičenec
prenesel bon (med upravičenčevimi sorodniki v ravni vrsti do drugega kolena –
to so stari starši, starši, otroci, otroci zakonca ali zunajzakonskega
partnerja, vnuki – zakonci, zunajzakonskimi partnerji, partnerji v sklenjeni
ali nesklenjeni partnerski zvezi ter med otroki in njihovimi zakonitimi
zastopniki, če to niso njihovi starši), mora ta oseba ponudniku storitev
predložiti izjavo na obrazcu iz Priloge 3 »Izjava upravičenca o prenosu bona«,
ki je sestavni del te uredbe in katero podpiše upravičenec oziroma njegov
zakoniti zastopnik ali skrbnik. Izjava morata vsebovati naslednje podatke:
-       
ime in priimek ter EMŠO upravičenca, ki bon prenaša (v nadaljnjem
besedilu: prenosnik),
-       
ime in priimek ter EMŠO zakonitega zastopnika oziroma skrbnika
prenosnika, če ga ima,
-       
ime in priimek ter EMŠO osebe, na katero se bon prenaša (v nadaljnjem
besedilu: pridobitelj),
-       
sorodstveno oziroma pravno razmerje med prenosnikom in pridobiteljem,
-       
datum in podpis prenosnika, njegovega zakonitega zastopnika oziroma
skrbnika.
(2) Ob unovčitvi bona ponudnik storitev v informacijski
sistem FURS ob vnosu podatkov o upravičencu iz drugega odstavka 2. člena te
uredbe vnese tudi podatke o prenosniku:
-       
ime in priimek ter EMŠO prenosnika,
-       
znesek, do višine katerega pridobitelj unovči bon prenosnika.
(3) Bon je mogoče v skladu s petim odstavkom 35. člena Zakona
o interventnih ukrepih za omilitev in odpravo posledic epidemije COVID-19
(Uradni list RS, št. 80/20; v nadaljnjem besedilu: zakon) le enkrat prenesti,
in sicer v celotni vrednosti bona. Če je upravičenec bon delno že koristil,
bona v preostali vrednosti ni mogoče več prenesti.
(4) Ob unovčitvi prenesenega bona z izplačilom upravičencu je
upravičenec do povračila sredstev pridobitelj, njegov zakoniti zastopnik
oziroma skrbnik.
6. člen
(povračilo sredstev)
(1) FURS izplača ponudniku storitev ali upravičencu sredstva
unovčenega bona v znesku opravljene storitve v naslednjih rokih, vendar
najpozneje v 30 dneh, in sicer:
-       
za bone, unovčene od 1. do 15. dne v mesecu, se izplačilo opravi do
zadnjega dne v mesecu,
-       
za bone, unovčene od 16. do zadnjega dne v mesecu, se izplačilo opravi
do 15. dne v naslednjem mesecu.
(2) Sredstva unovčenega bona v znesku opravljene storitve
FURS nakaže ponudniku storitev na njegov plačilni račun, vpisan v davčni
register.
(3) Ob unovčitvi bona z izplačilom upravičencu FURS sredstva
nakaže upravičencu, njegovemu zakonitemu zastopniku oziroma skrbniku na njegov
plačilni račun, vpisan v davčni register. Če oseba iz prejšnjega stavka nima
plačilnega računa, se sredstva izplačajo s poštno nakaznico.
7. člen
(način vodenja in upravljanja evidence bonov)
(1) FURS o upravičencu do bona, ponudniku storitev ter
nastanitvenem obratu, kjer je upravičenec unovčil bon, in o izplačilu bona vodi
in upravlja evidenco bonov v elektronski obliki na podlagi predhodne povezave
zbirk osebnih podatkov iz 35. člena zakona.
(2) O izplačilu bona se vodijo podatki iz 2., 3., 4., 5. in
6. člena te uredbe.
(3) Podatki se v evidenci bonov hranijo pet let, nato se
izbrišejo.
8. člen
(hramba dokumentacije)
Pisne izjave iz 3., 4. in 5. člena te uredbe ter
dokumentacijo (kopije osebnih izkaznic ali potnih listov) v zvezi z unovčenjem
bonov mora ponudnik storitev hraniti do poteka zastaralnega roka za nadzor iz
sedemnajstega odstavka 35. člena in 82. člena zakona.

Priloga
1: Potrditev unovčitve bona
Priloga
2: Izjava zakonitega zastopnika oziroma skrbnika za unovčitev bona upravičenca
po tretji osebi
Priloga
3: Izjava upravičenca o prenosu bona

Uredba o načinu unovčitve bona za izboljšanje
gospodarskega položaja na področju potrošnje turizma, povračilu sredstev preko
informacijskega sistema Finančne uprave Republike Slovenije ter načinu vodenja
in upravljanja evidence bonov (Uradni list RS, št. 84/20) vsebuje naslednjo končno določbo:
»KONČNA DOLOČBA
9. člen
(začetek in prenehanje
veljavnosti)
Ta uredba začne veljati 19. junija 2020 in preneha veljati
31. januarja 2021.«.

Uredba o spremembi Uredbe o načinu unovčitve
bona za izboljšanje gospodarskega položaja na področju potrošnje turizma,
povračilu sredstev preko informacijskega sistema Finančne uprave Republike
Slovenije ter načinu vodenja in upravljanja evidence bonov (Uradni list RS, št.
195/20) spreminja 9. člen uredbe tako, da
se glasi:
»9. člen
(začetek in prenehanje
veljavnosti)
Ta uredba začne veljati 19. junija 2020 in preneha veljati
31. januarja 2022«;
ter vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.