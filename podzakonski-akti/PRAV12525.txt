1. SPLOŠNA DOLOČBA
1. člen
(vsebina)
Ta pravilnik v zvezi z neodvisnimi strokovnjaki za redne
preglede klimatskih sistemov (v nadaljnjem besedilu: neodvisni strokovnjaki)
določa program usposabljanja, vsebino dopolnilnega usposabljanja, obliko in
vsebino licence neodvisnega strokovnjaka, podrobnejše pogoje za izvajalca usposabljanja
ter podrobnejšo vsebino in način vodenja registra licenc.
2. PROGRAM USPOSABLJANJA
2. člen
(program usposabljanja)
(1) Usposabljanje se izvaja v skladu s Programom za
pridobitev licence neodvisnega strokovnjaka za redne preglede klimatskih
sistemov (v nadaljnjem besedilu: program usposabljanja), ki je kot priloga 1
sestavni del tega pravilnika.
(2) Pogoj za uspešno opravljeno usposabljanje je
opravljen preizkus znanja.
3. člen
(priprava in izvedba usposabljanja)
Za vsebinsko pripravo in izvedbo usposabljanja ter preizkus znanja
je odgovoren izvajalec usposabljanja.
4. člen
(preizkus znanja)
S preizkusom znanja se preverijo strokovna znanja s področij,
določenih s programom usposabljanja in usposobljenost za izvajanje rednih
pregledov klimatskih sistemov.
5. člen
(obseg preizkusa znanja)
(1) Preizkus znanja obsega pisni in ustni del, ki ga
izvaja izpitna komisija.
(2) Pisni del obsega vsebino iz celotnega področja
programa usposabljanja in traja največ dve šolski uri.
(3) Ustni del obsega preverjanje usposobljenosti za
izvajanje rednih pregledov klimatskih sistemov in traja največ eno šolsko uro.
6. člen
(potek pisnega dela preizkusa znanja)
(1) Pisni del preizkusa znanja se opravlja pisno s
testi, ki jih pripravi izpitna komisija in pod nadzorom vsaj enega od članov
izpitne komisije.
(2) Neodvisni strokovnjak sme pristopiti k opravljanju
pisnega del preizkusa znanja, če izpitni komisiji svojo istovetnost izkaže z
osebnim dokumentom, opremljenim s fotografijo.
(3) Neodvisni strokovnjak sme med preizkusom znanja
uporabljati strokovno literaturo, ki jo določi izvajalec usposabljanja.
(4) Izpitna komisija preveri ali neodvisni strokovnjaki
opravljajo preizkus znanja samostojno in v skladu s prejšnjim odstavkom.
Neodvisnega strokovnjaka, ki ne opravlja preizkusa znanja v skladu z navodili
izpitne komisije, se na kršitev opozori. Če s kršitvijo nadaljuje, mu izpitna
komisija prepove nadaljnje opravljanje preizkusa znanja. V tem primeru se
šteje, da neodvisni strokovnjak preizkusa znanja ni opravil.
7. člen
(potek ustnega dela preizkusa znanja)
(1) Ustni del preizkusa znanja se opravlja pred izpitno
komisijo.
(2) Neodvisni strokovnjak sme pristopiti k opravljanju
ustnega del preizkusa znanja, če izpitni komisiji svojo istovetnost izkaže z
osebnim dokumentom, opremljenim s fotografijo.
(3) Predsednik izpitne komisije vodi in skrbi za nemoten
potek ustnega preizkusa znanja.
(4) O poteku ustnega preizkusa znanja izpitna komisija
vodi zapisnik za vsakega neodvisnega strokovnjaka posebej.
(5) Zapisnik podpišejo predsednik in člani izpitne
komisije.
8. člen
(ocena uspeha)
(1) Uspeh kandidata pri pisnem delu preizkusa znanja
oceni izpitna komisija na predlog člana izpitne komisije, ki je pregledal pisno
nalogo, z oceno »uspešno« ali »neuspešno«. Pisni del preizkusa znanja je
opravljen uspešno, če je neodvisni strokovnjak zbral najmanj 75 % možnih točk.
(2) Neodvisni strokovnjak, ki je uspešno opravil pisni
del preizkusa znanja, ima pravico pristopiti k opravljanju ustnega dela
preizkusa znanja. Uspeh ustnega dela preizkusa znanja oceni izpitna komisija z
oceno »uspešno« ali »neuspešno«.
(3) Če je neodvisni strokovnjak ustni del preizkusa
znanja opravil neuspešno, mora ponavljati preizkus znanja v celoti.
(4) Neodvisni strokovnjak lahko ponavlja preizkus znanja
največkrat dvakrat. Če po dvakratnem ponavljanju, preizkusa znanja ne opravi,
lahko pristopi k ponovnem opravljanju preizkusa znanja po ponovnem
usposabljanju.
9. člen
(pravica ugovora)
(1) Neodvisni strokovnjak, ki se ne strinja z oceno
izpitne komisije, lahko v roku osmih dni po razglasitvi ocene vloži ugovor pri
izpitni komisiji. Ugovor kandidata se zapiše v zapisnik o opravljanju preizkusa
znanja.
(2) O ugovoru odloča ministrstvo, pristojno za energijo
(v nadaljnjem besedilu: ministrstvo). O svoji odločitvi mora neodvisnega strokovnjaka
pisno obvestiti.
10. člen
(dokazilo o uspešno opravljenem preizkusu znanja)
(1) Rezultat preizkusa znanja razglasi predsednik
izpitne komisije ob navzočnosti članov izpitne komisije in neodvisnega
strokovnjaka.
(2) Potrdilo o uspešno opravljenem usposabljanju se izda
na obrazcu iz priloge 2, ki je sestavni del tega pravilnika.
10.a člen
(dopolnilno usposabljanje)
(1) Imetnik licence neodvisnega strokovnjaka se mora pri
izvajalcu usposabljanja vsakih pet let po pridobitvi licence udeležiti
dopolnilnega usposabljanja brez preizkusa znanja.
(2) Dopolnilno usposabljanje traja najmanj 4 ure in vključuje
novosti na področjih iz Priloge 1 tega pravilnika ter ugotovitve iz izvedenih
nadzorov nad izvajanjem rednih pregledov klimatskih sistemov.
(3) Po udeležbi na dopolnilnem usposabljanju se izda potrdilo
o opravljenem dopolnilnem usposabljanju.
(4) Potrdilo o opravljenem dopolnilnem usposabljanju se izda
na obrazcu iz Priloge 6, ki je sestavni del tega pravilnika.
11. člen
(izpitna komisija)
(1) Izpitno komisijo sestavljajo predsednik in dva člana
z univerzitetno izobrazbo, najmanj osmimi leti delovnih izkušenj in s
strokovnimi referencami s področja klimatskih sistemov, navedenimi v 1. točki
17. člena tega pravilnika.
(2) Izpitno komisijo imenuje izvajalec usposabljanja.
Nabor kandidatov za člane izpitne komisije na predlog izvajalca usposabljanja
potrdi ministrstvo.
12. člen
(nezdružljivost članstva v izpitni komisiji)
Kot predsednik ali član izpitne komisije ne sme sodelovati
oseba, ki je:
-       
v času usposabljanja delodajalec neodvisnemu strokovnjaku,
-       
v času usposabljanja družbenik ali sodelavec neodvisnega strokovnjaka v
istem podjetju ali povezani stranki v smislu zakona, ki ureja gospodarske
družbe,
-       
v sorodu z neodvisnim strokovnjakom v ravni ali v stranski vrsti do
vključno drugega kolena ali njegov zakonec oziroma zunaj zakonski partner.
3. OBLIKA IN VSEBINA LICENCE
13. člen
(oblika in vsebina licence)
Licenca neodvisnega strokovnjaka se izda na obrazcu iz
priloge 4, ki je sestavni del tega pravilnika.
14. člen
(vloga za izdajo licence)
(1) Vloga za izdajo licence neodvisnega strokovnjaka se
vloži na obrazcu iz priloge 3, ki je sestavni del tega pravilnika.
(2) Vlogi iz prejšnjega odstavka morajo biti priložena
dokazila o izpolnjevanju in fotografija neodvisnega strokovnjaka.
15. člen
(izkaznica neodvisnega strokovnjaka)
Hkrati z licenco se neodvisnemu strokovnjaku izda izkaznica neodvisnega
strokovnjaka za redne preglede klimatskih sistemov na obrazcu iz priloge 5, ki
je sestavni del tega pravilnika.
4. POGOJI ZA IZVAJALCA USPOSABLJANJA
16. člen
(izvajalec usposabljanja)
Usposabljanje, vključno s preizkusom znanja za pridobitev licence
neodvisnega strokovnjaka, in dopolnilno usposabljanje izvajajo organizacije (v
nadaljnjem besedilu: izvajalec usposabljanja).
17. člen
(pogoji za izvajalca usposabljanja)
Izvajalec usposabljanja mora izpolnjevati naslednje pogoje:
1.     
imeti mora usposobljene predavatelje:
- 
s strokovnimi referencami na področju projektiranja, regulacije in
krmiljenja, vzdrževanja in servisiranja, meritev in preizkušanja klimatskih
sistemov ter energetskih pregledov stavb,
- 
s poznavanjem predpisov s področja energetike, graditve objektov in
varstva okolja z vidika klimatskih sistemov,
- 
s poznavanjem predpisov s področja učinkovite rabe energije, nanašajoč
se na stavbe;
2.     
imeti mora administrativno-tehnično osebje, ki je potrebno za uspešno
izvajanje usposabljanja, organiziranja, vodenje potrebnih evidenc in ima za te
naloge primerne strokovne reference;
3.     
razpolaga z opremo in prostori, ki je potrebna za izvajanje usposabljanja
za vsaj 20 udeležencev usposabljanja in ustrezno avdio-vizualno opremo za opravljanje
pedagoške dejavnost;
4.     
razpolaga z ustrezno informacijsko in telekomunikacijsko opremo za
izvajanje usposabljanja na daljavo.
18. člen
(zbirka dokumentov o kandidatu)
(1) Izvajalec usposabljanja hrani zapisnike o preizkusa
znanja in izvode potrdila o preizkusu znanja za neodvisne strokovnjake v skladu
z določbami predpisa, ki ureja hrambo dokumentarnega gradiva.
(2) Izvajalec usposabljanja mora v roku osmih dni po
zaključenem roku preizkusa znanja ministrstvu posredovati seznam kandidatov, ki
so uspešno opravili usposabljanje.
(3) Izvajalec usposabljanja v roku osmih dni po izvedenem
dopolnilnem usposabljanju ministrstvu posreduje seznam neodvisnih
strokovnjakov, ki so se udeležili dopolnilnega usposabljanja.
5. VSEBINA IN NAČIN VODENJA REGISTRA LICENC
19. člen
(vsebina registra)
V register licenc neodvisnih strokovnjakov (v nadaljnjem
besedilu: register) se vpisujejo naslednji podatki:
1.     
osebni podatki o neodvisnem strokovnjaku: osebno ime, naslov
prebivališča, strokovni ali znanstveni naslov, datum in kraj rojstva, po
potrebi vrsta specializacije in podatki o objavah, telefonska številka, naslov
elektronske pošte;
2.     
podatki o licenci:
- 
številka in datum izdaje odločbe o licenci,
- 
številka in datum potrdila o uspešno opravljenem usposabljanju in
potrdila o opravljenem dopolnilnem usposabljanju,
- 
številka in datum odločbe o odvzemu licence.
20. člen
(način vodenja registra)
(1) Ministrstvo vodi register v obliki informatizirane
zbirke podatkov.
(2) V register se vpisujejo neodvisni strokovnjaki pod
zaporedno številko. Zaporedna številka je sestavljena iz zaporedne številke vpisa
v register in številke licence. Zaporedna številka se ne spreminja tudi ob odvzemu
licence neodvisnega strokovnjaka. Izbrisana zaporedna številka se ne ponovi. V
registru mora biti shranjen vsak podatek, ki je bil kadarkoli vpisan v bazo.
(3) V primeru spremembe podatkov, vpisanih v register,
mora biti v registru poleg novega shranjen in dostopen tudi predhodno vpisan
podatek in datum njegove spremembe. V primeru odvzema licence neodvisnega
strokovnjaka se vpiše datum odvzema z navedbo razloga (po uradni dolžnosti).
(4) Register je javno dostopen na spletni strani
ministrstva.
21. člen
(vpis v register)
Na podlagi odločbe o izdaji licence se neodvisnega
strokovnjaka po uradni dolžnosti vpiše v register.
22. člen
(zbirka listin)
(1) Skupaj z registrom se za vsakega neodvisnega
strokovnjaka, ki je vpisan v register, vodi zbirka listin.
(2) V zbirko listin se vlagajo vse listine in drugi
dokumenti v zvezi z vpisom, odvzemom licence oziroma spremembami vpisa v
register.
23. člen
(obvestilo o spremembi podatkov)
Neodvisni strokovnjak mora ministrstvo obvestiti o spremembi podatkov,
ki se vpisujejo v register.

Priloga
1: Program usposabljanja za pridobitev licence neodvisnega strokovnjaka za
redne preglede klimatskih sistemov
Priloga
2: Potrdilo o usposabljanju za pridobitev licence neodvisnega strokovnjaka za
redne preglede klimatskih sistemov
Priloga
3: Vloga za izdajo licence neodvisnega strokovnjaka za redne preglede
klimatskih sistemov
Priloga
4: Licenca neodvisnega strokovnjaka za redne preglede klimatskih sistemov
Priloga
5: Obrazec izkaznice neodvisnega strokovnjaka za redne preglede klimatskih
sistemov
Priloga
6: Potrdilo o dopolnilnem usposabljanju za neodvisnega strokovnjaka za redne
preglede klimatskih sistemov

Pravilnik o usposabljanju, licencah in
registru licenc neodvisnih strokovnjakov za redne preglede klimatskih sistemov
(Uradni list RS, št. 18/16) vsebuje naslednji končni določbi:
»6. KONČNI DOLOČBI
24. člen
(prenehanje uporabe)
Z uveljavitvijo tega pravilnika se preneha uporabljati
Pravilnik o usposabljanju, licencah in registru licenc neodvisnih strokovnjakov
za preglede klimatskih sistemov (Uradni list RS, št. 6/10).
25. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o usposabljanju, licencah in registru licenc neodvisnih
strokovnjakov za redne preglede klimatskih sistemov (Uradni list RS, št. 10/22) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(izdaja novih licenc)
(1) Licence, izdane v skladu s Pravilnikom o usposabljanju,
licencah in registru licenc neodvisnih strokovnjakov za redne preglede
klimatskih sistemov (Uradni list RS, št. 18/16 in 158/20 – ZURE), veljajo kot
licence za nedoločen čas, izdane v skladu s tem pravilnikom.
(2) Ministrstvo po uradni dolžnosti izda neodvisnim strokovnjakom
nove odločbe o izdaji licence v petih mesecih od uveljavitve tega pravilnika,
hkrati pa se izda nova izkaznica.
12. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Popravek Pravilnika o spremembah in dopolnitvah
Pravilnika o usposabljanju, licencah in registru licenc neodvisnih
strokovnjakov za redne preglede klimatskih sistemov (Uradni list RS, št. 49/22) popravlja prehodno in končno
določbo Pravilnika o spremembah in dopolnitvah Pravilnika o usposabljanju,
licencah in registru licenc neodvisnih strokovnjakov za redne preglede
klimatskih sistemov (Uradni list RS, št. 10/22) tako, da se pravilno glasita:
»PREHODNA IN KONČNA DOLOČBA
15. člen
(izdaja novih licenc)
(1) Licence, izdane v skladu s Pravilnikom o usposabljanju,
licencah in registru licenc neodvisnih strokovnjakov za redne preglede
klimatskih sistemov (Uradni list RS, št. 18/16 in 158/20 – ZURE), veljajo kot
licence za nedoločen čas, izdane v skladu s tem pravilnikom.
(2) Ministrstvo po uradni dolžnosti izda neodvisnim
strokovnjakom nove odločbe o izdaji licence v petih mesecih od uveljavitve tega
pravilnika, hkrati pa se izda nova izkaznica.
16. člen
Ta pravilnik začne veljati petnajsti dan po objavi v Uradnem
listu Republike Slovenije.«.