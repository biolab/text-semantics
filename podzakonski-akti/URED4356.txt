I. SPLOŠNE DOLOČBE
1. člen
(vsebina)
Ta uredba določa: 
-       
programe kmetijske strukturne politike in kmetijske politike razvoja
podeželja za leti 2007 in 2008, 
-       
upravičence, upravičljive stroške, pogoje, kriterije, postopke za uvedbo
in izvajanje posameznih ukrepov in namenov, 
-       
višino sredstev za izvajanje programov iz prve alinee za leto 2007 ter
za leto 2008.
II. UKREPI KMETIJSKE STRUKTURNE POLITIKE IN KMETIJSKE
POLITIKE RAZVOJA PODEŽELJA - NACIONALNI DEL
1. Ukrepi
2. člen
(vrste ukrepov)
Za uresničevanje ciljev kmetijske strukturne politike se
sredstva za programe kmetijske strukturne politike in kmetijske politike
razvoja podeželja, namenijo za naslednja ukrepa: 
-       
sanacija nedokončanih komasacij; 
-       
podpora strokovnim prireditvam, stanovskemu in interesnemu povezovanju.
2. Ukrep: Sanacija nedokončanih komasacij
3. člen
(sanacija nedokončanih komasacij)
(1) V okviru ukrepa Sanacija nedokončanih komasacij se v
okviru sanacije nedokončanih komasacij podpirajo dela, ki sledijo kot rešitve
na pritožbe komasacijskih udeležencev, oziroma kot rešitve pri dokončevanju
komasacijskih postopkov z namenom pravnomočnega zaključevanja le-teh.
Financirajo se naslednja dela: 
a)    
hidromelioracije, agromelioracije in geodetska ter gradbena dela, 
b)    
pravna dela (priprava predlogov za vpis v zemljiško knjigo), 
c)    
izvedeniška dela, cenitve in vrednotenje zemljišč, 
d)    
odškodnine komasacijskim upravičencem na podlagi pravnomočnih odločb, 
e)    
investicijski inženiring (priprava oddaje javnega naročila gradbenih del
ter nadzor nad izvedbo del). 
(2) Upravičenci do sredstev iz tega člena so: 
-       
fizične ali pravne osebe, ki so usposobljene za dejavnosti svetovanja,
priprave predlogov za vpis v zemljiško knjigo, projektiranja ter za izvajanje
geodetske ali gradbene dejavnosti za potrebe kmetijske dejavnosti in imajo
stalno prebivališče oziroma sedež v Republiki Sloveniji, 
-       
komasacijski udeleženci, upravičeni do odškodnin na podlagi pravnomočnih
komasacijskih odločb. 
(3) Pogoj za pridobitev sredstev iz prve alinee prejšnjega
odstavka je izbira izvajalca del po predpisih javnega naročanja. Postopek
izbire izvajalca izvede Ministrstvo za kmetijstvo, gozdarstvo in prehrano (v
nadaljnjem besedilu: MKGP), Agencija Republike Slovenije za kmetijske trge in
razvoj podeželja (v nadaljnjem besedilu: ARSKTRP) ali pristojna upravna enota,
na podlagi pooblastila ARSKTRP. 
(4) Delež dodeljenih sredstev iz tega člena znaša 100
odstotkov vrednosti del oziroma odškodnin na podlagi pravnomočnih odločb. 
(5) Seznam območij, ki so vključena v sanacijo nedokončanih
komasacij, določi minister, pristojen za kmetijstvo. 
(6) Za te namene se dodelijo nepovratna sredstva: 
a)    
za leto 2007 do višine 104.323 eurov, 
b)    
za leto 2008 do višine 125.000 eurov.
3. Ukrep: Podpora strokovnim prireditvam, stanovskemu in
interesnemu združevanju
4. člen
(podpora strokovnim prireditvam, stanovskemu in interesnemu
združevanju)
(1) Predmet podpore je: 
a)    
sofinanciranje delovanja neprofitnih oblik, povezovanje širšega pomena
za kmetijstvo in podeželje, ki povezujejo društva podeželske mladine, podeželskih
žena in sindikat kmetov, ki so registrirana ter delujejo na celotnem območju
Republike Slovenije, 
b)    
sofinanciranje delovanja nevladnih in neprofitnih oblik sodelovanja
kmetov v zvezah in združenjih povezanih s kmetijstvom, ki nudijo pomoč pri
izvajanju strokovnih prireditev, informiranju in usposabljanju podeželskega
prebivalstva, ki so registrirana in delujejo na celotnem območju Republike
Slovenije v skladu s 15. členom Uredbe Komisije (ES), št. 1857/2006 z dne 15.
decembra 2006 o uporabi členov 87 in 88 Pogodbe pri državni pomoči za majhna in
srednje velika podjetja, ki se ukvarjajo s proizvodnjo kmetijskih proizvodov,
in o spremembi Uredbe (ES) št. 70/2001 (UL L, št. 358 z dne 16. 12. 2006, str.
3; v nadaljnjem besedilu: Uredba 1857/2006/ES), 
c)    
sofinanciranje delovanja različnih nevladnih in neprofitnih oblik
sodelovanja kmetov in drugih neprofitnih združenj povezanih s kmetijstvom, ki
nudijo pomoč pri izvajanju strokovnih prireditev, informiranju in usposabljanju
podeželskega prebivalstva, ki so registrirana in delujejo na ožjem območju
Republike Slovenije v skladu s 15. členom Uredbe 1857/2006/ES, 
d)    
izvedba programa predvidenega v Periodičnem načrtu za izvajanje
Nacionalnega programa za enake možnosti žensk in moških za obdobje 2006-2007,
in sicer: 
1.     
Aktivnosti ozaveščanja in izobraževanja o varovanju in krepitvi zdravja
za podeželske in kmečke ženske; 
2.     
Ozaveščanje o različnih oblikah nasilja in izobraževanje o pravicah za
podeželske in kmečke ženske. 
(2) Upravičljivi stroški iz tega člena: 
a)    
za upravičence iz točke a) prejšnjega odstavka so: 
- 
stroški ustrezne infrastrukture za delovanje (najem prostorov, oziroma
nakup opreme); 
- 
materialni stroški in stroški dela pisarne ter organov; 
- 
stroški članarin v mednarodnih organizacijah; 
b)    
za upravičence iz točke b), c) in d) prejšnjega odstavka so: 
- 
stroški povezani z izobraževanjem in usposabljanjem (najemnine
prostorov, honorarji predavateljev, materialni stroški povezani z izvedbo
izobraževanja); 
- 
stroški povezani z organizacijo forumov za izmenjavo znanj med
gospodarstvi, tekmovanj, razstav in sejmov, ter sodelovanje na njih (stroški
udeležbe, publikacij, potni stroški, najemnine razstavnih prostorov); 
- 
predstavitve, katalogi ali spletišča, ki predstavljajo dejanske podatke
o proizvajalcih ali proizvajalcih danega proizvoda, morajo biti informacije in
predstavitve nevtralne in da imajo v njih proizvajalci enake možnosti, da so
predstavljeni. 
(3) Pogoji za pridobitev sredstev iz tega člena so: 
-       
predložitev dokazil o zastopanosti čim večjega števila aktivnega članstva;
-       
predložitev dokazil o zagotavljanju čim širše predstavitve kmetijskim
uporabnikom in javnosti; 
-       
predložitev dokazil o izvajanju izobraževanja na področju kmetijstva in
s kmetijstvom povezanimi dejavnostmi; 
-       
predložitev dokazil o delovanju na področju kmetijstva oziroma s
kmetijstvom povezanimi dejavnostmi. 
(4) Višina sredstev po tem členu: 
a)    
za upravičence iz točke a) prvega odstavka tega člena: 
- 
za leto 2007 do višine 104.323 eurov; 
- 
za leto 2008 do višine 106.409 eurov; 
b)    
za upravičence iz točke b) prvega odstavka tega člena: 
- 
za leto 2007 do višine 104.323 eurov; 
- 
za leto 2008 do višine 106.409 eurov; 
c)    
za upravičence iz točke c) prvega odstavka tega člena: 
- 
za leto 2007 do višine 79.286 eurov; 
- 
za leto 2008 do višine 79.286 eurov; 
d)    
za upravičence iz točke d) prvega odstavka tega člena: 
- 
za leto 2007 do višine 4.172 eurov. 
(5) Delež dodeljenih sredstev iz točk a) in d) prvega
odstavka tega člena znaša do 100 odstotkov upravičljivih stroškov. Delež
dodeljenih sredstev iz točk b) in c) prvega odstavka tega člena znaša do 50
odstotkov upravičljivih stroškov. 
(6) Delež dodeljenih pomoči iz vseh javnih virov za namene
tega člena znaša do 100 odstotkov upravičljivih stroškov. 
(7) Višina razpisanih sredstev se po tem členu za leto 2008
zniža za vrednost pozitivno rešenih pritožb iz leta 2007. 
(8) Če je vlog več kakor je razpoložljivih sredstev po tem
členu, se sredstva na posameznega upravičenca proporcionalno znižajo v skladu s
številom dodeljenih točk.
III. POSTOPEK ZA PRIDOBITEV SREDSTEV
5. člen
(postopek in dodelitev sredstev)
(1) Sredstva po tej uredbi se dodelijo na podlagi izvedenega
javnega razpisa ali na podlagi neposrednih vlog za dodelitev sredstev
upravičencev iz točke a) četrtega odstavka 4. člena te uredbe ali na podlagi
postopka, ki je določen v 3. členu te uredbe. 
(2) O dodelitvi sredstev po tej uredbi odloča predstojnik
ARSKTRP. ARSKTRP izvede javni razpis in v njem podrobneje obrazloži pogoje,
določi kriterije ter način uveljavljanja in koriščenja sredstev. V primeru
upravičencev iz točke a) četrtega odstavka 4. člena te uredbe, predstojnik
ARSKTRP izda odločbo o dodelitvi sredstev neposredno na podlagi vloge. Vloge je
potrebno poslati priporočeno na naslov ARSKTRP, Dunajska 160, Ljubljana. 
(3) ARSKTRP mora pridobiti soglasje MKGP na vsebino javnih
razpisov in razpisne dokumentacije najkasneje pred oddajo v objavo v Uradnem
listu Republike Slovenije. 
(4) Poročilo o izvajanju javnih razpisov, višini dodeljenih
sredstev po upravičencih ter namenih je ARSKTRP dolžna dostaviti na MKGP sedem
dni po izdaji odločb o dodelitvi sredstev ter sedem dni po realizaciji
izplačila upravičencem.
6. člen
(imenovanje komisije za pregled in oceno vlog)
(1) Vloge iz 4. člena, prispele na ARSKTRP, pregleda in oceni
komisija, ki jo za ta namen imenuje predstojnik ARSKTRP v soglasju z ministrom
za kmetijstvo, gozdarstvo in prehrano (v nadaljnjem besedilu: minister).
Komisijo sestavljajo najmanj en predstavnik: MKGP, predstavnik ARSKTRP ter
predstavnik Kmetijsko gozdarske zbornice Slovenije. 
(2) O pregledu in oceni vlog sestavi komisija zapisnik, ki
mora vsebovati zlasti: 
-       
kraj, datum in uro pregleda in ocene vlog, 
-       
imena članov komisije, 
-       
seznam vlagateljev prispelih vlog, 
-       
primerjalno analizo prispelih vlog, 
-       
seznam vlagateljev nepopolnih in neutemeljenih vlog, z navedbo
pomanjkljivosti, 
-       
predlog upravičencev do sredstev po tej uredbi in predlagane višine
sredstev, ki se naj dodelijo posameznemu upravičencu, 
-       
pripombe. 
(3) Zapisnik iz prejšnjega odstavka podpišejo vsi člani
komisije. Komisija o predlogu seznani predstojnika ARSKTRP ter MKGP.
7. člen
(odločitev o vlogah)
(1) Prepozno prispele vloge se zavržejo. Vlagatelje
nepopolnih vlog se pozove, da vloge dopolnijo v roku, ki je določen v javnem
razpisu. Nepopolne vloge, ki jih vlagatelj v navedenem roku ne dopolni ali ne
odpravi pomanjkljivosti, se zavržejo. 
(2) Na podlagi zapisnika komisije iz prvega in tretjega
odstavka prejšnjega člena, odloči o vloženih vlogah predstojnik ARSKTRP v roku
60 dni po izteku razpisnega roka. 
(3) Zoper odločbo ARSKTRP je dopustna pritožba v roku 15 dni
od dneva vročitve odločbe. Pritožbo je potrebno poslati priporočeno po pošti na
ARSKTRP. O pritožbi odloči minister. Zoper odločbo ministra ni pritožbe, možen
pa je upravni spor.
8. člen
(sklenitev pogodb)
Na podlagi odločb o dodeljenih sredstvih iz drugega odstavka
prejšnjega člena te uredbe ARSKTRP sklene z upravičenci pogodbe, s katerimi se
podrobneje uredi način in pogoji koriščenja dodeljenih sredstev.
9. člen
(oblika dodeljenih sredstev)
Sredstva po tej uredbi se dodelijo v obliki nepovratnih
sredstev.
10. člen
(omejitev sredstev)
(1) Sredstva se ne dodelijo upravičencu, ki je za iste
upravičljive stroške, kot jih navaja v vlogi za pridobitev sredstev po tej
uredbi, že prejel javna sredstva Republike Slovenije ali sredstva Evropske
unije, tako da skupna višina dodeljenih javnih sredstev ne presega višine
dovoljene državne pomoči za posamezen ukrep. 
(2) Sredstva se ne dodelijo za naložbe zunaj območja
Republike Slovenije.
11. člen
(vrnitev sredstev)
(1) Upravičenec, pri katerem se ugotovi, da je sredstva
pridobil nezakonito ali jih porabil nenamensko oziroma del ni izvršil v skladu
z programom, mora vrniti vsa pridobljena sredstva skupaj z zakonitimi zamudnimi
obrestmi. 
(2) Upravičenec iz prejšnjega odstavka ne more pridobiti
novih sredstev iz naslova ukrepov kmetijske politike za dobo dveh let od
dokončne odločbe kmetijskega inšpektorja ter vrnitve vseh pridobljenih
sredstev, skupaj z zakonitimi zamudnimi obrestmi.
12. člen
(hramba dokumentacije)
Upravičenci, ki so pridobili sredstva na podlagi te uredbe,
morajo vso dokumentacijo, ki je bila podlaga za pridobitev sredstev, hraniti še
najmanj pet let od dneva pridobitve sredstev.
IV. PRIDOBITEV PODATKOV IZ URADNIH EVIDENC
13. člen
(pridobitev podatkov iz uradnih evidenc)
Potrdila, izpiske in druge podatke o dejstvih iz uradnih
evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil, ki jih je potrebno priložiti vlogi kot
dokazilo na podlagi te uredbe, pridobi organ, ki odloča o vlogi upravičenca.
V. KONČNA DOLOČBA
14. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-20/2007/9
Ljubljana, dne 20. junija 2007
EVA 2007-2311-0024
Vlada Republike Slovenije
Janez Janša l.r. 
Predsednik