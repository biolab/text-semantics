SPLOŠNA DOLOČBA
1. člen
(1) Ta pravilnik določa pogoje,
pod katerimi se sme osebna varovalna oprema dati v promet in uporabo, da se
zagotovi njen prost pretok ter osnovne varnostne zahteve, katerim mora
ustrezati, da sta zagotovljena varnost in zdravje uporabnikov.
(2) Ta pravilnik prenaša v pravni red
Republike Slovenije Direktivo Sveta 89/686/EGS z dne 21. decembra 1989 o
približevanju zakonov držav članic, ki se nanašajo na osebno varovalno opremo
(UL L št. 399, z dne 30. 12. 1989, str. 18) s spremembami.
IZJEME
2. člen
Ta pravilnik se ne uporablja za:
1.    
osebno varovalno opremo, ki jo ureja drug
predpis, namenjen doseganju istih ciljev kot ta pravilnik v zvezi z dajanjem v
promet, prostim pretokom blaga in varnostjo;
2.    
kategorije osebne varovalne opreme, ki so
posebej navedene na seznamu izločenih proizvodov v Prilogi I, ki je sestavni
del tega pravilnika, ne glede na razlog izločitve.
DEFINICIJE
3. člen
(1) Za namen tega pravilnika
“osebna varovalna oprema” pomeni:
1.    
vsako napravo ali pripomoček, ki jo posameznik
nosi ali drži zaradi varovanja pred eno ali več nevarnostmi za zdravje in
varnost;
2.    
vsako enoto, ki jo sestavlja več naprav ali
pripomočkov, ki jih proizvajalec poveže v celoto, za varovanje posameznika pred
enim ali več istočasno nastopajočimi tveganji;
3.    
varovalno napravo ali pripomoček, ki je
ločljivo ali neločljivo združena z osebno opremo, ki ni varovalna in jo
posameznik nosi ali drži pri delu za izvajanje posamezne dejavnosti;
4.    
zamenljivi sestavni deli osebne varovalne
opreme, ki so bistveni za njeno zadovoljivo delovanje in se izključno
uporabljajo samo za takšno opremo.
(2) Vsak sistem, ki se da v promet
skupaj z osebno varovalno opremo z namenom, da se priključi na drugo, zunanjo
dodatno napravo, se šteje kot sestavni del te opreme, četudi ni namenjen temu,
da ga uporabnik neprekinjeno nosi ali drži ves čas izpostavljenosti tveganju.
KATEGORIJE OSEBNE VAROVALNE OPREME
4. člen
(1) Osebna varovalna oprema je
razporejena v naslednje kategorije, pri katerih je potrebno upoštevati ustrezne
postopke za ugotavljanje skladnosti, navedene v 7. členu:
1.    
Osebna varovalna oprema kategorije I
(preprosta), kjer konstruktor predvideva, da uporabnik lahko sam oceni stopnjo
zagotovljenega varovanja pred minimalnimi tveganji in katerih učinke, če so
postopni, lahko uporabnik varno in pravočasno ugotovi. V kategorijo I spada
izključno osebna varovalna oprema za varovanje pred:
1.1  mehanskim delovanjem s površinskim učinkom (vrtnarske
rokavice, naprstniki itn.);
1.2  čistilnimi sredstvi z blagim delovanjem in z učinki, ki jih je
lahko odstraniti (rokavice, ki nudijo zaščito pred razredčenimi raztopinami
detergentov itn.);
1.3  tveganji, s katerimi se srečujemo pri rokovanju z vročimi
elementi, pri katerih uporabnik ni izpostavljen temperaturi višji od 50 °C ali nevarnim učinkom (rokavice, predpasniki za strokovno uporabo itn.);
1.4  atmosferskimi dejavniki, ki niso niti izjemni niti skrajni
(pokrivala, sezonska oblačila, obutev itn.);
1.5  manjšimi udarci in vibracijami, ki ne prizadenejo vitalnih
delov telesa in njihovi učinki ne povzročajo nepopravljivih poškodb organizma
(lahke čelade za varovanje glave, rokavice, lahka obutev itn.);
1.6  sončnimi žarki (sončna očala).
2.    
Osebna varovalna oprema kategorije II
(navadna), ki ne spada v kategorijo I ali III.
3.    
Osebna varovalna oprema kategorije III
(zahtevna), ki je namenjena za varovanje pred smrtnimi nevarnostmi ali pred
nevarnostmi, ki lahko resno in nepopravljivo poškodujejo zdravje in katerih
takojšnjih učinkov, ki jih predvideva načrtovalec, uporabnik ne more pravočasno
ugotoviti. Ta kategorija zajema izključno:
3.1  filtrirne dihalne naprave za varovanje pred aerosoli, (v
trdnem in tekočem stanju) ter pred dražilnimi, nevarnimi, strupenimi in
radioaktivnimi plini;
3.2  dihalne varovalne naprave, ki omogočajo popolno izolacijo pred
ozračjem, vključno s tistimi, ki se uporabljajo pri potapljanju;
3.3  osebno varovalno opremo, ki omogoča le omejeno varovanje pred
škodljivimi kemičnimi snovmi ali ionizirnim sevanjem;
3.4  opremo za nujne posege v okolje z visoko temperaturo, kjer so
učinki primerljivi s tistimi, kjer je temperatura zraka 100 °C ali več in je možna prisotnost infrardečega sevanja, plamenov in velikih količin
staljenih materialov;
3.5  opremo za nujne posege v okolje z nizko temperaturo, katerih
učinki so primerljivi s tistimi, kjer je temperatura zraka ­50 °C ali
manj;
3.6  osebno varovalno opremo za varovanje pred padci z višine;
3.7  osebno varovalno opremo za varovanje pred nevarnostmi,
povezanimi z elektriko in nevarnimi napetostmi ali tisto opremo, ki se jo
uporabi kot izolacijo pri delu z visoko napetostjo.
ZAHTEVE
5. člen
(1) Osebna varovalna oprema se
lahko da v promet in začne uporabljati samo, če zagotavlja varnost in zdravje
uporabnikov ter ob pravilnem vzdrževanju in uporabi v skladu z načrtovanim
namenom ne vpliva na varnost ali zdravje drugih posameznikov, domačih živali
ali premoženja.
(2) Osebna varovalna oprema mora
ustrezati osnovnim zahtevam za varnost in zdravje, ki so navedene v Prilogi II,
ki je sestavni del tega pravilnika.
RAZSTAVE IN PREDSTAVITVE
6. člen
(1) Na sejmih, razstavah,
predstavitvah itn., se osebno varovalno opremo, ki ni v skladu z določbami tega
pravilnika, lahko predstavi samo pod pogojem, da je le-ta označena z ustreznim
opozorilom, ki je na vidnem mestu in opozarja na neusklajenost z zahtevami tega
pravilnika in na prepoved njenega nakupa in/ali uporabe za kakršenkoli namen,
dokler je proizvajalec ali njegov pooblaščeni zastopnik s sedežem v Evropski
skupnosti ne uskladi s temi zahtevami.
(2) Med predstavitvami osebne
varovalne opreme se morajo zagotoviti ustrezni varnostni ukrepi, ki
zagotavljajo varnost oseb.
POSTOPKI UGOTAVLJANJA SKLADNOSTI
7. člen
(1) Preden se tip osebne
varovalne opreme da v promet, mora njen proizvajalec ali pooblaščeni zastopnik
s sedežem v Evropski skupnosti izpolniti naslednje zahteve:
1.    
Za osebno varovalno opremo kategorije I:
1.1  da je usklajena z ustreznimi osnovnimi varnostnimi in
zdravstvenimi zahtevami v skladu s Prilogo II;
1.2  sestaviti tehnično dokumentacijo v skladu z 8. členom in Prilogo
III, ki je sestavni del
       tega pravilnika;
1.3  zagotoviti ES-izjavo o skladnosti v skladu z 9. členom in
Prilogo VI;
1.4  vsako osebno varovalno opremo označiti z oznako CE v skladu z
10. členom in Prilogo IV.
2.    
Za osebno varovalno opremo kategorije II:
2.1  da je usklajena z ustreznimi osnovnimi varnostnimi in
zdravstvenimi zahtevami v skladu s Prilogo II;
2.2  sestaviti tehnično dokumentacijo v skladu z 8. členom in
Prilogo III;
2.3  dati v pregled vzorčni tip in upoštevati postopek v skladu z
11. členom;
2.4  zagotoviti ES-izjavo o skladnosti v skladu z 9. členom in
Prilogo VI;
2.5  vsako osebno varovalno opremo označiti z oznako CE v skladu z
10. členom in Prilogo IV.
3.    
Za osebno varovalno opremo kategorije III:
3.1  da je usklajena z ustreznimi osnovnimi varnostnimi in
zdravstvenimi zahtevami v skladu s Prilogo II;
3.2  sestaviti tehnično dokumentacijo v skladu z 8. členom in
Prilogo III;
3.3  dati v pregled vzorčni tip in upoštevati postopek v skladu z
11. členom;
3.4  zagotoviti postopek preverjanja izdelane osebne varovalne
opreme v skladu z 12. členom;
3.5  zagotoviti ES-izjavo o skladnosti v skladu z 9. členom in
Prilogo VI;
3.6  vsako osebno varovalno opremo označiti z oznako CE v skladu z
10. členom in Prilogo IV ter dodati identifikacijsko številko priglašenega
organa za ugotavljanje skladnosti, ki je vključen v preverjanje, v skladu z
12. členom.
(2) Zahteve iz prejšnjega odstavka se
ne uporabljajo za sestavne dele osebne varovalne opreme, ki bodo vgrajeni v
osebno varovalno opremo, pod pogojem, da le-ti niso bistvenega pomena za
zadovoljivo delovanje te opreme.
(3) Če so zahteve za osebno varovalno
opremo iz prvega odstavka tega člena izpolnjene v državi, ki je članica
Evropske skupnosti (v nadaljnjem besedilu: država članica), se šteje, da ta
osebna varovalna oprema izpolnjuje zahteve iz prvega odstavka tega člena.
TEHNIČNA DOKUMENTACIJA
8. člen
Proizvajalec ali njegov pooblaščeni
zastopnik s sedežem v Evropski skupnosti mora za vsak tip osebne varovalne
opreme preden se ga da v promet, sestaviti tehnično dokumentacijo (navedeno v
Prilogi III), ki jo na zahtevo predloži pristojnim organom.
ES-IZJAVA O SKLADNOSTI
9. člen
Proizvajalec ali njegov pooblaščeni
zastopnik s sedežem v Evropski skupnosti mora za vsak tip osebne varovalne
opreme, ki jo proizvede ali da v promet, pripraviti ES-izjavo o skladnosti in
pri tem uporabiti obrazec iz Priloge VI, ki potrjuje skladnost te osebne
varovalne opreme z določbami tega pravilnika.
OZNAKA CE
10. člen
(1) Proizvajalec mora označiti
z oznako CE vsak kos osebne varovalne opreme in s tem potrditi, da je osebna
varovalna oprema izdelana v skladu z določili tega pravilnika.
(2) Znak skladnosti je sestavljen iz
začetnic »CE«. Oblika oznake, ki se mora uporabiti, je prikazana v Prilogi IV.
Če je pri preverjanju, navedenemu v 12. členu tega pravilnika, vključen
priglašeni organ za ugotavljanje skladnosti, se mora osnovni oznaki dodati še
identifikacijska številka tega organa.
(3) Oznako CE je potrebno namestiti na
vsak kos proizvedene osebne varovalne opreme tako, da je na vidnem mestu,
čitljiva in obstojna v celotnem obdobju življenjske dobe, ki je načrtovana za
to osebno varovalno opremo. Če pa to zaradi značilnosti proizvoda ni možno, se
mora oznaka CE namestiti na embalažo.
(4) Prepovedano je namestiti oznake na
osebno varovalno opremo ali njeno embalažo, ki bi lahko zavedle tretjo osebo,
da gre za pomen in obliko oznake CE. Na osebno varovalno opremo ali njeno
embalažo se lahko namestijo katerekoli druge oznake, če ne zmanjšujejo vidnosti
in čitljivosti oznake CE.
(5) Če je oznaka CE neustrezno
pritrjena, mora proizvajalec ali njegov pooblaščeni zastopnik s sedežem v
Evropski skupnosti sprejeti vse potrebne ukrepe, da uskladi proizvod z
določbami tega pravilnika, zlasti tistimi v zvezi z oznako CE.
(6) Kadar za osebno varovalno opremo
veljajo tudi zahteve drugih predpisov, ki prevzemajo direktive EU in
obravnavajo ostale vidike oznake CE ter predvidevajo namestitev le-te, mora
oznaka CE pomeniti, da osebna varovalna oprema izpolnjuje tudi zahteve teh
predpisov.
(7) Kadar eden ali več predpisov iz
prejšnjega odstavka med prehodnim obdobjem proizvajalcu dopušča izbiro, po
katerem predpisu bo ugotavljal skladnost, pomeni oznaka CE skladnost samo s
tistimi predpisi, ki jih je uporabil proizvajalec. V tem primeru, morajo biti podrobnosti
o uporabljenih predpisih navedene v dokumentih, zaznamkih ali navodilih, ki jih
predpisi zahtevajo, in priložene taki osebni varovalni opremi.
ES-PREGLED TIPA
11. člen
(1) ES-pregled tipa je
postopek, s katerim priglašeni organ za ugotavljanje skladnosti ugotovi in
potrdi, da vzorčni tip osebne varovalne opreme izpolnjuje vse ustrezne določbe
tega pravilnika.
(2) Zahtevek za ES-pregled tipa
določenega vzorčnega tipa mora vložiti proizvajalec ali njegov pooblaščeni
zastopnik s sedežem v Evropski skupnosti pri enem samem priglašenem organu za
ugotavljanje skladnosti.
(3) Zahtevek mora vsebovati:
-      
ime in naslov proizvajalca ali njegovega
pooblaščenega zastopnika s sedežem v Evropski skupnosti in proizvodnega obrata
te osebne varovalne opreme;
-      
tehnično dokumentacijo proizvajalca iz
8. člena in Priloge III.
Zahtevku mora biti priloženo ustrezno
število primerkov vzorčnega tipa za pregled.
(4) Priglašeni organ za ugotavljanje
skladnosti mora opraviti ES-pregled tipa v skladu s postopki, navedenimi pod
točkama a) in b):
a) 
Preverjanje tehnične dokumentacije
proizvajalca:
- 
riglašeni organ za ugotavljanje skladnosti mora
preveriti tehnično dokumentacijo proizvajalca, da ugotovi, ali je ustrezna
glede na standarde, navedene v 13. členu;
- 
če proizvajalec ni uporabil ali je samo delno
uporabil standarde iz 13. člena ali če takih standardov ni, mora
priglašeni organ za ugotavljanje skladnosti preveriti ustreznost tehničnih
specifikacij, ki jih je uporabil proizvajalec ob upoštevanju bistvenih zahtev,
preden pregleda tehnično dokumentacijo proizvajalca, da bi ugotovil, ali je
ustrezna glede na te tehnične specifikacije.
b) 
Pregled vzorčnega tipa:
-  pri pregledu vzorčnega tipa mora priglašeni organ za ugotavljanje
skladnosti preveriti ali je vzorčni tip proizveden v skladu s tehnično
dokumentacijo proizvajalca in se lahko varno uporablja v skladu z načrtovanim
namenom;
-  priglašeni organ za ugotavljanje skladnosti vodi oziroma opravi vse
potrebne preglede in preskuse, da ugotovi skladnost vzorčnega tipa s
harmoniziranimi standardi, navedenimi v 13. členu;
-  če proizvajalec ni uporabil ali je samo delno uporabil standarde iz
13. člena ali kjer takih standardov ni, mora priglašeni organ za
ugotavljanje skladnosti voditi oziroma opraviti vse potrebne preglede in
preskuse, s katerimi ugotovi skladnost vzorčnega tipa s tehničnimi
specifikacijami, ki jih je uporabil proizvajalec pod pogojem, da so le-te
skladne z osnovnimi zdravstvenimi in varnostnimi zahtevami iz Priloge II.
(5) Če vzorčni tip izpolnjuje ustrezne
določbe, mora priglašeni organ za ugotavljanje skladnosti sestaviti
ES-certifikat o pregledu tipa in o tem obvestiti vlagatelja zahtevka. Ta
ES-certifikat o pregledu tipa mora vsebovati ugotovitve pregledov, v njem
morajo biti navedeni vsi pogoji v zvezi z njegovo izdajo, hkrati pa mora
vključevati tudi opise in načrte, ki so potrebni za identifikacijo pregledanega
vzorčnega tipa. Pristojni državni organi, drugi priglašeni organi za
ugotavljanje skladnosti, Komisija Evropskih skupnosti in države članice lahko
dobijo kopijo ES-certifikata o pregledu tipa in, na podlagi utemeljene zahteve,
izvod tehnične dokumentacije proizvajalca in poročilo o opravljenih pregledih
in preskusih. Dokumentacija mora biti na voljo tem organom deset let po tem, ko
je osebna varovalna oprema dana v promet.
(6) Vsak priglašeni organ za
ugotavljanje skladnosti, ki zavrne izdajo ES-certifikata o pregledu tipa, mora
o tem obvestiti druge priglašene organe za ugotavljanje skladnosti. Priglašeni
organ za ugotavljanje skladnosti, ki razveljavi ES-certifikat o pregledu tipa,
mora o tem obvestiti pristojni državni organ, ki je imenoval le-tega, in pri
tem navesti razloge za svojo odločitev.
PREVERJANJE IZDELANE OSEBNE VAROVALNE OPREME
12. člen
(1) Proizvodnja osebne
varovalne opreme kategorije III mora biti, glede na odločitev proizvajalca, v
skladu z ES-sistemom zagotavljanja kakovosti končnih izdelkov, kot je določeno
v drugem odstavku tega člena ali ES-sistemom za zagotavljanje kakovosti
proizvodnje s spremljanjem, kot je določeno v tretjem odstavku tega člena.
(2) Pri uporabi ES-sistema
zagotavljanja kakovosti končnih izdelkov mora proizvajalec izvajati naslednji
postopek:
1.    
Proizvajalec mora sprejeti vse potrebne ukrepe
in tako zagotoviti, da proizvodni proces, vključno s končnim nadzorom osebne
varovalne opreme in preskusi, zagotovi homogenost proizvodnje in skladnost
osebne varovalne opreme s tipom, opisanim v ES-certifikatu o pregledu tipa in z
ustreznimi osnovnimi varnostnimi in zdravstvenimi zahtevami, navedenimi v
Prilogi II.
2.    
Priglašeni organ za ugotavljanje skladnosti, ki
ga je izbral proizvajalec, mora opraviti vse potrebne preglede. Ti pregledi
morajo biti opravljeni naključno, navadno v časovnih razmikih najmanj enega
leta.
3.    
Ustrezen vzorec osebne varovalne opreme, ki ga
vzame priglašeni organ za ugotavljanje skladnosti, mora biti pregledan, poleg
tega pa morajo biti na njem opravljeni vsi ustrezni preskusi, ki so določeni v
standardih, opredeljenih v 13. členu ali ki so potrebni, da dokažejo
skladnost z osnovnimi varnostnimi in zdravstvenimi zahtevami, navedenimi v
Prilogi II.
4.    
Če ta priglašeni organ za ugotavljanje
skladnosti, ki preverja ES-sistem zagotavljanja kakovosti končnih izdelkov ni
organ, ki je izdal ustrezni ES-certifikat o pregledu tipa in se pojavijo težave
v zvezi s preverjanjem skladnosti vzorcev, mora le-ta navezati stik s
priglašenim organom za ugotavljanje skladnosti, ki je izdal ES-certifikat o
pregledu tipa.
5.    
Priglašeni organ za ugotavljanje skladnosti je
dolžan proizvajalcu posredovati poročilo o preskusu. Če poročilo ugotavlja, da
proizvodnja ni homogena ali da pregledana osebna varovalna oprema ni v skladu s
tipom, opisanim v ES-certifikatu o pregledu tipa ali z ustreznimi osnovnimi
varnostnimi in zdravstvenimi zahtevami, ki so navedene v 
Prilogi II, mora priglašeni organ za ugotavljanje skladnosti sprejeti ustrezne
ukrepe za odpravo ene ali več ugotovljenih napak in o tem obvestiti priglašeni
organ za ugotavljanje skladnosti, ki je izdal ES-certifikat o pregledu tipa.
6.    
Proizvajalec mora na zahtevo pristojnega
inšpekcijskega organa predložiti poročilo priglašenega organa za ugotavljanje
skladnosti.
(3) Pri ES-sistemu za zagotavljanje
kakovosti proizvodnje s spremljanjem, mora proizvajalec vzpostaviti kakovost
sistema in izvajati naslednji postopek:
1.    
Sistem:
a)   V skladu s tem postopkom proizvajalec predloži zahtevek za
odobritev sistema nadzora priglašenemu organu za ugotavljanje skladnosti, ki ga
sam izbere. Zahtevek mora vsebovati:
-  vse informacije, ki se nanašajo na določeno kategorijo osebne
varovalne opreme vključno, kjer je to ustrezno, z dokumentacijo, ki zadeva
odobreni vzorčni tip;
-  dokumentacijo o sistemu nadzora kakovosti;
-  obvezo, da bo izpolnjeval vse zahteve, ki izhajajo iz sistema
nadzora kakovosti in da bo ohranjal primernost in učinkovitost sistema.
b)  V skladu s sistemom zagotavljanja kakovosti je potrebno vsak kos
osebne varovalne opreme pregledati ter opraviti ustrezne preskuse, navedene v
3. točki drugega odstavka tega člena, da bi preverili njihovo skladnost z
ustreznimi osnovnimi varnostnimi in zdravstvenimi zahtevami iz Priloge II. Dokumentacija
o sistemu zagotavljanja kakovosti mora vsebovati ustrezen opis, posebno pa še:
-  cilje kakovosti, organizacijske sheme, odgovornosti vodilnih
delavcev in njihova pooblastila v zvezi s kakovostjo izdelka;
-  preverjanja in preskuse, ki morajo biti opravljeni po končni
izdelavi;
-  načine preverjanja učinkovitosti delovanja sistema zagotavljanja
kakovosti.
c)   Priglašeni organ za ugotavljanje skladnosti mora presoditi sistem
zagotavljanja kakovosti in ugotoviti, če le-ta izpolnjuje določbe iz točke b).
Pri tem mora predpostavljati, da sistemi zagotavljanja kakovosti, ki
uporabljajo ustrezen harmoniziran standard, izpolnjujejo te določbe. Priglašeni
organ za ugotavljanje skladnosti, ki izvaja revizijo, mora izdelati vse
potrebne in objektivne ocene elementov sistema zagotavljanja kakovosti in
zlasti preveriti, če ta sistem zagotavlja skladnost proizvedene osebne
varovalne opreme z odobrenim vzorčnim tipom. Odločitev mora biti posredovana
proizvajalcu in mora vsebovati vse zaključke opravljenega pregleda in utemeljitev
za določitev take ocene.
d)   Proizvajalec mora obvestiti priglašeni organ za ugotavljanje
skladnosti, ki je odobril sistem zagotavljanja kakovosti, o kakršnemkoli
namenu, da spremeni sistem zagotavljanja kakovosti. Priglašeni organ za
ugotavljanje skladnosti mora preučiti predlagane spremembe in odločiti, ali
spremenjen sistem zagotavljanja kakovosti izpolnjuje ustrezne določbe. Svojo
odločitev bo priglašeni organ za ugotavljanje skladnosti posredoval
proizvajalcu. Sporočilo mora vsebovati tudi zaključke opravljenega pregleda in
utemeljitev za tako odločitev.
2.    
Nadzor:
a)   Namen nadzora je zagotoviti, da proizvajalec pravilno izpolni vse
obveznosti, ki izhajajo iz odobrenega sistema zagotavljanja kakovosti.
b)   Za namen nadzora mora proizvajalec priglašenemu organu za
ugotavljanje skladnosti omogočiti dostop do lokacij, kjer se osebna varovalna
oprema pregleduje, preskuša in skladišči ter mu posredovati vse zahtevane
informacije, še zlasti pa:
-   dokumentacijo o sistemu zagotavljanja kakovosti;
-   tehnično dokumentacijo;
-   poslovnike o zagotavljanju kakovosti.
c)   Priglašeni organ za ugotavljanje skladnosti mora redno izvajati
preglede, da bi zagotovil, da proizvajalec vzdržuje in uporablja odobreni
sistem zagotavljanja kakovosti in posredovati proizvajalcu kopijo poročila o pregledu.
d)   Priglašeni organ za ugotavljanje skladnosti lahko pri proizvajalcu
opravi obisk nenapovedano. V času takih obiskov mora priglašeni organ za
ugotavljanje skladnosti proizvajalcu posredovati poročilo o takem obisku in, če
je ustrezno, poročilo o pregledu.
e)   Proizvajalec mora na zahtevo pristojnega inšpekcijskega organa
predložiti poročilo priglašenega organa za ugotavljanje skladnosti.
DOMNEVA SKLADNOSTI
13. člen
(1) Ministrstvo, pristojno za
gospodarstvo, objavi na svojih spletnih straneh seznam harmoniziranih
standardov, katerih uporaba ustvari domnevo o skladnosti osebne varovalne
opreme z zahtevami, ki jih določa ta pravilnik (v nadaljnjem besedilu: seznam
standardov).
(2) Kadar je na osebni varovalni
opremi kategorije I nameščena oznaka CE in kadar proizvajalec na zahtevo lahko
predloži za tako osebno varovalno opremo ES-izjavo o skladnosti iz
9. člena in Priloge VI, se domneva, da je v skladu z osnovnimi varnostnimi
in zdravstvenimi zahtevami navedenimi v Prilogi II.
(3) Kadar je na osebni varovalni
opremi kategorije II in III nameščena oznaka CE, se domneva, da izpolnjuje
osnovne varnostne in zdravstvene zahteve iz Priloge II, če proizvajalec na
zahtevo lahko predloži za to osebno varovalno opremo ES-izjavo o skladnosti iz
9. člena in Priloge VI in ES-certifikat o pregledu tipa, ki ga je izdal
priglašeni organ za ugotavljanje skladnosti, kateri potrjuje skladnost z
ustreznimi standardi in ima opravljen ES-pregled tipa v skladu s prvo alineo
točke a) in prvo alineo točke b) četrtega odstavka 11. člena.
(4) Če proizvajalec ni uporabil ali je
samo delno uporabil harmonizirane standarde ali če takih standardov ni, mora
ES-certifikat o pregledu tipa, ki ga je izdal priglašeni organ za ugotavljanje
skladnosti, izkazovati skladnost z osnovnimi varnostnimi in zdravstvenimi
zahtevami iz Priloge II ter skladnost z določili druge alinee točke a) in
tretje alinee točke b) četrtega odstavka 11. člena.
PRIGLAŠENI ORGANI ZA UGOTAVLJANJE SKLADNOSTI
14. člen
(1) Preden se organi za
ugotavljanje skladnosti vključijo v postopek ES-pregleda tipa na podlagi
11. člena in v postopek preverjanja izdelane osebne varovalne opreme na
podlagi 12. člena tega pravilnika, morajo izpolniti pogoje določene v
Prilogi V, ki je sestavni del tega pravilnika, in biti določeni z odločbo v skladu
z določili Zakona o tehničnih zahtevah za proizvode in o ugotavljanju
skladnosti.
(2) Organe, navedene v prejšnjem
odstavku priglasi ministrstvo, pristojno za izvedbo postopka priglasitve
organov za ugotavljanje skladnosti (v nadaljnjem besedilu: pristojno
ministrstvo) v skladu s 14. členom Zakona o tehničnih zahtevah za
proizvode in o ugotavljanju skladnosti, Komisiji Evropskih skupnosti in državam
članicam ter državam Evropskega gospodarskega prostora. S priglasitvijo se
opredelijo tudi naloge, za katere je ta organ usposobljen ter identifikacijska
številka, ki mu jo dodeli Komisija Evropskih skupnosti.
(3) Če priglašeni organ za
ugotavljanje skladnosti ne izpolnjuje več pogojev, določenih v Prilogi V, mora
pristojno ministrstvo, v skladu z določbo 14. člena Zakona o tehničnih
zahtevah za proizvode in o ugotavljanju skladnosti, priglasitev umakniti in o
tem takoj obvestiti Komisijo Evropskih skupnosti in države članice.
(4) Če priglašeni organ za
ugotavljanje skladnosti zavrne izdajo ES-certifikata o pregledu tipa ali
ugotovi, da proizvodnja ni homogena ali da osebna varovalna oprema ne ustreza
tipu, opisanemu v ES-certifikatu o pregledu tipa (5. točka drugega odstavka
12. člena) ali da ES-sistem zagotavljanja kakovosti proizvodnje ni
zadovoljiv (tretji odstavek 12. člena), se lahko stranka pritoži na
pristojno ministrstvo v skladu z določili zakona, ki določa splošni upravni
postopek.
NADZOR
15. člen
Nadzor nad izvajanjem tega pravilnika na trgu
izvaja Tržni inšpektorat Republike Slovenije.
Nadzor nad izvajanjem tega pravilnika pri
uporabi osebne varovalne opreme, vključno pri uporabi na ribiških ladjah izvaja
Inšpektorat Republike Slovenije za delo, razen nadzora:
-      
pri uporabi osebne varovalne opreme pri
izvajanju rudarskih del ter podzemnih gradbenih delih, ki se izvajajo z
rudarskimi metodami dela in v skladu z zakonom, ki ureja rudarstvo in na
njegovi podlagi izdanimi predpisi, kjer nadzor izvaja Inšpektorat Republike
Slovenije za energetiko in rudarstvo;
-      
pri uporabi osebne varovalne opreme na ladjah in
čolnih za gospodarske namene, kjer nadzor izvaja Uprava Republike Slovenije za
pomorstvo;
-      
pri uporabi osebne varovalne opreme pri delu
članov posadk zračnih plovil, kjer nadzor izvaja ministrstvo, pristojno za
promet;
-      
pri uporabi osebne varovalne opreme v
gasilstvu, kjer nadzor izvaja Inšpektorat Republike Slovenije za varstvo pred
naravnimi in drugimi nesrečami.
POSTOPKI OBVEŠČANJA
16. člen
(1) Pristojni inšpekcijski
organ, ki sprejme ukrepe, s katerimi umika neustrezno osebno varovalno opremo s
trga, prepove njeno dajanje v promet in uporabo ali omeji njen prost pretok,
mora o tem nemudoma obvestiti ministrstvo, pristojno za gospodarstvo.
Obveščanje izvede v skladu s predpisom, ki ureja način medsebojne izmenjave
informacij o ukrepih in dejanjih, ki omejujejo trgovanje s proizvodi.
(2) Ministrstvo, pristojno za
gospodarstvo, je dolžno obvestiti Komisijo Evropskih skupnosti o ukrepih iz
prejšnjega odstavka v skladu s predpisom, ki ureja način medsebojne izmenjave
informacij. Svojo odločitev je dolžno utemeljiti.
(3) Ministrstvo, pristojno za
gospodarstvo, je dolžno obvestiti Komisijo Evropskih skupnosti in države
članice o ukrepih, ki zadevajo neustrezno osebno varovalno opremo, ki ima
nameščeno oznako CE.

Priloga I: Izčrpen seznam kategorij osebne varovalne
opreme, ki jih ta pravilnik ne obravnava
Priloga II: Osnovne varnostne in zdravstvene zahteve
Priloga III: Tehnična dokumentacija, ki jo dobavi
proizvajalec
Priloga IV: CE – znak skladnosti in informacija
Priloga V: Pogoji, ki jih morajo izpolnjevati
priglašeni organi za ugotavljanje skladnosti
Priloga VI: ES – izjava o skladnosti

Pravilnik o osebni varovalni opremi (Uradni
list RS, št. 29/05)
vsebuje naslednjo prehodno in končno določbo:
»PREHODNA DOLOČBA
17. člen
Z dnem uveljavitve tega pravilnika preneha
veljati Pravilnik o osebni varovalni opremi (Uradni list RS, št. 97/00, 73/03
in 2/04 – ZZdrl-A) in se preneha uporabljati Pravilnik o obveznem atestiranju
plezalk za lesene drogove za proste zračne vode in o pogojih, ki jih morajo
izpolnjevati organizacije združenega dela, pooblaščene za atestiranje teh
proizvodov (Uradni list SFRJ, št. 67/89).
KONČNA DOLOČBA
18. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o osebni
varovalni opremi (Uradni list RS, št. 23/06) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o osebni
varovalni opremi (Uradni list RS, št. 76/11) vsebuje naslednji končni določbi:
»5. člen
Z dnem uveljavitve tega pravilnika preneha
veljati Odredba o seznamu standardov, katerih uporaba ustvari domnevo o
skladnosti proizvoda z zahtevami Pravilnika o osebni varovalni opremi (Uradni
list RS, št. 54/10 in 17/11 – ZTZPUS-1).
6. člen
Ta pravilnik začne veljati petnajsti dan po
objavi v Uradnem listu Republike Slovenije.«.