1. člen
Ta pravilnik natančneje predpisuje opredelitev in način razvrščanja
zdravil skupin A, B in C ter medicinskih pripomočkov skupine D.
2. člen
V skupino A se razvrstijo zdravila, ki izpolnjujejo najmanj enega
od naslednjih pogojev:
1.     
zanje obstaja verjetnost, da tudi ob pravilni uporabi predstavljajo
posredno ali neposredno nevarnost za uporabnika, če se uporabljajo brez
zdravniškega nadzora;
2.     
ob nepravilni uporabi obstaja velika verjetnost, da bodo posredno ali neposredno
ogrozila uporabnikovo zdravje;
3.     
vsebujejo učinkovine ali pripravke učinkovin, katerih učinki ali
stranski učinki zahtevajo nadaljnje raziskovanje;
4.     
zdravnik jih običajno predpiše za parenteralno uporabo.
3. člen
V skupino A se razvrstijo zdravila, ki vsebujejo narkotične
ali psihotropne učinkovine, ki jih določa poseben zakon in zdravila, pri
katerih ob napačni uporabi obstaja verjetnost njihove zlorabe ali nastanka
odvisnosti.
4. člen
V skupino A se razvrstijo tudi zdravila, ki vsebujejo snov
ali učinkovino, ki je nova ali ima posebne lastnosti, zaradi katerih uvrstitev
v skupino A pomeni previdnostni ukrep.
5. člen
V skupino B se razvrstijo zdravila, ki vsebujejo zdravilne učinkovine
sinteznega, polsinteznega in naravnega izvora ter anorganske zdravilne
učinkovine, za katere je pristojna komisija za zdravila ugotovila, da je za
varno samozdravljenje potreben nadzor in svetovanje v lekarnah.
V skupino B se razvrstijo tudi dietetični izdelki s
terapevtsko indikacijo pod pogojem, da so življenjskega pomena za uporabnika in
da imajo farmacevtsko obliko.
6. člen
Za zdravila skupine B veljajo enake zahteve glede kakovosti in
učinkovitosti kot za skupino A, stopnja njihove varnosti je dokazana in
razmerje med koristnostjo in tveganjem stranskih učinkov ocenjeno kot ugodno.
7. člen
Kakovost, varnost in učinkovitost zdravil skupine B se preverja
v skladu s kriteriji, ki so določeni za zdravila skupine A.
8. člen
Zdravila skupine B in C, ki izpolnjujejo enega od pogojev iz
2., 3. in 4. člena tega pravilnika, se razvrstijo v skupino A.
9. člen
Zdravila skupine B in skupine C se medsebojno razlikujejo po
oceni njihove učinkovitosti in varnosti.
Zdravila skupine B in C so namenjena za samozdravljenje, ki
je omejeno na preprečevanje, lajšanje in odpravljanje simptomov in zdravstvenih
težav, ki so praviloma takšne, da ne zahtevajo posvetovanja z zdravnikom. Ob
tem mora biti verjetnost nepravilnega prepoznavanja bolezni in nepravočasnega
zdravljenja zmanjšana na najmanjšo možno mero. Čas samozdravljenja se spreminja
glede na okoliščine, vendar ne sme biti daljši od 3-7 dni, razen če dovoljenje
za promet z zdravilom ne določa drugače.
10. člen
V skupino C se razvrstijo zdravila, za katera je značilna zmerna
jakost farmakodinamskega učinka, namesto učinkovitosti je zanje pomembnejša
lastnost uporabnost in namesto varnosti je zanje pomembnejša lastnost
neškodljivost.
11. člen
V zdravila skupine C se razvrstijo zdravila, ki izpolnjujejo naslednje
pogoje:
1.     
da so naravnega, sinteznega, polsinteznega ali biosinteznega izvora in
ne vsebujejo sestavin z močnim delovanjem ali imajo dokazano istovetnost in
vsebnost sestavin v določenih mejah;
2.     
da je zanje značilna relativna neškodljivost, ki jo oceni pristojna
komisija za zdravila na podlagi predložene dokumentacije in razpoložljive znanstvene
in strokovne literature ter eksperimentalnih rezultatov;
3.     
da so v farmacevtski obliki.
12. člen
Zdravila skupine C so izdelana iz: 
1.     
zdravilnih rastlin ali delov rastlin, redkeje iz živali ter iz njih
izoliranih zdravilnih učinkovin, naravnih metabolitov gliv in mikrobov;
2.     
anorganskih zdravilnih učinkovin;
3.     
zdravilnih učinkovin, pridobljenih z gensko tehnologijo;
4.     
polsinteznih in sinteznih zdravilnih učinkovin.
13. člen
Zdravila skupine C so izdelana v ustreznih farmacevtskih oblikah,
imenovanih v skladu s standardnimi farmacevtsko-tehnološkimi izrazi.
14. člen
Zdravila skupine C so lahko sredstva za:
1.     
ublažitev bolečin v farmacevtskih oblikah za zunanjo uporabo;
2.     
ublažitev revmatičnih težav v farmacevtskih oblikah za zunanjo uporabo;
3.     
olajševanje izkašljevanja;
4.     
ublažitev kašlja;
5.     
inhaliranje;
6.     
dezinfekcijo ustne votline, kože in sluznic;
7.     
olajševanje težav zaradi nahoda in prehlada;
8.     
ublažitev psihičnih težav;
9.     
zboljšanje vitalnosti in odpornosti organizma;
10.  
olajševanje težav pri vnetju sečnih poti;
11.  
urejanje in zboljšanje prebave;
12.  
urejanje iztrebljanja;
13.  
ublažitev vnetij na koži in sluznicah (tudi antihemeroidaliae);
14.  
povečanje lokalne cirkulacije krvi;
15.  
medicinsko kozmetiko;
16.  
ublažitev težav pri motnjah funkcij jeter in žolčnih poti;
17.  
ublažitev težav v menstruacijskem ciklusu ali v menopavzalnem obdobju;
18.  
ublažitev težav zaradi motenj v krvnem obtoku in pri delovanju srca;
19.  
ublažitev želodčnih težav in motenj;
20.  
zdravljenje in preprečevanje zdravju škodljivih navad;
21.  
zmanjšanje telesne mase;
22.  
druge indikacije, ki jih določi Komisija za zdravila skupine C.
15. člen
V skupino C se razvrstijo tudi dietetični izdelki s
terapevtsko indikacijo, ki preprečujejo ali zdravijo bolezni oziroma se z njimi
dosežejo drugi medicinsko upravičeni cilji.
16. člen
Zdravila skupine C, ki so izključno rastlinskega izvora (v
nadaljnjem besedilu: fitofarmaki) so zdravila, ki kot učinkovino vsebujejo
nadzemne ali podzemne dele rastlin ali drug rastlinski material ali njihovo
kombinacijo v surovem ali predelanem stanju v ustrezni farmacevtski obliki.
Za rastlinski material štejejo tudi sokovi, gumiji, maščobna
olja, eterična olja in druge podobne substance.
Fitofarmaki lahko poleg zdravilnih učinkovin vsebujejo tudi
pomožne snovi.
Zdravila, ki vsebujejo rastlinski material v kombinaciji s
kemično definiranimi učinkovinami, vključno s kemično definiranimi, izoliranimi
sestavinami rastlin, ne štejejo za fitofarmake.
17. člen
Medicinski pripomoček skupine D (v nadaljnjem besedilu: medicinski
pripomoček) je katerikoli instrument, aparat, naprava, material ali drug
izdelek, ki se uporablja samostojno ali v kombinaciji, vkjučno s programsko
opremo, potrebno za njegovo ustrezno uporabo kot jo je predvidel izdelovalec in
ki ne doseže svojega osnovnega učinka na človeško telo s farmakološkimi,
imunološkimi ali metaboličnimi učinki, vendar lahko le-ti pripomorejo k njegovi
funkciji.
Medicinski pripomoček se uporablja za:
-       
diagnosticiranje, preventivo, spremljanje, zdravljenje ali lajšanje
bolezni,
-       
diagnosticiranje, spremljanje, zdravljenje, lajšanje ali nadomeščanje
posledic poškodb ali telesnih napak,
-       
preiskave, nadomeščanje ali modifikacijo anatomskih ali fizioloških
funkcij,
-       
nadzor rojstev.
18. člen
Medicinski pripomočki se po tem pravilniku razvrščajo na dveh
nivojih.
Prvi nivo uvrsti medicinske pripomočke:
1.     
glede na njihovo potencialno nevarnost, ki jo predstavljajo za
uporabnika:
- 
v I. razred: medicinski pripomočki z nizko stopnjo potencialne
nevarnosti,
- 
v II.a razred: medicinski pripomočki z večjo stopnjo potencialne
nevarnosti,
- 
v II.b razred: medicinski pripomočki z visoko stopnjo potencialne
nevarnosti,
- 
v III. razred: medicinski pripomočki z najvišjo stopnjo potencialne
nevarnosti;
2.     
glede na njihovo naravo med:
- 
neinvazivne,
- 
invazivne,
- 
aktivne medicinske pripomočke.
Drugi nivo uvrsti medicinske pripomočke v eno od naslednjih
skupin glede na osnovni namen njihove uporabe ali indikacije, kot jih deklarira
izdelovalec:
1.     
Skupina 1: Sanitetni in obvezilni material;
2.     
Skupina 2: Pripomočki za odvajanje vode in blata;
3.     
Skupina 3: Medicinski pripomočki za osebno zaščito;
4.     
Skupina 4: Rehabilitacijski pripomočki;
5.     
Skupina 5: Ortopedski pripomočki;
6.     
Skupina 6: Oprema in pohištvo;
7.     
Skupina 7: Stomatološki material;
8.     
Skupina 8: Oftalmološki pripomočki;
9.     
Skupina 9: Slušni pripomočki;
10.  
Skupina 10: Medicinski pripomočki za nadzor rojstev;
11.  
Skupina 11: Medicinski pripomočki za aplikacijo in/ali odstranjevanje
substanc v in iz telesa;
12.  
Skupina 12: Kardiovaskularni pripomočki;
13.  
Skupina 13: Kirurški pripomočki;
14.  
Skupina 14: Diagnostika in vitro;
15.  
Skupina 15: Medicinski pripomočki za lajšanje bolečin;
16.  
Skupina 16: Sredstva za dezinfekcijo;
17.  
Skupina 17: Medicinski pripomočki, ki ne sodijo v nobeno od zgoraj
navedenih skupin.
19. člen
Neinvazivni medicinski pripomoček iz prve alinee 2. točke
drugega odstavka prejšnjega člena je pripomoček z nizko stopnjo potencialne
nevarnosti za uporabnika, ki se v nobenem primeru ne vstavlja in ne vgrajuje v
telo.
20. člen
Invazivni medicinski pripomoček iz druge alinee 2. točke
drugega odstavka 18. člena tega pravilnika je:
-       
pripomoček, ki se v celoti ali delno vstavlja v notranjost telesa bodisi
skozi telesno odprtino ali skozi površino telesa,
-       
kirurški invazivni medicinski pripomoček, ki se vstavlja v notranjost
telesa skozi površino telesa s pomočjo ali v smislu kirurškega posega,
-       
implantabilni medicinski pripomoček je namenjen: 
a)   
popolnemu uvajanju v človeško telo ali 
b)   
nadomeščanju površine epitelija ali površine očesa s kirurškim posegom,
z namenom, da po posegu ostane v človeškem telesu.
Pripomoček, ki je namenjen delnemu uvajanju v človeško telo s
kirurškim posegom, da bi po tem posegu ostal v človeškem telesu za najmanj 30
dni, se šteje za implantabilni pripomoček.
21. člen
Aktivni medicinski pripomoček iz tretje alinee 2. točke drugega
odstavka 18. člena tega pravilnika je:
-       
katerikoli medicinski pripomoček, ki se pri svojem delovanju naslanja na
izvor električne energije ali na katerikoli drug izvor energije razen tistega,
ki je direkten proizvod človeškega telesa ali gravitacije,
-       
aktivni implatabilni medicinski pripomoček, ki je namenjen celostnemu
ali delnemu uvajanju, kirurško ali medicinsko v človeško telo ali z medicinskim
posegom v telesne odprtine in ki naj bi po posegu ostal v človeškem telesu,
-       
aktivni terapevtski medicinski pripomoček, ki se uporablja samostojno
ali v kombinaciji z drugimi medicinskimi pripomočki za podpiranje,
modificiranje, nadomeščanje ali vzpostavljanje bioloških funkcij ali telesnih
struktur glede na zdravljenje ali lajšanje bolezni, poškodb ali invalidnosti,
-       
aktivni medicinski pripomoček za diagnostiko, ki se uporablja samostojno
ali v kombinaciji z drugimi medicinskimi pripomočki za pridobivanje informacij
z odkrivanjem, prepoznavanjem, spremljanjem ali zdravljenjem fizioloških funkcij,
zdravstvenih in bolezenskih stanj ali prirojenih napak.

Pravilnik o natančnejši opredelitvi in načinu
razvrščanja zdravil in medicinskih pripomočkov v skupine (Uradni list RS, št. 43/97) vsebuje naslednji končni določbi:
»22. člen
Z dnem uveljavitve tega pravilnika se prenehajo uporabljati določbe
pravilnika o posebnih pogojih za promet pomožnih zdravilnih sredstev (Uradni
list SFRJ, št. 73/87) v delu, ki določa razvrščanje pomožnih zdravilnih
sredstev.
23. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o natančnejši opredelitvi, načinu
razvrščanja, predpisovanja in izdajanja zdravil za uporabo v humani medicini
(Uradni list RS, št. 37/00) v zvezi z delnim prenehanjem
veljavnosti določb pravilnika določa: 
»58. člen
Z dnem uveljavitve tega pravilnika preneha veljati pravilnik
o natančnejši opredelitvi in načinu razvrščanja zdravil in medicinskih
pripomočkov v skupine (Uradni list RS, št. 43/97 in št. 101/99) v delu, ki
opredeljuje natančnejšo opredelitev in način razvrščanja zdravil, pravilnik o
načinu predpisovanja in izdajanja zdravil (Uradni list SFRJ, št. 57/87 in
Uradni list RS, št. 9/96) in odredba o načinu predpisovanja in izdajanja
zdravil morfinijev sulfat in dihidrokodeinijev tartrat (Uradni list RS, št.
11/97).«;
ter vsebuje naslednjo končno določbo:
»59. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o medicinskih pripomočkih (Uradni
list RS, št. 82/00) v zvezi z delnim prenehanjem
veljavnosti določb pravilnika določa:
»30. člen
Z dnem uveljavitve tega pravilnika preneha veljati pravilnik
o natančnejši opredelitvi in načinu razvrščanja zdravil in medicinskih
pripomočkov v skupine (Uradni list RS, št. 43/97, 101/99 in 37/00) v delu, ki
opredeljuje natančnejšo opredelitev in način razvrščanja medicinskih
pripomočkov v skupine in pravilnik o posebnih pogojih za promet pomožnih zdravilnih
sredstev (Uradni list SFRJ, št. 73/87 ter Uradni list RS, št. 9/96 in 43/97).«;
ter vsebuje naslednjo končno določbo:
»31. člen
Ta pravilnik začne veljati osmi dan po objavi v Uradnem listu
Republike Slovenije.«.