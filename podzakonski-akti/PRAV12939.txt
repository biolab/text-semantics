1. člen
(vsebina pravilnika)
(1) Ta pravilnik določa vsebino, obliko in postopek
izdajanja certifikata z evropsko ravnjo znanja tujega jezika (v nadaljnjem
besedilu: certifikat) in nadomestnega certifikata z evropsko ravnjo znanja
tujega jezika (v nadaljnjem besedilu: nadomestni certifikat) za izpite iz tujih
jezikov od njihove umestitve v Skupni evropski jezikovni okvir dalje, ki se
opravljajo v okviru splošne in poklicne mature ali javno veljavnega izpita iz
tujega jezika za odrasle, ter vsebino evidence izdanih certifikatov in
nadomestnih certifikatov.
(2) Državni izpitni center na svoji spletni strani javno
objavi, kateri izpiti iz tujih jezikov so umeščeni v Skupni evropski jezikovni
okvir.
2. člen
(obrazec certifikata)
(1) Obrazec certifikata je natisnjen v slovenskem jeziku
ali jeziku narodnosti, na Bianco flash 170 g/m2 papirju v 4/2
barvah, v velikosti 21 cm x 29,7 cm, A4 formata. Na zadnji strani obrazca je
oznaka, ki jo določi Državni izpitni center ob vsakem novem tisku oziroma
ponatisu obrazcev.
(2) Obrazec certifikata je natisnjen tudi v tujem jeziku,
za znanje katerega se izdaja certifikat, na Bianco flash 170 g/m2
papirju v 4/2 barvah, v velikosti 21 cm x 29,7 cm, A4 formata. Na zadnji strani
obrazca je oznaka, ki jo določi Državni izpitni center ob vsakem novem tisku
oziroma ponatisu obrazcev.
(3) Obrazec certifikata v slovenskem jeziku in jeziku
narodnosti je kot priloga sestavni del tega pravilnika. Certifikat v tujem
jeziku je prevod slovenske različice.
3. člen
(obrazec nadomestnega certifikata)
(1) Nadomestni certifikat se izda na posebnem obrazcu v
obliki izpisa iz evidence izdanih certifikatov, ki se vodi pri Državnem
izpitnem centru. Obrazec nadomestnega certifikata je natisnjen v slovenskem
jeziku ali jeziku narodnosti ali v tujem jeziku, za znanje katerega je bil
izdan certifikat, na 80 g/m2 pisarniškem papirju, v velikosti
21 cm x 29,7 cm, A4 formata.
(2) Obrazec nadomestnega certifikata v slovenskem jeziku
in jeziku narodnosti je kot priloga sestavni del tega pravilnika. Nadomestni
certifikat v tujem jeziku je prevod slovenske različice.
4. člen
(postopek izdaje certifikata in nadomestnega certifikata)
(1) Državni izpitni center za vsakega kandidata, ki
doseže ustrezno število odstotnih točk za izpit iz tujega jezika iz
1. člena tega pravilnika, izda in šoli posreduje certifikat za naslednje
ravni:
-       
B1 na poklicni maturi,
-       
B1 in B2 na splošni maturi, na osnovni in višji ravni zahtevnosti,
-       
A2, B1 in B2 pri izpitih na osnovni in višji ravni za odrasle.
(2) Število odstotnih točk iz prejšnjega odstavka določi
Državni izpitni center v skladu z metodologijo Sveta Evrope o umeščanju izpitov
iz tujih jezikov v Skupni evropski jezikovni okvir.
(3) Metodologijo in število odstotnih točk iz prejšnjega
odstavka Državni izpitni center objavi na svoji spletni strani.
(4) Certifikat se izda v slovenščini in v tujem jeziku,
za znanje katerega se izdaja certifikat.
(5) Kandidatu, ki je opravil poklicno maturo, šola
izroči certifikat po uspešno opravljeni poklicni maturi. Kandidatu, ki je
opravil splošno maturo, šola izroči certifikat skupaj s spričevalom o splošni
maturi.
(6) V primeru izgube, uničenja oziroma poškodovanja
certifikata, lahko upravičenec pridobi nadomestni certifikat v obliki izpisa iz
evidence tako, da na Državni izpitni center naslovi vlogo za izdajo
nadomestnega certifikata.
5. člen
(vsebina evidence)
(1) Državni izpitni center za potrebe izdajanja
certifikatov in nadomestnih certifikatov v skladu s tem pravilnikom vodi
evidenco izdanih certifikatov in nadomestnih certifikatov.
(2) Evidenca izdanih certifikatov in nadomestnih
certifikatov vsebuje:
-       
ime in priimek, datum ter kraj rojstva kandidata, ki se mu izda
certifikat, oziroma upravičenca, ki se mu izda nadomestni certifikat,
-       
tuj jezik, za katerega se izdaja certifikat in nadomestni certifikat,
-       
raven znanja v skladu s Skupnim evropskim jezikovnim okvirjem,
-       
dosežek pri posameznih delih izpita,
-       
številko in datum izdaje certifikata,
-       
številko in datum izdaje nadomestnega certifikata.
6. člen
(veljavnost certifikata)
Certifikat, izdan v skladu s tem pravilnikom, je javno
veljavna listina.
7. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-60/2016
Ljubljana, dne 9. novembra 2016
EVA 2016-3330-0045
dr. Maja Makovec Brenčič
l.r.
Ministrica
za izobraževanje, znanost in šport

Priloga 1:
Certifikat o znanju tujega jezika v slovenskem jeziku
Priloga 2: Izpis iz
evidence za certifikat o znanju tujega jezika v slovenskem jeziku
Priloga 3:
Certifikat o znanju tujega jezika v italijanskem jeziku
Priloga 4: Izpis iz
evidence za certifikat o znanju tujega jezika v italijanskem jeziku
Priloga 5:
Certifikat o znanju tujega jezika v madžarskem jeziku
Priloga 6: Izpis iz
evidence za certifikat o znanju tujega jezika v madžarskem jeziku