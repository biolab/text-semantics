1. SPLOŠNE DOLOČBE
1. člen
(Vsebina sklepa)
(1) Ta sklep podrobneje določa vrste
in sheme računovodskih izkazov in konsolidiranih računovodskih izkazov bank in
hranilnic (v nadaljevanju: bank), podrobnejšo vsebino letnega poročila in
konsolidiranega letnega poročila bank ter vsebino, obliko, način in roke za
posredovanje mesečnih poročil o knjigovodskih postavkah bank.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
(3) Določila tega sklepa se smiselno
uporabljajo tudi za podružnice bank tretjih držav.
2. člen
(Uporaba določb ZGD-1 in MSRP)
Banka vodi poslovne knjige ter izdela letno
in konsolidirano letno poročilo v skladu z Zakonom o gospodarskih družbah
(Uradni list RS, št. 42/06 in 60/06 – popr.; v nadaljevanju: ZGD-1),
mednarodnimi standardi računovodskega poročanja, ki so opredeljeni z Uredbo
1606/2002/ES in Uredbo 1725/2003/ES (v nadaljevanju: MSRP), drugimi predpisi in
tem sklepom.
2. KONTNI OKVIR
3. člen
(Splošno)
(1) Banka vodi knjigovodstvo po
sistemu enotnih računov, predpisanih v Kontnem okviru za banke in hranilnice,
ki je objavljen v prilogi tega sklepa in je njegov sestavni del.
(2) Sredstva, obveznosti in kapital,
spremembe pri njih, prihodki in odhodki, ugotavljanje in razporeditev čistega
poslovnega izida poslovnega leta banka izkazuje na predpisanih trištevilčnih
oziroma štirištevilčnih računih kontnega okvira za banke v skladu z njihovo
vsebino.
(3) Banka lahko predpisane račune še
dodatno razčlenjuje skladno s svojimi potrebami.
3. MESEČNO POROČILO O KNJIGOVODSKIH POSTAVKAH
4. člen
(Mesečno poročilo)
(1) Banka pošilja Banki Slovenije
mesečno poročilo o knjigovodskih postavkah (v nadaljevanju: mesečno poročilo o
knjigovodskem stanju računov) iz svojega knjigovodstva. Mesečno poročilo izdela
banka po stanju zadnjega dne v mesecu, za katerega poroča.
(2) Mesečno poročilo o knjigovodskem
stanju računov vsebuje vse podatke iz knjigovodstva banke, ki je ažurirano,
formalno, računsko in vsebinsko prekontrolirano, vključno z vsemi poslovnimi
spremembami za zadnji dan v mesecu.
(3) Banka predloži Banki Slovenije
mesečno poročilo o knjigovodskem stanju računov do šestega delovnega dneva v naslednjem
mesecu. Mesečno poročilo po stanju na dan 31. december, za katerega banka
predlaga tudi nerevidirane letne računovodske izkaze, predloži banka najkasneje
do desetega delovnega dne naslednjega leta in vsebuje stanje na računih pred
zaključnimi knjiženji.
(4) Za stanje na dan
31. december, ko banka izdela nerevidirane letne računovodske izkaze,
izdela še posebno poročilo po opravljenih zaključnih knjiženjih in ga predloži
Banki Slovenije v roku, ki je določen za oddajo nerevidiranih letnih
računovodskih izkazov, to je v enem mesecu po koncu poslovnega leta.
(5) Banka pošilja mesečno poročilo o
knjigovodskem stanju računov iz svojega knjigovodstva v obliki in na način, ki
ga Banka Slovenije predpiše z navodili.
5. člen
(Skupno mesečno poročilo)
Banka, ki ima podružnico s sedežem v
tujini, predloži še skupno mesečno poročilo s podatki podružnice do konca naslednjega
meseca za mesec, na katerega se poročilo nanaša. Za stanje na dan
31. december banka predloži skupno mesečno poročilo, ki vsebuje stanja na
računih po opravljenih zaključnih knjiženjih.
6. člen
(Mesečno poročilo v primeru združitve ali
delitve)
Če banka zaradi združitve ali delitve
preneha obstajati, mora njen pravni naslednik za to banko Banki Slovenije poslati
mesečno poročilo o knjigovodskem stanju računov na dan pred vpisom združitve
oziroma delitve v register do šestega delovnega dne v naslednjem mesecu.
7. člen
(Mesečno poročilo v primeru likvidacije
ali stečaja)
Banka, nad katero se uvede likvidacijski
ali stečajni postopek, pošlje Banki Slovenije mesečno poročilo o knjigovodskem
stanju računov na dan pred začetkom postopka likvidacije ali stečaja do šestega
delovnega dne po začetku postopka.
4. LETNO IN KONSOLIDIRANO LETNO POROČILO
8. člen
(Splošno)
(1) Banka za poslovno leto izdela
letno poročilo, ki je sestavljeno iz računovodskega poročila in poslovnega poročila.
Računovodsko poročilo je sestavljeno iz izkaza finančnega položaja, izkaza
poslovnega izida, izkaza vseobsegajočega donosa, izkaza denarnih tokov, izkaza
sprememb lastniškega kapitala in priloge s pojasnili k izkazom.
(2) Banka za poslovno leto izdela
konsolidirano letno poročilo banke, ki je sestavljeno iz konsolidiranega
računovodskega poročila in konsolidiranega poslovnega poročila družb, ki so
vključene v konsolidacijo. Konsolidirano računovodsko poročilo je sestavljeno
iz konsolidiranega izkaza finančnega položaja, konsolidiranega izkaza
poslovnega izida, konsolidiranega izkaza vseobsegajočega donosa,
konsolidiranega izkaza denarnih tokov, konsolidiranega izkaza sprememb
lastniškega kapitala in priloge s pojasnili h konsolidiranim izkazom.
(3) Letno poročilo oziroma
konsolidirano letno poročilo morajo s podpisi potrditi člani uprave oziroma
upravnega odbora.
(4) Letnemu poročilu oziroma
konsolidiranemu letnemu poročilu banka priloži:
(a)   
revizorjevo poročilo,
(b)   
informacijo o sprejemu letnega poročila oziroma konsolidiranega letnega
poročila pristojnega organa banke,
(c)   
predlog glede uporabe bilančnega dobička ali obravnavanja bilančne
izgube,
(d)   
poročilo o razmerjih z obvladujočo družbo.
4.1. Računovodsko poročilo
9. člen
(Vrste in členitev računovodskih izkazov)
(1) Banka vključi v računovodsko
poročilo računovodske izkaze na kratkih oziroma predpisanih shemah, ki so
priloga k temu sklepu in so njegov sestavni del. Računovodski izkazi so izkaz
finančnega položaja, izkaz poslovnega izida, izkaz vseobsegajočega donosa,
izkaz denarnih tokov (po I. ali II. različici) in izkaz sprememb lastniškega
kapitala.
(2) Banka lahko v računovodskem
poročilu postavke poslovnega izida namesto v izkaz poslovnega izida vključi v
izkaz vseobsegajočega donosa.
(3) Vsebino posameznih postavk in
način izdelave računovodskih izkazov opredeljujejo MSRP in določila tega sklepa.
10. člen
(Izdelava računovodskih izkazov)
(1) Banka izdela izkaz finančnega
položaja na podlagi podatkov iz knjigovodskega stanja računov, predpisanih s
kontnim okvirom za banke. Banka Slovenije z navodili predpiše izdelavo izkaza
finančnega položaja.
(2) Banka izdela izkaz poslovnega
izida na podlagi knjigovodskih podatkov o prihodkih in odhodkih poslovnega
izida v obdobju, za katerega se izdela izkaz poslovnega izida. Banka Slovenije
z navodili predpiše izdelavo izkaza poslovnega izida.
(2a) Banka izkaz vseobsegajočega donosa
razčleni na čisti dobiček/izgubo v obdobju ter na prihodke in odhodke
vseobsegajočega donosa v obdobju, pripoznane v presežku iz prevrednotenja ali
neposredno v zadržanem dobičku/izgubi (mimo poslovnega izida ali presežka iz
prevrednotenja), na način, ki izhaja iz sheme izkaza vseobsegajočega donosa. Če
banka v računovodskem poročilu postavke poslovnega izida iz drugega odstavka
tega člena namesto v izkaz poslovnega izida vključi v izkaz vseobsegajočega
donosa, jih vnese pred zap. št. 1 ČISTI DOBIČEK (IZGUBA) POSLOVNEGA LETA izkaza
vseobsegajočega donosa, razen kazalnikov »Osnovni čisti dobiček/izguba na
delnico« in »Popravljeni čisti dobiček/izguba na delnico«, ki ju vključi za
zap. št. 22 VSEOBSEGAJOČI DONOS POSLOVNEGA LETA PO OBDAVČITVI, in postavke v
shemi tega izkaza ustrezno preštevilči. V primeru iz predhodnega stavka lahko banka natančnejšo razčlenitev postavk izkaza vseobsegajočega donosa, ki se nanašajo na posamezne
sestavine presežka iz prevrednotenja (postavke pod zap. št. 6, 7, 8, 9, 11, 12,
13, 15, 16 in 17), namesto v izkazu vseobsegajočega donosa predstavi v
pojasnilih k tem izkazu.
(3) Banka izkaz denarnih tokov
razčleni na denarne tokove pri poslovanju, denarne tokove pri naložbenju in
denarne tokove pri financiranju. Izkaz denarnih tokov izdela po I. ali II.
različici na način, ki izhaja iz shem izkaza denarnih tokov, priloženih k temu
sklepu:
(a)   
banka v izkazu denarnih tokov po I. različici za prikaz denarnih tokov
pri poslovanju uporabi neposredno metodo, tako da ustrezne postavke iz izkaza
poslovnega izida dopolni s prejemki in izdatki oziroma spremembami poslovnih
sredstev in poslovnih obveznosti v obdobju, za katerega se izkaz denarnih tokov
izdela;
(b)   
banka v izkazu denarnih tokov po II. različici za prikaz denarnih tokov
pri poslovanju uporabi posredno metodo, tako da čisti poslovni izid pred
obdavčitvijo prilagodi za učinke, ki se ne nanašajo na denarne tokove pri
poslovanju, in ga dopolni s spremembami poslovnih sredstev in poslovnih
obveznosti v obdobju, za katerega se izkaz denarnih tokov izdela;
(c)   
banka ne glede na izbrano različico izkaza denarnih tokov uporabi za
prikaz denarnih tokov pri naložbenju in denarnih tokov pri financiranju
neposredno metodo;
(d)   
banka v izkazu denarnih tokov upošteva denarne ustreznike v skladu s
svojo računovodsko usmeritvijo. Med denarne ustreznike praviloma vključi
finančna sredstva, katerih rok zapadlosti od dneva nakupa je največ tri mesece.
(4) Banka izdela izkaz sprememb
lastniškega kapitala tako, da v ustrezne postavke vnese stanja posameznih
sestavin kapitala predhodnega poslovnega leta, zneske sprememb posameznih
sestavin kapitala v obračunskem obdobju, vključno z uporabo čistega dobička in
pokrivanjem izgube v obračunskem obdobju, in stanja posameznih sestavin
kapitala na koncu obračunskega obdobja. Banka v dodatni vrstici izkaže tudi
zneske po posameznih sestavinah kapitala, iz katerih je sestavljen bilančni
dobiček oziroma bilančna izguba za obračunsko obdobje, za katerega se izkaz
sprememb lastniškega kapitala izdela, če to ne vključi že med pojasnila k
izkazu finančnega položaja v prilogo k računovodskim izkazom.
(5) Banka v računovodskih izkazih v stolpce
za zneske prejšnjega leta vnese podatke iz revidiranih računovodskih izkazov
prejšnjega poslovnega leta. Banka lahko v računovodskih izkazih za stolpcem
znesek prejšnjega leta doda stolpce za zgodnejša poslovna leta in v pojasnilih
k računovodskim izkazom tudi pojasnila za ta primerjalna obdobja.
(5a) Kadar banka uporabi računovodsko
usmeritev za nazaj oziroma preračuna ali prerazvrsti posamezne postavke v
računovodskih izkazih, ustrezno prilagodi tudi zneske prejšnjega leta oziroma
zgodnejših let na način, da so le-ti primerljivi z zneski obravnavanega
poslovnega leta. V primeru iz predhodnega stavka banka v izkaz finančnega
položaja za stolpcem znesek prejšnjega leta oziroma zgodnejšega leta doda tudi
stolpec za začetek prvega primerjalnega obdobja, na katerega se zadevna
sprememba nanaša, in v pojasnila k izkazu finančnega položaja tudi pojasnila za
to primerjalno obdobje.
(6) Kadar banka uporabi priložene sheme
računovodskih izkazov za potrebe medletnega poročanja, vnese podatke za
naslednja obdobja:
(a)   
v izkaz finančnega položaja podatke po stanju konec obravnavanega
medletnega obdobja (četrtletja, polletja) in po stanju konec prejšnjega
poslovnega leta;
(b)   
v izkaz poslovnega izida in v izkaz vseobsegajočega donosa podatke za
obravnavano medletno obdobje in kumulativne podatke za obravnavano poslovno
leto do danega datuma ter podatke za primerljiva medletna obdobja prejšnjega
poslovnega leta (to na primer pri trimesečnem poročanju pomeni podatke za
zadnje trimesečje in kumulativne podatke za obdobje od začetka poslovnega leta
do konca obravnavanega trimesečja ter podatke za enaka obdobja prejšnjega
poslovnega leta);
(c)   
v izkaz denarnih tokov in v izkaz sprememb lastniškega kapitala
kumulativne podatke za obravnavano poslovno leto do danega datuma in podatke za
primerljivo obdobje prejšnjega poslovnega leta.
(7) Zneski v računovodskih izkazih se
vpisujejo v tisoč eurov.
(8) V računovodskih izkazih ni treba
prikazati postavk, katerih znesek je enak nič, razen če je to potrebno zaradi
primerjave z zneskom teh postavk v prejšnjem poslovnem letu. Postavke, ki so
nepomembne za resničen in pošten prikaz finančnega položaja, poslovnega izida
in vseobsegajočega donosa banke, se lahko združijo.
(9) V sheme računovodskih izkazov se
lahko v izjemnih primerih, kot so na primer poslovne združitve, vnesejo dodatne
vrstice, če je takšna predstavitev informacij določena z MSRP. Pri vnašanju
dodatnih vrstic v kratki shemi izkaza finančnega položaja in izkaza poslovnega
izida je praviloma treba upoštevati členitev iz dolgih shem izkaza finančnega
položaja in izkaza poslovnega izida.
11. člen
(Predložitev nerevidiranih letnih
računovodskih izkazov)
Banka predloži nerevidirane letne
računovodske izkaze za poslovno leto na predpisanih shemah Banki Slovenije
najkasneje v enem mesecu po koncu poslovnega leta. Banka predloži izkaz
finančnega položaja in izkaz poslovnega izida na dolgih shemah.
12. člen
(Predložitev računovodskih izkazov v
primeru združitve ali delitve)
Če banka zaradi združitve ali delitve
preneha obstajati med poslovnim letom, njen pravni naslednik za to banko izdela
izkaz finančnega položaja in izkaz poslovnega izida na dolgih shemah ter izkaz
vseobsegajočega donosa na predpisani shemi po stanju na dan pred vpisom
združitve oziroma delitve v register in jih predloži Banki Slovenije najkasneje
v enem mesecu po vpisu združitve oziroma delitve v register.
13. člen
(Predložitev računovodskih izkazov v
primeru likvidacije ali stečaja)
Banka, nad katero se uvede likvidacijski
ali stečajni postopek, izdela izkaz finančnega položaja in izkaz poslovnega
izida na dolgih shemah ter izkaz vseobsegajočega donosa na predpisani shemi po
stanju na dan pred začetkom postopka likvidacije ali stečaja in jih predloži
Banki Slovenije najkasneje v enem mesecu po dnevu začetka likvidacijskega ali
stečajnega postopka.
14. člen
(Vrednotenje knjigovodskih postavk)
Banka vrednoti knjigovodske postavke
skladno z MSRP in določili Sklepa o ocenjevanju izgub iz kreditnega tveganja
bank in hranilnic (Uradni list RS, št. 28/07).
15. člen
(Priloga s pojasnili k računovodskim
izkazom)
(1) Banka v prilogi s pojasnili k
računovodskim izkazom razkrije pomembnejše računovodske usmeritve, na katerih
so zasnovani računovodski izkazi banke. V razkritju računovodskih usmeritev se
med drugim pojasnijo morebitne spremembe računovodskih usmeritev, metode, ki so
bile uporabljene za vrednotenje posameznih postavk v izkazu finančnega
položaja, metode za izračun oslabitev sredstev in morebitnih odpisov, usmeritve
oblikovanja rezervacij, usmeritve pripoznavanja prihodkov in odhodkov, davčne
obveznosti banke in tečaj, po katerem je izvedla preračun vrednosti iz tujih
valut v vrednosti v domači valuti.
(2) Priloga k računovodskim izkazom
smiselno vsebuje vse podatke in informacije, ki jih predpisuje ZGD-1, in druga razkritja, ki jih zahtevajo MSRP in drugi predpisi.
(3) V pojasnilih k izkazu finančnega
položaja na kratki shemi pa banka dodatno razkrije:
(a)   
postavke sredstev in obveznosti po preostali zapadlosti po skupinah:
- 
do enega meseca,
- 
več kot en mesec do treh mesecev,
- 
več kot tri mesece do enega leta,
- 
več kot eno leto do pet let in
- 
več kot pet let;
(b)   
delež finančnih sredstev, ki pri izdajatelju predstavljajo podrejene
obveznosti;
(c)   
pregled prevzetih obveznosti in izvedenih finančnih instrumentov,
neporavnanih na bilančni presečni dan, ki se vodijo v zunajbilančni evidenci, z
zneskom po posameznih vrstah instrumentov. Banka posebej navede instrumente, ki
se uporabljajo za zavarovanje pred obrestnim, tečajnim in drugimi tržnimi
tveganji, in tiste, ki so bili sklenjeni za namene trgovanja;
(d)   
podatke o podrejenih obveznostih, in sicer vsako novo zadolžitev v
poslovnem letu, ki presega 10% celotnega zneska podrejenih obveznosti, znesek
zadolžitve, valuto nominacije, obrestno mero, datum zapadlosti, pogoje podrejenosti
in obstoj kakršnih koli določb za konverzijo podrejene obveznosti v kapital ali
v katero od drugih obveznosti;
(e)   
podrobne podatke o sredstvih, ki jih je banka zastavila v zavarovanje za
svoje obveznosti ali za obveznosti tretjih oseb;
(f)    
podatke o razčlenitvi naložb v vrednostne papirje, na tiste, ki so
uvrščeni na borzo, in tiste, ki niso, ne glede na to, v katero skupino
finančnih sredstev so ti vrednostni papirji razporejeni;
(g)   
podatke o gibanju oslabitev finančnih sredstev in rezervacij;
(h)   
podatke o celotnem znesku sredstev in obveznosti, nominiranih v tujih
valutah, preračunanih v tisoč eurov;
(i)    
podatke o delu poslovnoorganizacijskih enot v tujini, ki zajemajo
najmanj podatek o bilančni vsoti in finančnem rezultatu poslovnega leta
poslovno organizacijske enote;
(j)    
če banka opravlja investicijske storitve in posle, podatke o posredniškem
poslovanju s strankami, za katere opravlja storitve po Zakonu o trgu finančnih
instrumentov (Uradni list RS, št. 67/07 in 100/07; v nadaljevanju: ZTFI), to so
storitve za stranke iz naslova sprejemanja in posredovanja naročil, izvrševanja
naročil, gospodarjenja in skrbništva s finančnimi instrumenti. Podatki o
terjatvah in obveznostih računov, na katerih banka vodi denarna sredstva strank
iz posredniškega poslovanja, ob koncu obravnavanega poslovnega leta in
prejšnjega poslovnega leta morajo biti razčlenjeni na postavke, navedene v
prilogi tega sklepa – Posredniško poslovanje;
(k)   
podatke o pomembnih poslih, ki jih banka opravlja za račun strank (o
sindiciranih in drugih kreditih, komisijskih poslih s kovanci in čeki ter
drugih poslih za račun strank), če niso vključeni med podatke po točki (j) tega
člena.
(4) V pojasnilih k izkazu poslovnega
izida na kratki shemi pa banka dodatno razkrije:
(a)   
podatke o prihodkih in odhodkih, ki jih banka ustvari na tujih trgih, če
gre za pomemben delež v celotnih prihodkih in odhodkih;
(b)   
podatke o prihodkih iz opravljanja poslovodnih in zastopniških storitev
tretjim osebam. Če banka opravlja investicijske storitve in posle, posebej
podatke o prihodkih in odhodkih iz opravnin (provizij), ki izhajajo iz
opravljanja investicijskih storitev in poslov, za obravnavano poslovno leto in
prejšnje poslovno leto, ki morajo biti razčlenjeni na postavke, navedene v
prilogi tega sklepa – Prihodki in odhodki iz opravnin v zvezi z investicijskimi
storitvami in posli;
(c)   
podatke o odhodkih, ki jih je banka plačala iz naslova podrejenih
obveznosti.
4.2. Poslovno poročilo
16. člen
(Sestavine poslovnega poročila)
Poslovno poročilo banke vsebuje tudi:
(a)   
poročilo o poslovanju banke za poslovno leto,
(b)   
upravljanje banke,
(c)   
poslovno mrežo,
(d)   
organizacijsko shemo banke,
(e)   
organizacijsko shemo skupine povezanih družb.
4.2.1. Poročilo o poslovanju banke za
poslovno leto
17. člen
(Sestavine poročila o poslovanju banke)
(1) Poročilo o poslovanju banke za
poslovno leto vsebuje:
(a)   
opis splošnega gospodarskega okolja,
(b)   
poslovne usmeritve,
(c)   
pomembnejše podatke in kazalnike poslovanja,
(d)   
delniški kapital in delničarje,
(e)   
opis razvoja banke,
(f)    
osnovne podatke o skupini povezanih družb.
(2) Banka v poročilo iz prvega
odstavka tega člena ne vključi podatkov in informacij, ki so že zajete v okviru
računovodskega poročila.
18. člen
(Opis splošnega gospodarskega okolja)
Banka v okviru splošnega gospodarskega
okolja opiše glavne dejavnike, ki so posredno ali neposredno vplivali na njeno
poslovanje. Če banka posluje v pomembnejšem obsegu tudi na tujih trgih, mora v
tem poglavju predstaviti tudi značilnosti gospodarskih gibanj v teh državah in
njihov vpliv na njene posle.
19. člen
(Poslovne usmeritve)
Pri poslovnih usmeritvah banka predstavi
dolgoročne cilje poslovne politike in navede načrtovane aktivnosti za njihovo
doseganje v naslednjem letu. Pri načrtovanju aktivnosti banka nameni posebno
pozornost tudi ukrepom za upravljanje s tveganji.
20. člen
(Pomembnejši podatki in kazalniki
poslovanja)
(1) Banka opiše posamezne vrste
storitev in poslov, ločeno po skupinah strank glede na dejavnost, ki jo
opravljajo (nefinančne družbe, banke, gospodinjstva), in ločeno za storitve in
posle, opravljene v državi in v tujini. Banka navede vse vrste finančnih
storitev, ki jih je v skladu z dovoljenjem Banke Slovenije opravljala v
obdobju, za katerega je izdelano poslovno poročilo.
(2) Banka prikaže strukturo sredstev,
obveznosti in kapitala ter prevzetih zunajbilančnih obveznosti in pojasni spremembe
posameznih postavk v primerjavi s prejšnjim/prejšnjimi poslovnimi leti. Opiše
izpostavljenosti banke kreditnemu tveganju, tržnim tveganjem, vključno z
valutnim tveganjem, obrestnemu tveganju, operativnemu tveganju in likvidnostnemu
tveganju, kjer banka opredeli svoj pristop k prevzemanju tveganj ter pojasni
strategije za prevzemanje tveganj in upravljanje s tveganji. Pri razkrivanju
izpostavljenosti posamezni vrsti tveganja zagotovi zadostne podatke in primerjalne
podatke za prejšnje/prejšnja poslovna leta. Navede tudi podatke o oslabitvi
sredstev in oblikovnih rezervacijah za izgube iz naslova izpostavljenosti
različnim tveganjem in metodologijo njihovega določanja.
(3) Banka predstavi čisti poslovni
izid poslovnega leta z razčlenitvijo prihodkov in odhodkov po njihovih osnovnih
vrstah. Banka v tem delu razkrije, kako vplivajo posamezne vrste poslov na
rezultat poslovanja oziroma kolikšen vpliv na rezultat imajo posli s
pomembnejšimi tveganji in posli, ki jih banke opravljajo na tveganih
geografskih območjih.
(4) Banka med pomembnejšimi podatki in
kazalniki poslovanja praviloma prikaže tudi naslednje:
1.     
Iz izkaza finančnega položaja:
- 
bilančno vsoto,
- 
skupni znesek vlog nebančnega sektorja:
·   
pravnih in drugih oseb,
·   
prebivalstva,
- 
skupni znesek kreditov nebančnemu sektorju:
·   
pravnim in drugim osebam,
·   
prebivalstvu,
- 
celotni kapital,
- 
oslabitve finančnih sredstev, merjenih po odplačni vrednosti, in
rezervacije,
- 
obseg zunajbilančnega poslovanja (B.1 do B.4);
2.     
Iz izkaza poslovnega izida:
- 
čiste obresti,
- 
čiste neobrestne prihodke,
- 
stroške dela, splošne in administrativne stroške,
- 
amortizacijo,
- 
oslabitve in rezervacije,
- 
poslovni izid pred obdavčitvijo iz rednega in ustavljenega poslovanja,
- 
davek iz dohodka pravnih oseb iz rednega in ustavljenega poslovanja;
3.     
Število zaposlenih (stanje na koncu poslovnega leta);
4.     
Delnice:
- 
število delničarjev,
- 
število delnic,
- 
nominalna vrednost delnice oziroma pripadajoči znesek kosovne delnice v
osnovnem kapitalu,
- 
knjigovodska vrednost delnice;
5.     
Izbor kazalnikov:
(a) 
kapital:
-     količnik kapitalske ustreznosti,
(b) 
kvaliteta sredstev in prevzetih obveznosti:
-    
oslabitve finančnih sredstev, merjenih po
odplačni vrednosti, in rezervacije za prevzete obveznosti/razvrščene aktivne
bilančne in razvrščene zunajbilančne postavke,
(c) 
profitabilnost:
-     obrestna marža,
-     marža finančnega posredništva,
-     donos na aktivo pred obdavčitvijo,
-     donos na kapital pred obdavčitvijo,
-     donos na kapital po obdavčitvi,
(d) 
stroški poslovanja:
-     operativni stroški/povprečna aktiva,
(e) 
likvidnost:
-     likvidna sredstva/kratkoročne vloge nebančnega sektorja,
-     likvidna sredstva/povprečna aktiva.
(5) Banka prikaže v poročilu podatke
in kazalnike iz četrtega odstavka tega člena za obdobje treh let, vključno s
podatki za poslovno leto.
(6) Banka Slovenije z navodili
predpiše izračun izbranih kazalnikov iz četrtega odstavka tega člena.
(7) Banka lahko prikaže tudi druge
podatke in kazalnike, za katere ocenjuje, da so pomembni za predstavitev banke.
21. člen
(Delniški kapital in delničarji banke)
Banka prikaže podatke o delniškem kapitalu
in njegovih sestavinah. Banka navede podatke o spremembah delniškega kapitala
in razloge za spremembo, vključno z vplivom čistega poslovnega izida poslovnega
leta in izplačanimi dividendami, ter podatke o novi izdaji delnic. Banka navede
tudi število izdaj delnic, vrste izdanih delnic, njihovo skupno število in
nominalno ter emisijsko vrednost posameznih izdaj. Banka prikaže tudi strukturo
delničarjev (domači/tuji) na zadnji dan poslovnega leta in navede prvih deset
največjih delničarjev banke ter njihov delež v delniškem kapitalu banke.
22. člen
(Opis razvoja banke)
Banka opiše razvoj banke in prikaže
pomembnejše podatke, ki se nanašajo na delovanje banke, kot so podatki o
poslovni mreži, podatki o investicijskih vlaganjih, podatki o zaposlenih in
podatki o informacijski podpori ter druge, za katere ocenjuje, da prispevajo k
boljši predstavitvi banke.
4.2.2. Upravljanje banke
23. člen
(Upravljanje banke)
V poročilu banka prikaže podatke o
strukturi organov vodenja ali nadzora in o višjem vodstvu.
4.2.3. Shematični prikazi
24. člen
(Shematični prikazi)
Banka v poročilo vključi tudi shematični
prikaz poslovne mreže, organizacijsko shemo banke in organizacijsko shemo skupine
povezanih družb.
4.3. Konsolidirano računovodsko poročilo
25. člen
(Konsolidirani računovodski izkazi)
(1) Banka vključi v konsolidirano
računovodsko poročilo konsolidirane računovodske izkaze na kratkih oziroma
predpisanih shemah, ki so priloga tega sklepa in so njegov sestavni del.
Konsolidirani računovodski izkazi so konsolidirani izkaz finančnega položaja,
konsolidirani izkaz poslovnega izida, konsolidirani izkaz vseobsegajočega
donosa, konsolidirani izkaz denarnih tokov (po I. ali II. različici) in
konsolidirani izkaz sprememb lastniškega kapitala. Banka lahko v konsolidiranem
računovodskem poročilu postavke poslovnega izida namesto v konsolidirani izkaz
poslovnega izida vključi v konsolidirani izkaz vseobsegajočega donosa. Banka vključi konsolidirani izkaz denarnih tokov na shemi izkaza denarnih tokov po I. različici
ali shemi izkaza denarnih tokov po II. različici iz tretjega odstavka 10. člena
tega sklepa.
(2) Pri izdelavi konsolidiranih
računovodskih izkazov banka upošteva MSRP in smiselno določila 10. in 14. člena tega sklepa.
(3) Banka predloži nerevidirane letne
konsolidirane računovodske izkaze za poslovno leto na predpisanih shemah Banki
Slovenije najkasneje v dveh mesecih po koncu poslovnega leta. Banka predloži
izkaz finančnega položaja in izkaz poslovnega izida na dolgih shemah.
26. člen
(Priloga s pojasnili h konsolidiranim
računovodskim izkazom)
(1) Banka v prilogi s pojasnili h
konsolidiranim računovodskim izkazom razkrije pomembnejše računovodske usmeritve,
na katerih so zasnovani konsolidirani računovodski izkazi.
(2) Priloga h konsolidiranim
računovodskim izkazom vsebuje pojasnila za vse postavke v konsolidiranih računovodskih
izkazih. Za vsebino in obseg pojasnil se smiselno uporabljajo določbe 15. člena
tega sklepa. Poleg pojasnil iz prejšnjega stavka banka navede še naslednje:
(a)   
podatke o firmi in sedežu bank in družb, ki so vključene v
konsolidacijo, deležih v kapitalu bank in družb ter nominalnih zneskih
kapitalskih deležev v bankah in družbah, vključenih v konsolidacijo, razen
nadrejene banke;
(b)   
podatke o firmi in sedežu družb, ki niso vključene v konsolidacijo, in
deležih banke v njihovem kapitalu ter nominalnih zneskih kapitalskih deležev v
teh družbah ter utemeljitev, zakaj niso vključene v konsolidacijo.
4.4. Konsolidirano poslovno poročilo
27. člen
(Konsolidirano poslovno poročilo)
Banka v konsolidiranem poslovnem poročilu
predstavi zlasti:
(a)   
skupino družb, ki so vključene v konsolidacijo, in z njimi povezanih
družb, njihove dejavnosti, strukturo organov upravljanja ali nadzora in
posredne ter neposredne deleže banke v kapitalu oziroma glasovalnih pravicah
teh družb z nominalno vrednostjo kapitalskih deležev banke na zadnji dan
poslovnega leta;
(b)   
pričakovani razvoj in poslovne usmeritve banke in družb, ki so vključene
v konsolidacijo, kot skupine;
(c)   
druge podatke, ki jih je potrebno razkriti na podlagi 16. do 24. člena
tega sklepa o poslovnem poročilu banke, pri čemer se te določbe uporabljajo
smiselno oziroma na način, da se poleg banke upoštevajo tudi družbe, ki so
vključene v konsolidacijo.
5. PREDLOŽITEV IN JAVNA OBJAVA REVIDIRANEGA LETNEGA
POROČILA IN REVIDIRANEGA KONSOLIDIRANEGA LETNEGA POROČILA
28. člen
(Splošno)
(1) Letno poročilo in konsolidirano
letno poročilo banke pregleda pooblaščeni revizor na način in pod pogoji,
določenimi z ZGD-1, Zakonom o revidiranju (Uradni list RS, št. 11/01, 118/05 in
42/06) in Sklepom o revizijskem pregledu letnega poročila bank in hranilnic
(Uradni list RS, št. 28/07).
(2) Banka predlagane popravke
revizorja v letnih računovodskih izkazih knjiži najkasneje do izdelave
mesečnega poročila o knjigovodskem stanju računov banke za 30. april
tekočega leta.
(3) Banka predloži revidirano letno
poročilo in revidirano konsolidirano letno poročilo Banki Slovenije v roku in
na način, določenem v zakonu, ki ureja bančništvo.
(4) Banka objavi revidirano letno
poročilo in revidirano konsolidirano letno poročilo skupaj z revizorjevim
poročilom iz drugega odstavka 57. člena ZGD-1 ter predlogom razporeditve
dobička ali obravnavanja izgube in razporeditve dobička ali obravnavanja
izgube, če to ni razvidno iz letnega poročila, na svojih javnih spletnih
straneh in vse skupaj zaradi javne objave predloži Agenciji Republike Slovenije
za javnopravne evidence in storitve v rokih in na način, določenem v zakonu, ki
ureja bančništvo.
(5) Banka dan pred objavo letnega
poročila iz četrtega odstavka tega člena sporoči Banki Slovenije naslov svoje
javne spletne strani, na kateri bo letno poročilo objavljeno.

Izkaz
finančnega položaja (dolga shema)
Konsolidirani
izkaz finančnega položaja (dolga shema)
Izkaz
finančnega položaja (kratka shema)
Konsolidirani
izkaz finančnega položaja (kratka shema)
Izkaz
poslovnega izida (dolga shema)
Konsolidirani
izkaz poslovnega izida (dolga shema)
Izkaz
poslovnega izida (kratka shema)
Konsolidirani
izkaz poslovnega izida (kratka shema)
Izkaz
vseobsegajočega donosa
Konsolidirani
izkaz vseobsegajočega donosa
Izkaz
denarnih tokov (po neposredni metodi)
Izkaz
denarnih tokov (po posredni metodi)
Izkaz
sprememb lastniškega kapitala
Konsolidirani
izkaz sprememb lastniškega kapitala
Kontni
okvir za banke in hranilnice
Posredniško
poslovanje
Prihodki
in odhodki iz opravnin v zvezi z investicijskimi storitvami in posli

Sklep o poslovnih knjigah in letnih poročilih
bank in hranilnic (Uradni list RS, št. 28/07) vsebuje naslednje prehodne in
končne določbe:
»6. PREHODNE IN KONČNE DOLOČBE
29. člen
(Prenehanje
uporabe sklepa)
(1) Z dnem uveljavitve tega sklepa se
preneha uporabljati Sklep o poslovnih knjigah in letnih poročilih bank in hranilnic
(Uradni list RS, št. 64/05 in 45/06).
(2) Ne glede na prvi odstavek tega
člena se za izdelavo letnega poročila in konsolidiranega letnega poročila za
poslovno leto 2006 uporabi predpis iz prvega odstavka tega člena.
30. člen
(Uporaba
določb)
(1) Ne glede na drugi odstavek 29.
člena tega sklepa lahko banka za poslovno leto 2006 izkaz denarnih tokov iz 9.
člena in tretjega odstavka 10. člena tega sklepa ter konsolidirani izkaz
denarnih tokov iz 25. člena tega sklepa izdela po neposredni metodi oziroma po
I. različici, ki vključuje zneske v tisoč tolarjev.
(2) Banka v bilanci stanja in
konsolidirani bilanci stanja ne izpolni vrstic "Obresti od finančnih
sredstev" in "Obresti za finančne obveznosti", če obresti v
skladu z MSRP že izkazuje pri finančnih instrumentih, na katere se po vsebini
nanašajo. Banka lahko vrstici iz predhodnega stavka v bilanci stanja in
konsolidirani bilanci stanja izpolni zadnjič po stanju na dan 31. 12.
2008.
(3) Računi skupin 15, 190, 25, 290 in 9787 iz Kontnega okvira za banke in hranilnice iz 3. člena tega sklepa, ki so namenjeni
evidentiranju obresti, nehajo veljati 1. 1. 2009, uporabljajo pa se do
28. 2. 2009.
31. člen
(Uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o poslovnih knjigah
in letnih poročilih bank in hranilnic (Uradni list RS, št. 119/07) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvah Sklepa o poslovnih knjigah
in letnih poročilih bank in hranilnic (Uradni list RS, št. 102/08) vsebuje naslednjo končno določbo:
»4. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah in dopolnitvah Sklepa o
poslovnih knjigah in letnih poročilih bank in hranilnic (Uradni list RS, št. 21/09) vsebuje naslednje končne določbe:
»19. člen
Banka prvič uporabi sheme računovodskih
izkazov iz 18. člena tega sklepa pri izdelavi računovodskih izkazov za obdobja
po uveljavitvi tega sklepa.
20. člen
Banka lahko določbo 3. člena tega sklepa v
zvezi z računovodskim poročilom upošteva že pri izdelavi letnega poročila za
poslovno leto 2008.
21. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poslovnih knjigah in letnih poročilih bank in hranilnic (Uradni list RS, št. 97/10) vsebuje naslednjo končno določbo:
»6. člen
Ta sklep začne veljati 31. decembra 2010.«.