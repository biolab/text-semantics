I. SPLOŠNE DOLOČBE
1. člen
(vsebina zakona)
Ta zakon ureja način, pogoje in postopek v
zvezi s prevzemno ponudbo.
2. člen
(prenos direktiv Evropske skupnosti)
S tem zakonom se v pravni red Republike
Slovenije prenaša Direktiva 2004/25/ES Evropskega parlamenta in Sveta z dne
21. aprila 2004 o ponudbah za prevzem (UL L št. 142, 30. 4. 2004,
str. 12; v nadaljnjem besedilu: Direktiva 2004/25/ES).
3. člen
(pojmi)
(1) Pojmi, uporabljeni v tem zakonu, imajo
naslednji pomen:
1.    
»akceptant oziroma akceptantka (v nadaljnjem besedilu: akceptant)« je
oseba, ki je upravičena razpolagati z vrednostnimi papirji ciljne družbe in ki
je sprejela prevzemno ponudbo;
2.    
»borznoposredniška družba« je borznoposredniška družba, banka ali drugo
investicijsko podjetje, ki je upravičeno opravljati storitve v zvezi z
vrednostnimi papirji in drugimi finančnimi instrumenti na območju Republike
Slovenije;
3.    
»centralni register« je centralni register nematerializiranih
vrednostnih papirjev;
4.    
»ciljna družba« je delniška družba, katere vrednostni papirji so predmet
prevzemne ponudbe;
5.    
»delniška nakupna opcija« je enostransko oblikovalno upravičenje, z
uresničitvijo katerega je sklenjena prodajna ali menjalna pogodba ali drug
pravni posel, na podlagi katerega imetnik te opcije pridobi delnice ciljne
družbe z glasovalno pravico;
6.    
»država članica« je država članica Evropske skupnosti ali Evropskega
gospodarskega prostora;
7.    
»oseba« je fizična ali pravna oseba;
8.    
»prevzemnik oziroma prevzemnica (v nadaljnjem besedilu: prevzemnik)« je
vsaka oseba, ki da, namerava dati ali bi morala dati prevzemno ponudbo pod
pogoji in na način določen s tem zakonom;
9.    
»CDD« je centralna depotna družba po zakonu, ki ureja nematerializirane
vrednostne papirje;
10.  »član
CDD« je član centralne depotne družbe, ki je v centralnem registru upravičen
voditi račune vrednostnih papirjev za svoje stranke;
11.  »terminska
pogodba« je prodajna pogodba, na podlagi katere stranka pridobi delnice ciljne
družbe z glasovalno pravico z datumom izpolnitve na določen ali določljiv dan
ali določene ali določljive dni v prihodnosti po vnaprej dogovorjeni ceni. Za
določen ali določljiv dan v prihodnosti iz prejšnjega stavka se šteje dan, ki
nastopi najmanj 3 dni po sklenitvi prodajne pogodbe.
(2) Pojmi »javna družba«, »odločba o
potrditvi prospekta« in »organizirani trg«, uporabljeni v tem zakonu, imajo
pomen, kakor je opredeljen v zakonu, ki ureja trg finančnih
instrumentov.
(3) Pojmi »nadrejena družba«, »organi vodenja
ali nadzora« in »poslovodstvo«, uporabljeni v tem zakonu, imajo pomen, kakor je
opredeljen v zakonu, ki ureja gospodarske družbe.
4. člen
(področje uporabe)
(1) Določbe tega zakona se uporabljajo, če
je ciljna družba javna družba in če se z njenimi delnicami z glasovalno pravico
trguje na organiziranem trgu.
(2) Določbe tega
zakona se uporabljajo tudi, če je ciljna družba delniška družba, s katere
delnicami se na organiziranem trgu ne trguje, če ima:
-      
na zadnji dan leta pred letom, ki je pomembno za presojo uporabe tega
zakona, najmanj 250 delničarjev ali
-      
več kot 4 milijone eurov celotnega kapitala, ki je razviden iz zadnje
javne objave letnega poročila te družbe na podlagi zakona, ki ureja gospodarske
družbe.
(3) Ne glede na prvi odstavek 12. člena
tega zakona mora oseba ali osebe, ki delujejo usklajeno, in v ciljni družbi iz
prejšnjega odstavka v trenutku, ko se zanje začne uporabljati ta zakon,
dosegajo ali presegajo prevzemni prag in ne dosegajo ali presegajo končnega
prevzemnega praga, dati prevzemno ponudbo, če povečajo svoj delež glasovalnih
pravic v ciljni družbi, razen, če prevzemnega praga iz 7. člena tega zakona ne
dosegajo več oziroma če ta zakon določa drugače.
4.a člen
(izdaja delnic v nematerializirani obliki)
Delnice z glasovalno pravico družbe iz 4.
člena tega zakona morajo biti izdane v nematerializirani obliki.
5. člen
(vrednostni papirji)
Za vrednostne papirje ciljne družbe (v
nadaljnjem besedilu: vrednostni papirji) po tem zakonu se štejejo naslednji
vrednostni papirji, katerih izdajatelj je ta ciljna družba:
1.    
delnice z glasovalno pravico in
2.    
vrednostni papirji, ki dajejo imetniku delniško nakupno opcijo.
6. člen
(delež glasovalnih pravic)
(1) Pri ugotavljanju deleža glasovalnih
pravic osebe v ciljni družbi (v nadaljnjem besedilu: delež glasovalnih pravic)
se za namen tega zakona upoštevajo glasovalne pravice, ki izhajajo iz:
1.    
vrednostnih papirjev, katerih zakoniti imetnik je ta oseba v svojem
imenu in za svoj račun;
2.    
vrednostnih papirjev, katerih zakoniti imetnik je druga oseba v svojem
imenu in za račun te osebe;
3.    
delnic z glasovalno pravico, iz katerih lahko ta oseba uresničuje
glasovalno pravico na podlagi pooblastila zakonitega imetnika po lastni
presoji, če mu zakoniti imetnik ne da navodil za glasovanje in
4.    
delniških nakupnih opcij ali terminskih pogodb, katerih imetnik je ta
oseba v svojem imenu in za svoj račun ali druga oseba za njen račun in ki niso
vsebovane v vrednostnem papirju iz 2. točke prejšnjega člena, temveč so nastale
na podlagi drugega pravnega posla.
(2) Pri ugotavljanju deleža glasovalnih
pravic, ki izhajajo iz delniške nakupne opcije ali terminske pogodbe, se šteje, da je
enostransko oblikovalno upravičenje uresničeno in da je imetnik tega
upravičenja že pridobil delnice ciljne družbe z glasovalno pravico, ki so
predmet pravnega posla, sklenjenega z uresničitvijo tega upravičenja oziroma da je kupec iz terminske pogodbe
že pridobil delnice ciljne družbe, ki so predmet terminske pogodbe.
(3) Imetniki delniških nakupnih opcij in
kupci terminskih pogodb agencijo obvestijo o vsakem poslu, na podlagi katerega
so pridobili delniško nakupno opcijo ali terjatev na izročitev vrednostnih
papirjev iz terminske pogodbe, kot tudi o vsaki spremembi posla, najpozneje
četrti trgovalni dan po dnevu sklenitve posla ali spremembe posla, razen če so
o tem poslu agenciji že poročali na podlagi zakona, ki ureja trg finančnih
instrumentov.
(4) Kot osnova za
ugotavljanje deleža glasovalnih pravic se upoštevajo:
1.    
glasovalne pravice iz vseh delnic z glasovalno pravico ciljne družbe,
vključno z lastnimi delnicami in delnicami, pri katerih je uresničevanje
glasovalne pravice drugih delničarjev omejeno po tem ali drugem zakonu, in
2.    
glasovalne pravice na podlagi tistih delniških nakupnih opcij ali
terminskih pogodb, ki se upoštevajo pri ugotavljanju deleža glasovalnih pravic
osebe, katere delež se ugotavlja.
(5) Pri ugotavljanju deleža glasovalnih
pravic družbe za upravljanje oziroma upravljavca vzajemnega pokojninskega
sklada v ciljni družbi se ne glede na določbo 3. točke prvega odstavka tega
člena in ostale določbe tega zakona, ne upoštevajo glasovalne pravice iz
vrednostnih papirjev, ki sestavljajo premoženje investicijskega sklada oziroma
vzajemnega pokojninskega sklada, ki je v upravljanju družbe za upravljanje
oziroma upravljavca vzajemnega pokojninskega sklada, katerih delež glasovalnih
pravic se ugotavlja, če družba za upravljanje investicijski sklad oziroma
upravljavec vzajemnega pokojninskega sklada vzajemni pokojninski sklad upravlja
izključno v interesu imetnikov enot investicijskega sklada oziroma članov
vzajemnega pokojninskega sklada, kot to določa zakon, ki ureja investicijske
sklade in družbe za upravljanje, oziroma zakon, ki ureja pokojninske sklade.
7. člen
(prevzem in prevzemni prag)
(1) Prevzem je položaj, ko prevzemnik sam
ali skupaj z osebami, ki delujejo usklajeno z njim, doseže prevzemni prag.
(2) Prevzemni prag v ciljni družbi (v
nadaljnjem besedilu: prevzemni prag) je 1/3 delež glasovalnih pravic v tej družbi.
(3) Pri ugotavljanju, ali so osebe, ki
delujejo usklajeno, dosegle prevzemni prag, se za vsako od njih ugotovi delež
glasovalnih pravic v skladu z določbami prejšnjega člena, nato pa se njihovi
deleži seštejejo.
8. člen
(usklajeno delovanje)
(1) Osebe, ki delujejo usklajeno, so osebe,
ki na podlagi izrecnega ali tihega, ustno ali pisno sklenjenega sporazuma
sodelujejo in katerih cilj je pridobiti ali utrditi kontrolo nad ciljno družbo
ali onemogočiti prevzemniku uspešnost prevzemne ponudbe.
(2) Domneva se, da usklajeno delujejo:
1.    
osebe, ki jih povezujejo samo okoliščine v zvezi s pridobitvijo
vrednostnih papirjev, kot so:
- 
časovno obdobje, v katerem so jih pridobivale,
- 
velikost pridobljenih deležev, deležev, ki jih že imajo, deležev drugih
imetnikov ali
- 
druge okoliščine v zvezi s temi pridobitvami, ki kažejo na skupni namen
teh oseb;
2.    
člani poslovodstva ali nadzornega sveta oseb, ki delujejo usklajeno;
3.    
člani poslovodstva ali nadzornega sveta z osebami, v katerih so člani
teh organov;
4.    
osebe, ki so med seboj povezane kot ožji družinski člani, ali
5.    
osebe, ki so predlagale sprejetje sklepa skupščine ciljne družbe o
imenovanju ali odpoklicu članov organa vodenja ali nadzora ali drugega sklepa,
ki se po zakonu, ki ureja gospodarske družbe, sprejema z večino najmanj treh
četrtin pri sklepanju zastopanega osnovnega kapitala in ki so z uresničevanjem
glasovalnih pravic ali na drug način dosegle sprejetje tega sklepa.
(3) Velja neizpodbitna domneva, da
usklajeno delujejo:
1.    
odvisna družba in obvladujoča oseba,
2.    
družbe, ki so odvisne od iste obvladujoče osebe, ali
3.    
(črtana).
(4) Odvisna družba po tem zakonu je družba:
1.    
v kateri ima druga oseba večino glasovalnih pravic;
2.    
v kateri ima druga oseba pravico imenovati ali razrešiti večino članov
organa vodenja ali nadzora in je sočasno delničar ali družbenik te družbe;
3.    
v kateri je druga oseba delničar ali družbenik in sama nadzoruje večino
glasovalnih pravic, v skladu z dogovorom, sklenjenim z drugimi delničarji ali
družbeniki, ali
4.    
v kateri ima druga oseba pravico izvajati prevladujoč vpliv ali nadzor.
(5) Druga oseba iz prejšnjega odstavka je
obvladujoča oseba odvisne družbe.
(6) Pri presoji, ali ima oseba položaj
obvladujoče osebe, se pravicam te osebe iz tretjega odstavka tega člena
prištejejo pravice, katerih imetniki so druge osebe, v katerih ima ta oseba
večinski kapitalski delež ali večino glasovalnih pravic.
(7) Za ožje družinske člane posamezne osebe
po tem zakonu se štejejo:
1.    
zakonec te osebe oziroma oseba, s katero živi v dalj časa trajajoči
življenjski skupnosti, ki ima po zakonu, ki ureja zakonsko zvezo in družinska
razmerja, enake pravne posledice kakor zakonska zveza (v nadaljnjem besedilu:
zunajzakonska skupnost), ali s katero živi v registrirani istospolni partnerski
skupnosti;
2.    
otroci oziroma posvojenci te osebe, ki nimajo polne poslovne
sposobnosti, in
3.    
druge osebe, ki nimajo polne poslovne sposobnosti in so osebi dodeljene
v skrbništvo.
(8) Za usklajeno delovanje se ne šteje
uresničevanje glasovalne pravice na podlagi organiziranega zbiranja pooblastil,
če so bila zbrana v skladu z zakonom, ki ureja gospodarske družbe, razen če je
s tem samo prikrit sporazum, katerega cilj je pridobiti ali utrditi kontrolo
nad ciljno družbo. O nameri, razlogih in načinu organiziranega zbiranja
pooblastil v ciljni družbi mora pooblaščena oseba predhodno obvestiti Agencijo
za trg vrednostnih papirjev (v nadaljnjem besedilu: agencija), sicer se
domneva, da je z organiziranim zbiranjem pooblastil samo prikrit sporazum iz
prejšnjega stavka.
(9) Agencija lahko ob soglasju ministra,
pristojnega za gospodarstvo, v skladu s tem zakonom določi podrobnejša merila
usklajenega delovanja.
9. člen
(objava podatkov)
(1) Če ta zakon določa dolžnost objave, jo
je treba izpolniti na način, predpisan za objavo prospekta z zakonom, ki ureja
trg finančnih instrumentov,
in na njegovi podlagi izdanimi predpisi.
(2) Prevzemno namero, prevzemno ponudbo,
spremembo in preklic prevzemne ponudbe ter njen izid je treba objaviti tudi v
dnevniku, ki izhaja na celotnem območju Republike Slovenije.
10. člen
(prenehal
veljati)
II. PREVZEMNA PONUDBA
11. člen
(prevzemna ponudba)
(1) Prevzemna ponudba je javno objavljen
predlog za sklenitev pogodbe, ki je naslovljen na vse imetnike vrednostnih
papirjev in s sprejemom katerega je sklenjena pogodba o prodaji teh vrednostnih
papirjev med prevzemnikom kot kupcem in akceptantom kot prodajalcem.
(2) Konkurenčna ponudba je prevzemna
ponudba, ki se nanaša na iste vrednostne papirje kakor prevzemna ponudba prvega
prevzemnika (nadaljnjem besedilu: prva ponudba) ter je v skladu s tem zakonom
objavljena po objavi prve ponudbe in pred iztekom roka za sprejem prve ponudbe.
(3) Določbe tega zakona o prevzemni ponudbi
se uporabljajo za vse vrste prevzemnih ponudb, če ni za posamezno vrsto
prevzemne ponudbe z zakonom drugače določeno.
12. člen
(obvezna prevzemna ponudba)
(1) Prevzemno ponudbo v skladu s tem
zakonom mora dati prevzemnik, ki doseže prevzemni prag.
(2) Prevzemno ponudbo mora ponovno dati
prevzemnik, ki je po končanem postopku uspešne prevzemne ponudbe pridobil
10-odstotni delež glasovalnih pravic (v nadaljnjem besedilu: dodatni prevzemni
prag).
(3) Obveznost dati ponovno prevzemno
ponudbo preneha, ko prevzemnik z uspešno prevzemno
ponudbo pridobi najmanj 75-odstotni delež vseh delnic
ciljne družbe z glasovalno pravico (v nadaljnjem besedilu: končni prevzemni
prag).
(4) Določbe tega zakona o obveznosti
prevzemnika, ki doseže prevzemni prag, se smiselno uporabljajo tudi za
prevzemnika, ki doseže dodatni prevzemni prag.
(5) Z nastopom obveznosti prevzemnika po
prvem ali drugem odstavku tega člena imetniki vrednostnih papirjev ne pridobijo
pravice od prevzemnika zahtevati sklenitev pogodbe o odkupu teh vrednostnih
papirjev, temveč za prevzemnika, ki krši to svojo obveznost, nastopi mirovanje
glasovalnih pravic v skladu s 63. členom tega zakona.
13. člen
(prostovoljna prevzemna ponudba)
Prevzemno ponudbo v skladu s tem zakonom
lahko da tudi prevzemnik, ki do objave namere za prevzemno ponudbo še ni
dosegel prevzemnega praga.
14. člen
(predmet prevzemne ponudbe)
(1) Predmet prevzemne ponudbe morajo biti
vsi vrednostni papirji ciljne družbe, katerih imetnik ni prevzemnik.
(2) Šteje se, da je z začetkom učinkovanja
akceptantove izjave o sprejemu prevzemne ponudbe sklenjena pogodba o prodaji za
celotno količino vrednostnih papirjev, ki so predmet te izjave.
15. člen
(obvezna prevzemna ponudba oseb, ki
delujejo usklajeno)
(1) Če osebe, ki delujejo usklajeno, skupaj
dosežejo prevzemni prag, so solidarno zavezane dati prevzemno ponudbo v skladu
s tem zakonom, razen če se sporazumejo, da bo dala prevzemno ponudbo samo ena
ali nekatere od njih.
(2) Osebe, ki delujejo usklajeno, solidarno
odgovarjajo za izpolnitev vseh obveznosti v postopku prevzemne ponudbe. Za
solidarne obveznosti oseb, ki delujejo usklajeno, se smiselno uporabljajo
določbe tega zakona o obveznostih posameznega prevzemnika.
(3) Pri smiselni uporabi določb sedmega
odstavka 16. člena ter drugega in tretjega odstavka 17. člena tega zakona se za
solidarne obveznosti oseb, ki delujejo usklajeno, upošteva najvišja od cen, ki
jo je plačala katerakoli od njih.
(4) Medsebojne pravice in obveznosti oseb,
ki delujejo usklajeno, se presojajo v sorazmerju z naložbo vsake od njih v
vrednostne papirje, če se ne dogovorijo drugače.
16. člen
(vrsta nadomestila)
(1) Prevzemnik v prevzemni ponudbi lahko
ponudi denarno plačilo za vrednostne papirje (v nadaljnjem besedilu: denarna
ponudba).
(2) Prevzemnik v prevzemni ponudbi namesto
denarnega plačila lahko ponudi vrednostne papirje, ki izpolnjujejo pogoje,
določene v 18. členu tega zakona (v nadaljnjem besedilu: nadomestni vrednostni
papirji in nadomestna ponudba).
(3) Prevzemnik v prevzemni ponudbi lahko
ponudi nadomestne vrednostne papirje tudi namesto izplačila dela cene v denarju
(v nadaljnjem besedilu: kombinirana ponudba).
(4) Prevzemnik lahko v prevzemni ponudbi
ponudi tudi alternativno nadomestne vrednostne papirje ali denarno plačilo,
tako da imajo imetniki vrednostnih papirjev pravico izbire (v nadaljnjem
besedilu: alternativna ponudba).
(5) Pri kombinirani ponudbi lahko
prevzemnik oblikuje tudi alternativno ponudbo tako, da se pravica izbire nanaša
samo na tisti del cene, ki naj se izplača v denarju, ali samo na tisti del
cene, ki naj se izplača v nadomestnih vrednostnih papirjih.
(6) Ne glede na drugi, tretji in četrti
odstavek tega člena mora dati prevzemnik, ki je v nasprotju s tem zakonom
presegel prevzemni prag, samo denarno ponudbo.
(7) Ne glede na drugi, tretji in peti
odstavek tega člena mora dati prevzemnik, ki je v zadnjih 12 mesecih pred
objavo prevzemne ponudbe za denarno plačilo pridobil vrednostne papirje, iz
katerih izhaja pet ali večodstotni delež glasovalnih pravic, samo denarno ali
alternativno ponudbo.
17. člen
(pravična cena)
(1) Cena ali menjalno razmerje za
nadomestne vrednostne papirje v prevzemni ponudbi mora biti enako za vse
vrednostne papirje posameznega razreda ali vrste vrednostnih papirjev.
(2) Cena v prevzemni ponudbi ne sme biti
nižja od najvišje cene, po kateri je prevzemnik pridobil vrednostne papirje v
obdobju zadnjih 12 mesecev pred objavo te ponudbe.
(3) Če prevzemnik v enem letu po izteku
roka za sprejem prevzemne ponudbe, ki je bila uspešna, pridobi vrednostne
papirje po ceni, ki je višja od cene v tej ponudbi, je dolžan akceptantom v
denarju izplačati razliko v ceni v osmih dneh od dneva te pridobitve. Od dospelosti
do izpolnitve prevzemnikove obveznosti iz prejšnjega stavka se smiselno
uporablja 63. člen tega zakona.
(4) Če prevzemnik v prevzemni ponudbi
ponuja nadomestne vrednostne papirje po menjalnem razmerju, po katerem
akceptant za en vrednostni papir prejme manj kakor en nadomestni vrednostni
papir, mora akceptantom, ki ne razpolagajo z ustreznim številom vrednostnih
papirjev, da bi lahko za celotno količino vrednostnih papirjev, glede katere
bodo sprejeli prevzemno ponudbo, prejeli nadomestne vrednostne papirje,
ponuditi izplačilo razlike v denarju (v nadaljnjem besedilu: razlika v ceni).
18. člen
(nadomestni vrednostni papirji)
(1) Kot nadomestne vrednostne papirje sme
prevzemnik ponuditi samo vrednostne papirje z
glasovalno pravico, katerih izdajatelj je prevzemnik
ali prevzemniku nadrejena družba, in ki izpolnjujejo naslednje pogoje:
1.    
da so že izdani in uvrščeni v trgovanje na organiziranem trgu (v
nadaljnjem besedilu: izdani nadomestni vrednostni papirji) ali
2.    
da bodo izdani zaradi izpolnitve prevzemnikove obveznosti na podlagi
prevzemne ponudbe (v nadaljnjem besedilu: novi nadomestni vrednostni papirji)
in da tvorijo isti razred oziroma vrsto z že izdanimi vrednostnimi papirji, ki
so uvrščeni v trgovanje na organiziranem trgu.
(2) Ne glede na prejšnji odstavek lahko
prevzemnik kot nadomestne vrednostne papirje ponudi izdane ali nove delnice z
glasovalno pravico, katerih izdajatelj je prevzemnik ali prevzemniku nadrejena
družba, in ki niso niti uvrščene v trgovanje na organizirani trg niti ne
tvorijo istega razreda z delnicami, ki so uvrščene v trgovanje na organizirani
trg, če:
1.    
da alternativno ponudbo ali
2.    
če so predmet prevzemne ponudbe vrednostni papirji ciljne družbe iz
drugega odstavka 4. člena tega zakona.
(3) Agencija lahko predpiše podrobnejše
lastnosti, ki jih morajo izpolnjevati nadomestni vrednostni papirji, in pogoje
glede značilnosti trgovanja z njimi.
(4) Če so predmet prevzemne ponudbe nove
delnice, se za povečanje osnovnega kapitala, ki je potrebno za njihovo izdajo,
smiselno uporabljajo določbe zakona, ki ureja gospodarske družbe, o povečanju
osnovnega kapitala delniške družbe za izvedbo pripojitve.
(5) Za nove nadomestne vrednostne papirje
se ne uporabljajo določbe zakona, ki ureja trg finančnih
instrumentov, o javni ponudbi.
(6) Če prevzemnik ponuja nove nadomestne
vrednostne papirje, se šteje, da je agencija z izdajo dovoljenja za takšno
prevzemno ponudbo izdala tudi odločbo o potrditvi prospekta glede teh
nadomestnih vrednostnih papirjev.
19. člen
(bistvene sestavine prevzemne ponudbe)
(1) Prevzemna ponudba mora obsegati podatke
o vrednostnih papirjih, na katere se nanaša.
(2) Denarna, kombinirana in alternativna
ponudba morajo obsegati tudi ceno, ki jo prevzemnik ponuja, izraženo v znesku
denarnega plačila za en vrednostni papir.
(3) Nadomestna, kombinirana in alternativna
ponudba morajo obsegati tudi:
1.    
podatke o nadomestnih vrednostnih papirjih, ki jih prevzemnik ponuja, in
2.    
menjalno razmerje, izraženo v številu nadomestnih vrednostnih papirjev
za en vrednostni papir ciljne družbe.
(4) Prevzemna ponudba ne sme vsebovati
drugih pogojev, razen razveznih in odložnih pogojev, določenih v tem zakonu.
20. člen
(obvezni razvezni pogoji)
(1) Če je za pridobitev vrednostnih
papirjev, ki so predmet prevzemne ponudbe, poleg dovoljenja iz 32. člena tega
zakona potrebno dovoljenje ali soglasje drugega organa, mora prevzemna ponudba
vsebovati razvezni pogoj, ki nastopi, če pristojni organ do izteka roka za
sprejem te ponudbe:
1.    
tega dovoljenja ali soglasja ne izda;
2.    
zavrne izdajo tega dovoljenja ali soglasja ali
3.    
izda dovoljenje ali soglasje samo za pridobitev deleža, manjšega od
deleža vrednostnih papirjev kot vsote količine vrednostnih papirjev, ki jih je
prevzemnik že pridobil, in tistih, glede katerih so akceptanti sprejeli
prevzemno ponudbo tega prevzemnika.
(2) Če so predmet prevzemne ponudbe novi
nadomestni vrednostni papirji, mora ta vsebovati tudi razvezni pogoj, ki
nastopi:
1.    
pri vseh novih nadomestnih vrednostnih papirjih: če prevzemnik ali drug
izdajatelj iz prvega odstavka 18. člena tega zakona v roku iz prvega odstavka
58. člena tega zakona ne izda popolnega naloga za izdajo teh vrednostnih
papirjev;
2.    
pri novih delnicah:
- 
če pristojni organ izdajatelja do izteka roka za sprejem te ponudbe ne
sprejme ustreznega sklepa o povečanju osnovnega kapitala in na podlagi tega
sklepa ne predlaga vpisa povečanja osnovnega kapitala v sodni register ali
- 
če pristojno sodišče zavrne predlog za vpis tega povečanja osnovnega
kapitala v sodni register;
3.    
pri novih nadomestnih vrednostnih papirjih, ki niso delnice: če
pristojni organ izdajatelja do izteka roka za sprejem te ponudbe ne sprejme
ustreznega sklepa o izdaji teh vrednostnih papirjev.
(3) Vse pogodbe, sklenjene s sprejemom
prevzemne ponudbe iz prvega ali drugega odstavka tega člena, so sklenjene pod
razveznim pogojem, vsebovanim v prevzemni ponudbi.
21. člen
(prag uspešnosti ponudbe)
(1) Prag uspešnosti ponudbe je najnižji
odstotek vseh vrednostnih papirjev, ki jih mora prevzemnik skupaj z
vrednostnimi papirji, ki jih že ima, pridobiti na podlagi prevzemne ponudbe, da
bi ga ta zavezovala.
(2) Prevzemnik
lahko v prevzemni ponudbi določi prag uspešnosti ponudbe. Ne glede na to
prevzemnik v obvezni prevzemni ponudbi določi prag uspešnosti ponudbe, ki ne
sme biti nižji od 50-odstotnega deleža vseh delnic ciljne družbe z glasovalno
pravico in ene delnice, razen če prevzemnikov delež že dosega 50-odstotni delež
vseh delnic ciljne družbe z glasovalno pravico.
(3) Če je v prevzemni ponudbi določen prag
uspešnosti ponudbe, so vse pogodbe, ki so sklenjene s sprejemom te ponudbe,
sklenjene pod odložnim pogojem, ki nastopi, če je prag uspešnosti ponudbe
dosežen, in pod razveznim pogojem, ki nastopi, če ta prag ni dosežen.
(4) Če je prag uspešnosti ponudbe dosežen,
mora prevzemnik to objaviti naslednji delovni dan.
22. člen
(izjeme pri obveznosti dati prevzemno
ponudbo)
(1) Oseba, ki je dosegla prevzemni prag, ni
dolžna dati prevzemne ponudbe, če ga je dosegla s pridobitvijo vrednostnih
papirjev:
1.    
na podlagi neodplačnega posla, sklenjenega med zakoncema,
zunajzakonskima partnerjema, partnerjema v registrirani istospolni skupnosti
ali osebami, ki so v sorodstvu v ravni vrsti do vključno tretjega kolena, ali
na podlagi razdelitve premoženja ob razvezi ali razveljavitvi zakonske zveze,
ob prenehanju zunajzakonske skupnosti ali registrirane istospolne partnerske
skupnosti;
2.    
na podlagi dedovanja;
3.    
pri izvedbi združitve ali delitve delniške družbe z zamenjavo za
vrednostne papirje pravne osebe, ki je zaradi združitve ali delitve prenehala,
če namen združitve ali delitve ni bil prevzem ciljne družbe;
4.    
zaradi prenosa vrednostnih papirjev s prevzemnika po izvedeni prevzemni
ponudbi na osebe, ki so ali za katere se šteje, da so pri njej delovale
usklajeno, ali na koncernsko povezane družbe;
5.    
s pridobitvijo večinskega deleža v prevzemniku, katere namen ni bil
prevzem ciljne družbe, ali
6.    
s pridobitvijo vrednostnih papirjev, ki so ji bili izročeni kot vložki
pri ustanovitvi ali povečanju njenega osnovnega kapitala in ki ima položaj
holdinške družbe;
7.    
na podlagi izvršljive odločbe, izdane v kazenskem oziroma prekrškovnem
postopku.
(2) Oseba, ki je dosegla prevzemni prag,
tudi ni dolžna dati prevzemne ponudbe:
1.    
če ga je dosegla zaradi zmanjšanja osnovnega kapitala družbe z umikom
delnic, izvedenega na podlagi sklepa skupščine, pri sprejetju katerega ni
sodelovala, ali
2.    
če je delež glasovalnih pravic drugega delničarja ali drugih
delničarjev, ki skupaj tvorijo koncern po zakonu, ki ureja gospodarske družbe,
v ciljni družbi višji od deleža te osebe.
(3) Oseba, ki je kot upnik zaradi izvedbe
finančnega prestrukturiranja dosegla prevzemni prag oziroma dodatni prevzemni
prag s pridobitvijo vrednostnih papirjev ciljne družbe, ki je v postopku zaradi
insolventnosti po zakonu, ki ureja finančno poslovanje, postopke zaradi
insolventnosti in prisilno prenehanje, ni dolžna dati prevzemne ponudbe.
Obveznost dati prevzemno ponudbo te osebe nastane ob prvi nadaljnji pridobitvi
vrednostnih papirjev ciljne družbe izven postopka zaradi insolventnosti.
(4) Agencija lahko
opredeli podrobnejša merila glede pridobitve vrednostnih papirjev iz 3., 5. in
6. točke prvega odstavka tega člena.
(5) Za osebo, ki
je oproščena obveznosti dati prevzemno ponudbo po prvem ali drugem odstavku
tega člena, nastane obveznost dati prevzemno ponudbo po tem zakonu ob prvi
nadaljnji pridobitvi teh vrednostnih papirjev, razen če prevzemnega praga ne
dosega več.
(6) Oseba, ki je oproščena obveznosti dati
prevzemno ponudbo po prvem, drugem ali tretjem odstavku tega člena, mora o tem
obvestiti agencijo v roku treh delovnih dni od nastopa okoliščin iz prvega,
drugega ali tretjega odstavka tega člena, razen v primeru iz 7. točke prvega
odstavka tega člena, ko mora agencijo obvestiti nemudoma, ko je obveščena o
pridobitvi vrednostnih papirjev.
22.a člen
(pridobitev vrednostnih papirjev na
podlagi unovčevanja zavarovanja)
(1) Prevzemne ponudbe ni dolžna dati banka
oziroma banka države članice po zakonu, ki ureja bančništvo (v nadaljnjem
besedilu: banka), ki je prevzemni prag oziroma dodatni prevzemni prag dosegla s
pridobitvijo vrednostnih papirjev ciljne družbe na podlagi unovčenja
zavarovanja, katerega predmet so bili vrednostni papirji ciljne družbe.
(2) Iz vrednostnih papirjev ciljne družbe,
ki jih je banka pridobila na način iz prvega odstavka tega člena, banka ne sme
uresničevati glasovalnih pravic.
(3) Za banko, ki je oproščena obveznosti
dati prevzemno ponudbo po prvem odstavku tega člena, nastane obveznost dati
prevzemno ponudbo po poteku dveh let od pridobitve vrednostnih papirjev na
način iz prvega odstavka tega člena.
(4) O pridobitvi vrednostnih papirjev na
način iz prvega odstavka tega člena mora banka obvestiti agencijo v treh
delovnih dneh od pridobitve.
22.b člen
(oprostitve in izvrševanje glasovalnih
pravic zaradi zagotovitve kapitalske ustreznosti ciljne družbe)
(1) Oseba, ki je dosegla prevzemni prag v
ciljni družbi zaradi izvedbe finančnega prestrukturiranja ciljne družbe z
namenom, da se zagotovi njena kapitalska ustreznost oziroma dolgoročna plačilna
sposobnost še pred začetkom postopkov zaradi insolventnosti, kot jih določa
zakon, ki ureja postopke zaradi insolventnosti, ni dolžna dati prevzemne
ponudbe, če je za takšno pridobitev vrednostnih papirjev pridobila predhodno
soglasje agencije. Oprostitev velja pet let od pridobitve vrednostnih papirjev
v skladu s tem odstavkom.
(2) Izrazi »finančno prestrukturiranje«,
»kapitalska ustreznost« in »dolgoročna plačilna sposobnost«, uporabljeni v tem
členu, imajo pomen, kot ga določa zakon, ki ureja finančno poslovanje, postopke
zaradi insolventnosti in prisilno prenehanje.
(3) Za osebo, ki je oproščena obveznosti dati
prevzemno ponudbo po prvem odstavku tega člena, nastane obveznost dati
prevzemno ponudbo pred potekom petih let od pridobitve vrednostnih papirjev ob
prvi naslednji pridobitvi vrednostnih papirjev ciljne družbe, če v ciljni
družbi še presega prevzemni prag, razen, če so tudi pri tej pridobitvi
izpolnjeni pogoji iz prvega odstavka tega člena.
(4) Soglasje iz prvega odstavka tega člena
izda agencija na podlagi obrazloženega predloga osebe ali oseb, ki imajo namen
izvesti finančno prestrukturiranje ciljne družbe. Predlogu mora biti priloženo
pozitivno mnenje izvedenca poslovno finančne stroke ali stroke upravljanja
podjetij glede potrebnosti ukrepov finančnega prestrukturiranja in možnosti
njihovega uspeha. Soglasje izda agencija z odločbo, po postopku, ki ga za
izdajo dovoljenj agencije določa zakon, ki ureja trg finančnih instrumentov.
(5) Če namerava oseba ali osebe, ki
delujejo usklajeno, in jim je bilo z odločbo agencije prepovedano izvrševanje
glasovalnih pravic, izvesti finančno prestrukturiranje ciljne družbe, z
namenom, da se zagotovi njena kapitalska ustreznost oziroma dolgoročna plačilna
sposobnost, še pred začetkom postopkov zaradi insolventnosti, kot jih določa
zakon, ki ureja postopke zaradi insolventnosti, in so za realizacijo ukrepov
finančnega prestrukturiranja potrebne odločitve skupščine ciljne družbe (na
primer: sprememba statuta), lahko ob predhodni pridobitvi soglasja agencije
izvršujejo glasovalne pravice iz vseh delnic, katerih imetnice so.
(6) Soglasje iz prejšnjega odstavka izda
agencija na podlagi obrazloženega predloga osebe ali oseb, ki imajo namen
izvesti finančno prestrukturiranje ciljne družbe. Predlog mora biti vložen
najmanj deset delovnih dni pred skupščino, na kateri želi vlagatelj
uresničevati glasovalne pravice. Predlogu mora biti priloženo pozitivno mnenje
izvedenca poslovno finančne stroke ali stroke upravljanja podjetij glede
potrebnosti ukrepov finančnega prestrukturiranja in možnosti njihovega uspeha.
Soglasje izda agencija z odločbo, po postopku, ki ga za izdajo dovoljenj
agencije določa zakon, ki ureja trg finančnih instrumentov. Agencija izda
odločbo, s katero odloči, da je prepoved izvrševanja glasovalnih pravic za te
osebe prenehala, najkasneje do začetka skupščine, na kateri želi oseba ali
osebe izvrševati glasovalne pravice.
(7) Prenehanje prepovedi izvrševanja
glasovalnih pravic na podlagi odločbe iz prejšnjega odstavka traja pet let od
dneva, ko postane odločba dokončna. Če do izteka tega roka oseba ali osebe iz
petega odstavka tega člena ne ravnajo v skladu s 63. členom tega zakona,
izgubijo glasovalne pravice iz vseh delnic, katerih imetnice so.
22.c člen
(izvrševanje glasovalnih pravic zaradi
zaščite javnega interesa)
(1) Oseba ali osebe, ki delujejo usklajeno,
in jim je bilo z odločbo agencije prepovedano izvrševanje glasovalnih pravic v
ciljni družbi, lahko ob predhodni pridobitvi soglasja agencije izvršujejo
glasovalne pravice iz delnic, katerih imetnice so, pri glasovanju na skupščini
ciljne družbe o predlogih sklepov, ki so nujno potrebni za zaščito javnega
interesa (na primer: varnost ali obramba države, javna varnost, varnost
življenja, zdravja in premoženja ljudi, delovanje ekonomskega sistema).
(2) Soglasje iz prejšnjega odstavka izda
agencija na podlagi obrazloženega predloga osebe ali oseb, ki želijo izvrševanje
glasovalne pravice. Predlog mora biti vložen najmanj deset delovnih dni pred
skupščino, na kateri želi vlagatelj uresničevati glasovalne pravice. Soglasje
izda agencija z odločbo, po postopku, ki ga za izdajo dovoljenj agencije določa
zakon, ki ureja trg finančnih instrumentov. Agencija izda odločbo najkasneje do
začetka skupščine, na kateri želi oseba ali osebe izvrševati glasovalne
pravice.
23. člen
(pooblaščeni član)
V imenu in za račun prevzemnika mora dati
prevzemno ponudbo in v postopku v zvezi z njo opraviti druga pravna dejanja član CDD (v nadaljnjem besedilu:
pooblaščeni član).
III. POSTOPEK V ZVEZI S PREVZEMNO PONUDBO
24. člen
(prevzemna namera)
(1) Prevzemnik mora pred objavo prevzemne
ponudbe o tem, da namerava dati tako ponudbo (v nadaljnjem besedilu: prevzemna
namera), obvestiti agencijo, poslovodstvo ciljne družbe in organ, pristojen za
varstvo konkurence, ter jo isti dan objaviti.
(2) Poslovodstvo ciljne družbe in
prevzemnik morata o prevzemni nameri takoj obvestiti predstavnike delavcev, če
teh ni, pa delavce.
(3) Prevzemnik, ki doseže prevzemni prag,
mora obveznosti iz prvega odstavka tega člena izpolniti v treh delovnih dneh od
dneva, ko doseže ta prag.
25. člen
(obvestilo o
dogovorih in izjava o zastavi in zavarovanju)
(1) Poslovodstvo ciljne družbe v dveh
delovnih dneh od objave prevzemne namere obvesti agencijo o morebitnih
dogovorih ali pogajanjih s prevzemnikom ali o tem, da takih dogovorov ali
pogajanj ni in agenciji posreduje izjavo o morebitnih posrednih ali neposrednih
zastavah ali zavarovanjih premoženja ciljne družbe, danih v korist prevzemnika
za plačilo vrednostnih papirjev ciljne družbe, oziroma morebitni zavezi, da
bodo take zastave ali zavarovanja dana.
(2) V primeru spremembe okoliščin iz
prejšnjega odstavka poslovodstvo ciljne družbe obvesti agencijo najkasneje
naslednji delovni dan. Obveznost iz prejšnjega stavka traja do izdaje odločbe o
izidu prevzemne ponudbe iz 56. člena tega zakona.
26. člen
(izjava o prevzemni nameri)
(1) Če na podlagi razmer na trgu kapitala
izhaja, da namerava prevzemnik opraviti prevzem, zlasti pa:
1.    
če med dvema osebama obstaja dogovor o prevzemu;
2.    
če je cena vrednostnega papirja na organiziranem trgu pomembno narasla
in bi se iz tega dalo sklepati, da bo dana prevzemna ponudba, ali
3.    
če je pristojni organ prevzemnika dokončno določil ceno v prevzemni
ponudbi, ki še ni objavljena,
lahko agencija od takega prevzemnika zahteva,
da v 24 urah od prejema zahteve agencije določno izjavi, ali namerava dati
prevzemno ponudbo.
(2) V primeru iz prejšnjega odstavka lahko
agencija od poslovodstva ciljne družbe zahteva, da v 24 urah od prejema zahteve
agencije določno izjavi, ali je seznanjeno s prevzemno namero.
(3) Prevzemnik in poslovodstvo ciljne
družbe morata v roku iz prvega in drugega odstavka tega člena posredovati
vsebino izjave o prevzemni nameri agenciji in jo objaviti.
27. člen
(odstop od prevzemne namere)
(1) Če prevzemnik po objavi prevzemne
namere od nje odstopi, eno leto po tem ne sme dati nove prevzemne ponudbe,
razen če za ta odstop pridobi soglasje agencije.
(2) Agencija izda soglasje za odstop od
prevzemne namere, če so razlog zanj okoliščine iz 52. člena tega zakona.
28. člen
(prospekt)
(1) Prevzemnik mora objaviti prevzemno
ponudbo hkrati s ponudbenim dokumentom (v nadaljnjem besedilu: prospekt)
najpozneje v 30 dneh in ne prej kakor v desetih dneh po objavi prevzemne
namere.
(2) Prospekt mora vsebovati vse podatke, ki
so potrebni, da imetniki vrednostnih papirjev oblikujejo ustrezno odločitev
glede sprejema prevzemne ponudbe, predvsem pa:
1.    
osebno ime in prebivališče ali firmo in sedež prevzemnika;
2.    
delež in vrsto vrednostnih papirjev ter delež glasovalnih pravic, ki jih
prevzemnik ob objavi prevzemne ponudbe že ima v ciljni družbi;
3.    
bistvene sestavine prevzemne ponudbe iz prvega, drugega in tretjega
odstavka 19. člena tega zakona;
4.    
podatke o rokih in načinu izpolnitve prevzemnikove obveznosti, ki bo
nastala s sprejemom prevzemne ponudbe;
5.    
opis okoliščin, v katerih lahko prevzemnik prekliče prevzemno ponudbo;
6.    
datum začetka in konca roka za sprejem prevzemne ponudbe;
7.    
pri prevzemni ponudbi, dani pod razveznim pogojem iz 20. člena tega
zakona: vsebino razveznega pogoja;
8.    
če je v prevzemni ponudbi določen prag uspešnosti: najnižji odstotek
vseh vrednostnih papirjev ciljne družbe, ki jih mora prevzemnik skupaj z
vrednostnimi papirji, ki jih že ima, pridobiti na podlagi prevzemne ponudbe, da
bi ga ta zavezovala;
9.    
podatke o načinu deponiranja denarnega zneska oziroma bančne garancije
in opis postopka plačila cene v korist akceptantov;
10.  namen
prevzemnika glede prihodnjega poslovanja ciljne družbe in družbe prevzemnika,
če prevzemna ponudba vpliva nanjo, glede morebitne prihodnje zastave premoženja
ciljne družbe, glede varovanja delovnih mest delavcev in poslovodstva, vključno
z vsako spremembo pogojev zaposlovanja ter njegov strateški načrt za obe družbi
z možnimi posledicami za zaposlovanje in sedež družbe;
11.  navedbo
prava, ki se uporablja za sklenjene pogodbe,
12.  določitev
pristojnega sodišča, in
13.  če
je ciljna družba družba iz drugega odstavka 4. člena tega zakona, mora
prevzemnik v prospektu objaviti:
- 
pisno poročilo revizorjev o primernosti cene v prevzemni ponudbi, ki ga
sestavi en ali več revizorjev, ki jih na predlog prevzemnika imenuje sodišče.
Za revizijo primernosti cene v prevzemni ponudbi se smiselno uporabljajo
določbe 583. člena Zakona o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32/12, 57/12, 44/13 – odl. US, 82/13
in 55/15; v nadaljnjem besedilu ZGD-1). Revizorjem v poročilih ni treba
razkriti informacij zaradi razlogov iz prve in tretje alineje drugega odstavka
305. člena ZGD-1; in
- 
pisno poročilo, v katerem prevzemnik pojasni primernost cene v prevzemni
ponudbi in morebitne razloge za ceno, če ta v pisnem poročilu revizorjev ni
bila spoznana za primerno.
(3) Če prevzemnik ponuja nadomestne
vrednostne papirje, mora prospekt vsebovati tudi:
1.    
podatke o njihovem izdajatelju;
2.    
zadnjo tržno ceno nadomestnih vrednostnih papirjev pred objavo prevzemne
ponudbe in njihovo knjigovodsko vrednost;
3.    
natančno določene pravice imetnika, ki izhajajo iz nadomestnih
vrednostnih papirjev;
4.    
druge podatke, ki jih mora vsebovati prospekt za uvrstitev vrednostnih
papirjev na organizirani trg;
5.    
opis postopka prenosa ponujenih nadomestnih vrednostnih papirjev in
6.    
pri novih nadomestnih vrednostnih papirjih tudi opis postopka za njihovo
izdajo.
(4) Agencija lahko določi podrobnejšo
vsebino prospekta.
29. člen
(odgovornost za pravilnost prospekta)
(1) Če so v prospektu navedeni neresnični
podatki, so osebe, ki so ga izdelale ali sodelovale pri njegovi izdelavi,
solidarno odgovorne imetnikom vrednostnih papirjev za škodo, če so vedele ali
bi morale vedeti za neresničnost podatkov.
(2) Osebe iz prejšnjega odstavka
odgovarjajo za škodo tudi, če v prospektu niso navedeni bistveni podatki, ki bi
lahko vplivali na odločitev imetnika vrednostnih papirjev glede sprejema
ponudbe.
(3) Agencija ne odgovarja za resničnost ali
popolnost podatkov, navedenih v prospektu.
30. člen
(sprememba prevzemne ponudbe)
(1) Ko je prevzemna ponudba objavljena, jo
sme prevzemnik spremeniti samo tako:
1.    
da ponudi višjo ceno ali ugodnejše menjalno razmerje ali
2.    
da določi nižji prag uspešnosti, če ga je v prevzemni ponudbi določil.
(2) Prevzemnik lahko spremeni prevzemno
ponudbo najpozneje 14 dni pred iztekom roka za njen sprejem.
(3) Prevzemnik mora do izteka roka iz
prejšnjega odstavka izpolniti naslednje obveznosti, sicer sprememba prevzemne
ponudbe nima pravnega učinka:
1.    
objaviti spremembo prevzemne ponudbe;
2.    
o spremembi prevzemne ponudbe pred njeno objavo obvestiti agencijo in CDD;
3.    
če spremeni prevzemno ponudbo tako, da ponudi višjo ceno: deponirati
dodatni denarni znesek v višini razlike med spremenjeno in prejšnjo ceno na
način, določen v 36. členu tega zakona;
4.    
če spremeni prevzemno ponudbo, s katero ponuja izdane nadomestne
vrednostne papirje tako, da ponudi ugodnejše menjalno razmerje: deponirati
ustrezno dodatno količino teh vrednostnih papirjev na način, določen v 37.
členu tega zakona.
(4) Če prevzemnik spremeni prevzemno
ponudbo, se šteje, da so tudi akceptanti, ki so sprejeli prevzemno ponudbo pred
objavo te spremembe, sprejeli spremenjeno prevzemno ponudbo.
31. člen
(roki za sprejem prevzemne ponudbe)
(1) Končni rok za sprejem prevzemne in
morebitnih konkurenčnih ponudb je 60 dni od dneva, ko je bila objavljena prva
prevzemna ponudba (v nadaljnjem besedilu: končni rok).
(2) Rok za sprejem prevzemne ponudbe ne sme
biti krajši od 28 in ne daljši od 60 dni od dneva objave te ponudbe, pa tudi ne
daljši od končnega roka.
(3) Iztek roka za sprejem prevzemne ponudbe
se podaljša v naslednjih primerih in za naslednje število dni, vendar največ do
izteka končnega roka:
1.    
v primeru iz četrtega odstavka 21. člena tega zakona: za 14 dni, razen
če je objava opravljena več kakor 14 dni pred iztekom prvega roka;
2.    
če prevzemnik spremeni prevzemno ponudbo v skladu s prejšnjim členom: za
sedem dni;
3.    
če je dana konkurenčna ponudba: do izteka roka za sprejem konkurenčne
ponudbe, če se ta izteče pozneje.
32. člen
(dovoljenje za prevzemno ponudbo)
(1) Prevzemnik mora pred objavo prevzemne
ponudbe pridobiti dovoljenje agencije (v nadaljnjem besedilu: dovoljenje za
prevzemno ponudbo).
(2) Agencija izda dovoljenje za prevzemno
ponudbo, če so izpolnjeni naslednji pogoji:
1.    
da je prospekt sestavljen v skladu z 28. členom tega zakona;
2.    
da je prevzemna ponudba v skladu s tem zakonom;
3.    
da je prevzemnik deponiral denarni znesek ali bančno garancijo v skladu
s 36. členom tega zakona;
4.    
če prevzemnik ponuja izdane nadomestne vrednostne papirje: da jih je
deponiral na način, določen v 37. členu tega zakona;
5.    
da nadomestni vrednostni papirji izpolnjujejo pogoje, določene s tem
zakonom in na njegovi podlagi sprejetimi predpisi,
6.    
da je prevzemnik sklenil pogodbo iz drugega odstavka 35. člena tega
zakona in plačal akontacijo cene po tej pogodbi in
7.    
da prevzemnik agenciji dokaže, da:
- 
za plačilo vrednostnih papirjev, na katere se nanaša prevzemna ponudba,
ni na nikakršen način, posredno ali neposredno, dal ali se zavezal dati v
zastavo ali zavarovanje vrednostnih papirjev ciljne družbe, ki niso v lasti
prevzemnika in
- 
za plačilo vrednostnih papirjev ciljne družbe ni na nikakršen način,
posredno ali neposredno, dal ali se zavezal dati v zastavo ali zavarovanje
premoženja ciljne družbe.
(3) Agencija določi listine, ki jih mora
prevzemnik priložiti zahtevi za izdajo dovoljenja za prevzemno ponudbo.
33. člen
(dostopnost prospekta)
(1) Prevzemnik mora prospekt hkrati z
njegovo objavo poslati:
1.    
poslovodstvu ciljne družbe,
2.    
organu, pristojnemu za varstvo konkurence,
3.    
organizatorju organiziranega trga,
4.    
CDD in
5.    
vsem borznoposredniškim družbam.
(2) Borznoposredniške družbe morajo vsakemu
imetniku vrednostnih papirjev, katerega račun vodijo, na njegovo zahtevo takoj
in brezplačno izročiti izvod prospekta.
(3) Poslovodstvo ciljne družbe in
prevzemnik morata predstavnikom delavcev, če teh ni, pa delavcem takoj in
brezplačno izročiti izvod prospekta.
34. člen
(mnenje poslovodstva ciljne družbe)
(1) Poslovodstvo ciljne družbe mora v
desetih dneh od objave prevzemne ponudbe objaviti o njej svoje mnenje in ga
utemeljiti (v nadaljnjem besedilu: mnenje o prevzemni ponudbi).
(2) Mnenje o prevzemni ponudbi mora vsebovati:
1.    
oceno učinkov, ki jih bo morebitna izvedbe prevzemne ponudbe imela na
uresničevanje vseh interesov ciljne družbe, še zlasti zaposlovanje, ter oceno
strateških načrtov prevzemnika za ciljno družbo in njihovih možnih posledic na
zaposlovanje v njej in kraje opravljanja poslov, kakor so določeni v prospektu;
2.    
razkritje vsebine morebitnega dogovora med prevzemnikom in poslovodstvom
ciljne družbe glede prevzemne ponudbe ali izjavo, da takega dogovora ni;
3.    
razkritje vsebine morebitnega dogovora med prevzemnikom in poslovodstvom
ciljne družbe o načinu uresničevanja glasovalne pravice iz vrednostnih
papirjev, ki jih že ima prevzemnik, ali izjavo, da takega dogovora ni;
4.    
izjavo, ali nameravajo člani poslovodstva ciljne družbe, ki so imetniki
vrednostnih papirjev, na katere se nanaša prevzemna ponudba, le-to sprejeti in
5.    
obrazložene podatke o zadnjem revidiranem letnem poročilu ciljne družbe
z navedbo knjigovodske vrednosti delnic z glasovalno pravico, na katere se
nanaša prevzemna ponudba.
(3) Poslovodstvo ciljne družbe mora mnenje
o prevzemni ponudbi hkrati z njegovo objavo posredovati predstavnikom delavcev,
če teh ni, pa delavcem.
(4) Če poslovodstvo ciljne družbe do dneva
objave prejme ločeno mnenje predstavnikov delavcev o učinkih prevzemne ponudbe
na zaposlovanje (v nadaljnjem besedilu: mnenje delavcev), mora to mnenje
priložiti mnenju o prevzemni ponudbi. V drugih primerih ga mora objavi takoj po
prejemu.
(5) Če so v mnenju o prevzemni ponudbi ali
mnenju delavcev navedeni neresnični ali zavajajoči podatki, so osebe, ki so ga
izdale ali sodelovale pri njegovi izdaji, solidarno odgovorne imetnikom
vrednostnih papirjev za škodo, če so vedele ali bi morale vedeti za neresnično
ali zavajajočo naravo podatkov.
35. člen
(skrbniške storitve CDD v zvezi s prevzemom)
(1) CDD v zvezi s
prevzemom opravlja naslednje skrbniške storitve:
1.    
pri denarni, alternativni in kombinirani ponudbi:
- 
sprejem depozita denarnega zneska ali bančne garancije;
- 
če je prevzemna ponudba uspešna: izplačilo denarnega plačila v korist
akceptantov v imenu in za račun prevzemnika, ali
- 
če prevzemna ponudba ni uspešna: vrnitev deponiranega zneska ali bančne
garancije prevzemniku;
2.    
pri nadomestni, alternativni in kombinirani ponudbi:
- 
če so predmet prevzemne ponudbe izdani nadomestni vrednostni papirji:
njihov sprejem v depozit;
- 
če je prevzemna ponudba uspešna: prenos nadomestnih vrednostnih papirjev
v korist akceptantov v imenu in za račun prevzemnika, ali
- 
če prevzemna ponudba ni uspešna: vrnitev deponiranih nadomestnih
vrednostnih papirjev prevzemniku.
(2) Pred objavo prevzemne ponudbe mora
prevzemnik s CDD skleniti pogodbo o storitvah v zvezi
s prevzemno ponudbo in plačati akontacijo cene za opravljanje teh storitev.
(3) CDD v svojih
pravilih poslovanja, sprejetih na podlagi zakona, ki ureja nematerializirane
vrednostne papirje, podrobneje uredi tudi postopke v zvezi s storitvami pri
prevzemni ponudbi.
(4) (prenehal
veljati)
36. člen
(deponiranje denarnega zneska)
(1) Pred objavo denarne ponudbe mora
prevzemnik na poseben denarni račun CDD deponirati
denarni znesek, ki je potreben za plačilo vseh vrednostnih papirjev ciljne družbe, ki niso bili v skladu s pravili poslovanja CDD
deponirani pri CDD.
(2) Pri kombinirani ponudbi mora prevzemnik
pred njeno objavo na način iz prejšnjega odstavka deponirati denarni znesek,
potreben za tisti del cene, ki se izplača v denarju.
(3) Pri alternativni ponudbi mora
prevzemnik pred njeno objavo na način iz prvega odstavka tega člena deponirati
znesek, ki je potreben za plačilo vseh vrednostnih papirjev, če bi vsi njihovi
imetniki izbrali izplačilo cene v denarju.
(4) Namesto deponiranja denarnega zneska po
prejšnjih odstavkih lahko prevzemnik izroči CDD
garancijo banke s sedežem v državi članici, s katero se banka nepreklicno
zavezuje, da bo na prvi poziv CDD in brez ugovorov na
poseben račun CDD izplačala znesek, ki je potreben za
izpolnitev obveznosti plačila v korist akceptantov, z rokom veljavnosti najmanj 30 dni po izteku roka za plačilo.
37. člen
(omejitev razpolaganja z nadomestnimi
vrednostnimi papirji)
Če prevzemnik ponudi izdane nadomestne
vrednostne papirje, jih mora pred objavo prevzemne ponudbe deponirati pri CDD in do izpolnitve obveznosti akceptantom ali do izdaje odločbe, s
katero agencija ugotovi, da prevzemna ponudba ni uspešna, z njimi ne more več
razpolagati.
38. člen
(prepoved pridobivanja vrednostnih
papirjev)
Od dneva objave prevzemne ponudbe do izteka
roka za sprejem prevzemne ponudbe prevzemnik ne sme kupovati vrednostnih
papirjev, na katere se nanaša ta ponudba, zunaj postopka v zvezi z njo,
urejenega v tem zakonu. Pravni posel, sklenjen v nasprotju s to določbo, je
ničen.
39. člen
(razkritje poslov)
Prevzemnik kot fizična oseba ali člani
poslovodstva in nadzornega sveta prevzemnika ter člani
organov vodenja in nadzora ciljne družbe morajo do
izteka roka za sprejem prevzemne ponudbe agenciji poslati:
1.    
podatke o vseh poslih z vrednostnimi papirji, ki so jih v 12 mesecih
pred začetkom teka roka za sprejem prevzemne ponudbe opravili sami, njihovi
ožji družinski člani in pravne osebe, v katerih imajo večinski kapitalski delež
ali delež glasovalnih pravic, ali
2.    
izjavo, da niti sami niti druge osebe iz prejšnje točke takih poslov
niso opravili.
40. člen
(izjava o sprejemu ponudbe)
(1) Akceptant sprejme prevzemno ponudbo s
pisno izjavo o sprejemu prevzemne ponudbe (v nadaljnjem besedilu: izjava o
sprejemu ponudbe), ki jo da članu CDD, ki vodi njegov račun
nematerializiranih vrednostnih papirjev, v dobro katerega so vpisani vrednostni
papirji, ki so predmet izjave o sprejemu ponudbe.
(2) Izjava o sprejemu ponudbe mora
vsebovati:
1.    
oznako in količino vrednostnih papirjev, ki so predmet te izjave;
2.    
nalog za prenos teh vrednostnih papirjev v dobro akceptantovega računa
za prevzem (v nadaljnjem besedilu: akceptantov nalog);
3.    
pri denarni ponudbi: številko akceptantovega denarnega računa, v dobro
katerega naj se opravi plačilo cene ali razlike v ceni, in
4.    
akceptantovo davčno številko.
(3) Član CDD mora izjavo o sprejemu ponudbe posredovati pooblaščenemu članu
najpozneje naslednji delovni dan po njenem prejemu.
41. člen
(učinki izjave o sprejemu ponudbe)
(1) Na podlagi akceptantove izjave o
sprejemu ponudbe se v centralnem registru opravi prenos vrednostnih papirjev v
dobro akceptantovega računa za prevzem.
(2) Če v skladu z zakonom, ki ureja
nematerializirane vrednostne papirje, in pravili poslovanja CDD ne pride do
prenosa vrednostnih papirjev, ki so predmet izjave o sprejemu ponudbe, v dobro
akceptantovega računa za prevzem, se šteje, da izjava o sprejemu ponudbe ni
bila dana.
(3) Z vrednostnimi papirji, vpisanimi
v dobro akceptantovega računa za prevzem, akceptant ne more več razpolagati.
(4) Pogodba o prodaji vrednostnih
papirjev, ki so predmet te izjave, velja za sklenjeno v trenutku izteka roka za
njen sprejem, in sicer glede tistih vrednostnih papirjev, ki so v tem trenutku
vpisani v dobro akceptantovega računa za prevzem.
IV. KONKURENČNA PONUDBA
42. člen
(uporaba določb o prevzemni ponudbi)
Za konkurenčno ponudbo se smiselno
uporabljajo določbe drugih poglavij tega zakona o prevzemni ponudbi, če ni v
tem poglavju določeno drugače.
43. člen
(posebne predpostavke za konkurenčno
ponudbo)
(1) Konkurenčna ponudba ne sme biti
objavljena pozneje kakor deset dni pred iztekom roka za sprejem prve ponudbe in
ne pozneje kakor 28 dni pred iztekom končnega roka, sicer nima pravnega učinka.
(2) Konkurenčne ponudbe za odkup ne sme
dati oseba, ki:
1.    
deluje usklajeno s prevzemnikom, ki je dal prvo ponudbo, ali
2.    
je pooblaščeni član, ki je v imenu in za račun prevzemnika dal prvo
ponudbo.
(3) Pooblaščeni član pri konkurenčni
ponudbi ne sme biti pooblaščeni član, ki je v imenu in za račun prevzemnika dal
prvo ponudbo.
44. člen
(prag uspešnosti konkurenčne ponudbe)
(1) Prevzemnik lahko v konkurenčni ponudbi
določi prag uspešnosti samo, če je ta določen v prvi ponudbi in do objave
konkurenčne ponudbe še ni bil dosežen.
(2) Prag uspešnosti, ki ga prevzemnik
določi v konkurenčni ponudbi v skladu s prejšnjim odstavkom, ne sme biti višji
od praga uspešnosti, določenega v prvi prevzemni ponudbi.
45. člen
(pravica odstopiti od prve pogodbe)
Akceptanti, ki so do objave konkurenčne
ponudbe sprejeli prvo ponudbo, lahko odstopijo od pogodbe, ki je bila sklenjena
s sprejemom prve ponudbe, in sprejmejo konkurenčno ponudbo.
46. člen
(zavrnitev dovoljenja)
Agencija lahko zavrne izdajo dovoljenja za
konkurenčno ponudbo, če je očitno, da je ta špekulativna in da je njen edini
namen sprememba cene vrednostnih papirjev, na katere se nanaša prva prevzemna
ponudba.
V. OMEJITVE DEJANJ POSLOVODSTVA CILJNE DRUŽBE
47. člen
(omejitve dejanj ciljne družbe)
(1) Od prejema obvestila o prevzemni nameri
ali od objave prevzemne namere, če poslovodstvo pred to objavo obvestila o
prevzemni nameri ni prejelo, do objave odločbe o izidu prevzemne ponudbe organ
vodenja ali nadzora ciljne družbe brez sklepa skupščine delničarjev ne sme:
1.    
povečati osnovnega kapitala;
2.    
sklepati poslov zunaj rednega poslovanja družbe;
3.    
opravljati dejanj ali sklepati poslov, ki bi lahko resneje ogrozili
nadaljnje poslovanje družbe;
4.    
pridobivati lastnih delnic ali vrednostnih papirjev, iz katerih izhaja
upravičenje do njih, in
5.    
opravljati dejanj, ki bi lahko onemogočala ponudbo.
(2) Odločitve organa vodenja ali nadzora
ali skupščine ciljne družbe, ki so sprejete pred dnem objave prevzemne namere
in še niso v celoti izvedene, potrebujejo pred izvedbo ali dokončno izvedbo
odobritev skupščine ciljne družbe, če niso del rednega poslovanja ciljne družbe
in bi njihova izvedba lahko onemogočala ponudbo.
(3) Pravna dejanja, ki so v nasprotju z določbami
prejšnjih odstavkov, so nična.
(4) Ne glede na roke, ki jih za sklic
skupščine določa zakon, ki ureja gospodarske družbe, se lahko skupščina, na
kateri bodo delničarji odločali o zadevah iz prvega ali drugega odstavka tega
člena, skliče najmanj 14 dni pred dnem zasedanja skupščine. Za veljavnost
skupščinskega sklepa, s katerim skupščina odloča o zadevah iz prvega ali
drugega odstavka tega člena, je potrebna večina najmanj treh četrtin pri
sklepanju zastopanega osnovnega kapitala.
(5) Agencija lahko prodrobneje določi
dejanja iz 5. točke prvega odstavka tega člena.
48. člen
(uveljavitev spregleda obrambnih
mehanizmov)
(1) Skupščina ciljne družbe lahko s sklepom
o spremembi statuta določi, da za ciljno družbo veljajo pravila o spregledu
obrambnih mehanizmov, določena v 49. členu tega zakona (v nadaljnjem besedilu:
sklep o uveljavitvi spregleda obrambnih mehanizmov).
(2) Za veljavnost sklepa o uveljavitvi
spregleda obrambnih mehanizmov je potrebno soglasje imetnikov vrednostnih
papirjev, ki imajo pravico imenovati ali odpoklicati člane organa vodenja ali
nadzora, če je ta pravica določena s statutom ciljne družbe.
(3) Skupščina ciljne družbe lahko kadarkoli
prekliče sklep o uveljavitvi spregleda obrambnih mehanizmov.
(4) Za veljavnost sklepa iz prejšnjega
odstavka morajo biti izpolnjeni enaki pogoji kot za njegov sprejem, razen
soglasja imetnikov vrednostnih papirjev, ki imajo pravico imenovati ali
odpoklicati člane organa vodenja ali nadzora.
(5) Če je sklep o uveljavitvi spregleda
obrambnih mehanizmov sprejet pred uvrstitvijo vrednostnih papirjev ciljne
družbe na organizirani trg, mora določati, da začne učinkovati z uvrstitvijo
vrednostnih papirjev družbe na organizirani trg. Ne glede na druge predpise, ki
urejajo ničnost skupščinskih sklepov, je skupščinski sklep, ki navedenega ne
določa, ničen.
(6) Ciljna družba mora sklep o uveljavitvi
spregleda obrambnih mehanizmov in sklep o njegovem preklicu takoj objaviti ter
posredovati agenciji in nadzornim organom držav članic, na organiziranih trgih
katerih so uvrščeni vrednostni papirji ciljne družbe ali pri katerih je bila
vložena zahteva za uvrstitev teh vrednostnih papirjev na organizirani trg.
49. člen
(vsebina spregleda obrambnih mehanizmov)
(1) Pravila o spregledu obrambnih
mehanizmov, določena v tem členu, veljajo za ciljno družbo samo, če so
uveljavljena v statutu ciljne družbe v skladu s prejšnjim členom.
(2) Za prenos vrednostnih papirjev ciljne
družbe na podlagi uspešne prevzemne ponudbe na prevzemnika ali na osebo, na
katero se vrednostni papirji prenesejo po njegovem nalogu, ne učinkujejo
omejitve prenosa vrednostnih papirjev ciljne družbe, določene:
1.    
v statutu ciljne družbe;
2.    
s pogodbo med ciljno družbo in imetniki njenih vrednostnih papirjev in
3.    
s pogodbo med imetniki teh vrednostnih papirjev.
(3) Na skupščini iz 47. člena tega zakona
ne učinkujejo omejitve glasovalnih pravic, določene:
1.    
v statutu ciljne družbe;
2.    
s pogodbo med ciljno družbo in imetniki njenih vrednostnih papirjev in
3.    
s pogodbo med imetniki vrednostnih papirjev ciljne družbe.
(4) Če prevzemnik na podlagi uspešne
prevzemne ponudbe doseže ali preseže končni prevzemni prag, lahko ne glede na
roke, ki jih za sklic skupščine določa zakon, ki ureja gospodarske družbe,
skliče skupščino ciljne družbe in objavi predmet, o katerem naj skupščina sklepa,
najmanj 14 dni pred dnevom zasedanja skupščine, če je vsaj eden od predmetov, o
katerem naj sklepa skupščina:
1.    
sprememba statuta ciljne družbe ali
2.    
odpoklic ali imenovanje članov organa vodenja ali nadzora.
(5) Pri sklepanju o predmetih na skupščini
iz prejšnjega odstavka ne učinkujejo:
1.    
omejitve glasovalnih pravic iz tretjega odstavka tega člena in
2.    
pravice delničarjev za imenovanje ali odpoklic članov organa vodenja ali
nadzora, določene s statutom ciljne družbe.
(6) Za prenos vrednostnih papirjev ciljne
družbe na prevzemnika ali na osebo, na katero se vrednostni papirji prenesejo
po njegovem nalogu, ki je bil opravljen v obdobju od sklica skupščine iz
tretjega odstavka tega člena do njenega zaključka, ne učinkujejo omejitve
prenosa vrednostnih papirjev iz drugega odstavka tega člena.
(7) Imetniki vrednostnih papirjev ciljne
družbe, katerih pravice so kršene z določbami prejšnjih odstavkov, lahko od
sodišča zahtevajo, da prevzemniku naloži plačilo denarnega nadomestila za
izgubo teh pravic v višini, kakršno določi sodišče.
50. člen
(uveljavitev vzajemnosti)
(1) Skupščina ciljne družbe lahko s sklepom
izključi uporabo (v nadaljnjem besedilu: sklep o uveljavitvi vzajemnosti):
1.    
pravil o omejitvi dejanj ciljne družbe iz 47. člena tega zakona oziroma
2.    
pravil o spregledu obrambnih mehanizmov iz prejšnjega člena, če ta
veljajo za ciljno družbo v skladu z 48. členom tega zakona.
(2) Za veljavnost sklepa o uveljavitvi
vzajemnosti je potrebna večina najmanj treh četrtin pri sklepanju zastopanega
osnovnega kapitala.
(3) Skupščina ciljne družbe lahko kadarkoli
prekliče sklep uveljavitvi vzajemnosti.
(4) Za veljavnost sklepa iz prejšnjega
odstavka je potrebna večina najmanj treh četrtin pri sklepanju zastopanega
osnovnega kapitala. Če se ta sklep nanaša na preklic sklepa o uveljavitvi
vzajemnosti glede uporabe pravil o spregledu obrambnih mehanizmov iz prejšnjega
člena, je za njegovo veljavnost potrebno tudi soglasje imetnikov vrednostnih
papirjev ciljne družbe, ki imajo v skladu s statutom pravico imenovati ali
odpoklicati člane organa vodenja ali nadzora, če je ta pravica določena s
statutom ciljne družbe.
(5) Ciljna družba mora sklep o uveljavitvi
vzajemnosti in o njegovem preklicu objaviti in posredovati agenciji in
nadzornim organom držav članic, na organiziranih trgih katerih so uvrščeni
vrednostni papirji ciljne družbe, ali pri katerih je bila vložena zahteva za
uvrstitev teh vrednostnih papirjev na organizirani trg.
(6) Pravila o omejitvi dejanj ciljne družbe
iz 47. člena tega zakona oziroma pravila o spregledu obrambnih mehanizmov,
določena v prejšnjem členu, ne veljajo v razmerju med ciljno družbo in
posameznim prevzemnikov, če so izpolnjeni naslednji pogoji:
1.    
za tega prevzemnika ali za družbo, ki ima položaj temu prevzemniku
nadrejene družbe, ne veljajo pravila, ki v svoji zasnovi ustrezajo 47. oziroma
49. členu tega zakona, in
2.    
skupščina ciljne družbe je sklep o uveljavitvi takšne vzajemnosti
sprejela najmanj 18 mesecev pred objavo prevzemne namere tega prevzemnika.
51. člen
(register sklepov)
(1) Agencija vodi register sprejetih
skupščinskih sklepov o uveljavitvi spregleda obrambnih mehanizmov iz 48. člena
tega zakona in sklepov o uveljavitvi vzajemnosti iz prejšnjega člena (v
nadaljnjem besedilu: register sklepov) ob zagotavljanju ustreznega varstva
osebnih podatkov.
(2) Register sklepov mora vsebovati najmanj
podatke o firmi in sedežu družbe, datumu sprejetja sklepa in celotno vsebino
besedila sklepa skupščine.
(3) Register sklepov je dostopen družbam,
ki so vpisane v register sklepov, izdajateljem vrednostnih papirjev in
borznoposredniškim družbam ter na spletni strani in sedežu agencije.
(4) Natančnejšo vsebino registra sklepov,
postopek vpisa in izbrisa ter način dostopa do podatkov v registru sklepov
določi agencija.
VI. PREKLIC ALI IZID PREVZEMNE PONUDBE
52. člen
(preklic prevzemne ponudbe)
(1) Po objavi prevzemne ponudbe in do
izteka roka za njen sprejem lahko prevzemnik, če je to predvideno v prospektu,
prekliče ponudbo, če da konkurenčno ponudbo drug prevzemnik ali če nastopijo
okoliščine, ki tako otežujejo izpolnitev obveznosti prevzemnika, da nakup
vrednostnih papirjev ne ustreza več njegovemu pričakovanju in bi bilo po
splošnem mnenju nepravično ohraniti ponudbo v veljavi.
(2) Preklic prevzemne ponudbe mora
prevzemnik objaviti in začne učinkovati z dnem objave.
(3) O preklicu prevzemne ponudbe mora
prevzemnik na dan njegove objave obvestiti agencijo in CDD.
(4) Z dnem objave
preklica prevzemne ponudbe se štejejo izjave o sprejemu ponudbe za preklicane.
53. člen
(izid prevzemne ponudbe)
(1) Prevzemna ponudba ni uspešna (v
nadaljnjem besedilu: neuspešna prevzemna ponudba):
1.    
če jo prevzemnik prekliče v skladu s prejšnjim členom;
2.    
če agencija razveljavi postopek s to ponudbo v skladu z zakonom, ki
ureja trg finančnih instrumentov;
3.    
če nastopi razvezni pogoj iz 20. člena tega zakona;
4.    
če prevzemnik ne dokaže agenciji, da:
- 
za plačilo vrednostnih papirjev, na katere se nanaša prevzemna ponudba,
ni na nikakršen način, posredno ali neposredno, dal ali se zavezal dati v
zastavo ali zavarovanje vrednostnih papirjev ciljne družbe, ki niso v lasti
prevzemnika, in
- 
za plačilo vrednostnih papirjev ciljne družbe ni na nikakršen način,
posredno ali neposredno, dal ali se zavezal dati v zastavo ali zavarovanje
premoženja ciljne družbe;
5.    
če je prevzemnik v tej ponudbi določil prag uspešnosti in ta prag ni bil
dosežen ali
6.    
če prevzemnik v roku, določenem v drugem odstavku 55. člena tega zakona,
ne izpolni obveznosti deponiranja razlike v denarju.
(2) Če ne nastopi noben položaj iz
prejšnjega odstavka, je prevzemna ponudba uspešna (v nadaljnjem besedilu:
uspešna prevzemna ponudba).
54. člen
(objava izida prevzemne ponudbe)
(1) Prevzemnik mora v treh dneh od izteka
roka za sprejem prevzemne ponudbe objaviti obvestilo o njenem izidu, ki
vsebuje:
1.    
za vsak razred ali vrsto vrednostnih papirjev, ki so bili predmet te
ponudbe:
- 
skupno število akceptantov;
- 
skupno količino vrednostnih papirjev, glede katere so akceptanti
sprejeli to ponudbo, in
- 
delež, ki ga predstavlja količina vrednostnih papirjev iz prejšnje
alinee v njihovi celotni izdaji;
2.    
izjavo, ali je ponudba uspešna, in
3.    
pri neuspešni ponudbi tudi opis razloga za neuspešnost.
(2) Če so predmet prevzemne ponudbe nove
delnice in če do izteka roka za sprejem prevzemne ponudbe pristojno sodišče še
ni odločilo o predlogu za vpis povečanja osnovnega kapitala v sodni register,
ki je potrebno za izdajo teh delnic, mora prevzemnik v obvestilu o izidu
prevzemne ponudbe namesto izjave o njeni uspešnosti to navesti.
(3) V roku iz prvega odstavka tega člena
mora prevzemnik agenciji in organu, pristojnemu za varstvo konkurence,
posredovati:
1.    
vsebino obvestila o izidu prevzemne ponudbe;
2.    
če so predmet prevzemne ponudbe novi nadomestni vrednostni papirji,
razen delnic iz prejšnjega odstavka: potrdilo CDD, da je izdajatelj teh
vrednostnih papirjev izpolnil obveznost iz prvega odstavka 58. člena tega
zakona in
3.    
v primeru iz prvega odstavka 20. člena tega zakona: odločbo pristojnega
organa o dovoljenju ali soglasju ali izjavo, da taka odločba do izteka roka za
sprejem ponudbe ni bila izdana.
(4) V primeru iz drugega odstavka tega
člena mora prevzemnik v treh delovnih dneh po prejemu sklepa o vpisu ustreznega
povečanja osnovnega kapitala v sodni register objaviti to pravno dejstvo.
(5) V roku iz prejšnjega odstavka mora
prevzemnik agenciji in organu, pristojnemu za varstvo konkurence, posredovati:
1.    
vsebino obvestila iz prejšnjega odstavka in
2.    
potrdilo CDD, da je izdajatelj novih delnic izpolnil obveznost iz prvega
odstavka 58. člena tega zakona.
(6) Agencija lahko na utemeljeno zahtevo
prevzemnika podaljša rok iz prvega odstavka tega člena.
55. člen
(deponiranje razlike v denarju)
(1) Pri prevzemni ponudbi iz četrtega
odstavka 17. člena tega zakona CDD izračuna skupni
denarni znesek, potreben za izplačilo razlik v ceni v
korist vseh akceptantov, ki so do takega izplačila
upravičeni. CDD mora o višini takšnega skupnega
denarnega zneska obvestiti prevzemnika najpozneje v treh delovnih dneh po
prejemu obvestila o izidu prevzemne ponudbe.
(2) Prevzemnik mora v treh delovnih dneh po
prejemu obvestila iz prejšnjega odstavka deponirati denarni znesek iz
prejšnjega odstavka na posebnem računu CDD.
(3) CDD mora
obvestiti agencijo o deponiranju zneska v skladu s prejšnjim odstavkom ali o
opustitvi depozita naslednji delovni dan po deponiranju ali izteku roka za
deponiranje.
56. člen
(odločba o izidu prevzemne ponudbe)
(1) Agencija izda odločbo, s katero ugotovi
uspešnost ali neuspešnost ponudbe (v nadaljnjem besedilu: odločba o izidu
prevzemne ponudbe), najpozneje v treh delovnih dneh.
(2) Rok iz prejšnjega odstavka teče od
dneva, ko agencija prejme naslednje obvestilo:
1.    
v primeru iz drugega odstavka 54. člena tega zakona: obvestilo iz petega
odstavka 54. člena tega zakona;
2.    
pri prevzemni ponudbi iz četrtega odstavka 17. člena tega zakona:
obvestilo iz tretjega odstavka 55. člena tega zakona in
3.    
v drugih primerih: obvestilo iz tretjega odstavka 54. člena tega zakona.
(3) Agencija vroči odločbo o izidu
prevzemne ponudbe prevzemniku, ciljni družbi, CDD in
organizatorju organiziranega trga.
(4) Ciljna družba mora odločbo o izidu
prevzemne ponudbe objaviti v treh delovnih dneh od njenega prejema na enak
način, kakor je bila objavljena ponudba.
57. člen
(izpolnitev obveznosti iz uspešne
prevzemne ponudbe)
(1) Če je
prevzemna ponudba uspešna, mora CDD v osmih delovnih dneh po prejemu odločbe o
izidu prevzemne ponudbe v imenu in za račun prevzemnika izpolniti denarno
obveznost ali obveznost prenosa izdanih nadomestnih vrednostnih papirjev.
(2) Ne glede na prejšnji odstavek mora CDD v primeru iz 60. člena tega zakona akceptantom, ki so sprejeli
naknadno ponudbo, v imenu in za račun prevzemnika izpolniti denarne obveznosti
v osmih delovnih dneh od izteka roka za sprejem naknadne ponudbe.
58. člen
(izdaja in prenos novih nadomestnih
vrednostnih papirjev)
(1) Če so predmet prevzemne ponudbe novi
nadomesti vrednostni papirji, mora prevzemnik v dveh delovnih dneh CDD izdati popoln nalog za njihovo izdajo v količini, potrebni za
izpolnitev vseh prevzemnikovih obveznosti do akceptantov.
(2) Rok iz prvega odstavka tega člena teče:
1.    
če so predmet prevzemne ponudbe nove delnice in če do izteka roka za
njen sprejem pristojno sodišče še ni odločilo o predlogu za vpis povečanja
osnovnega kapitala v sodni register, ki je potrebno za izdajo teh delnic: od
dneva, ko prevzemnik prejme sklep o vpisu tega povečanja v sodni register;
2.    
v drugih primerih: od izteka roka za sprejem prevzemne ponudbe.
(3) CDD mora v
osmih delovnih dneh po prejemu naloga za izdajo iz prejšnjega odstavka vpisati v
centralni register ustrezno količino novih nadomestnih vrednostnih papirjev in
jih prenesti v dobro računov akceptantov iz prvega odstavka 40. člena tega
zakona.
59. člen
(prenos vrednostnih papirjev)
Ko CDD v imenu in
za račun prevzemnika v celoti izpolni njegove obveznosti iz 57. in 58. člena
tega zakona, prenese vrednostne papirje akceptantov na račun vrednostnih
papirjev prevzemnika.
60. člen
(naknadna ponudba)
(1) Če je prevzemnik v alternativni ponudbi
ponudil nove nadomestne vrednostne papirje in se je izpolnil razvezni pogoj iz
drugega odstavka 20. člena tega zakona, mora vsem imetnikom vrednostnih
papirjev, ki bi imeli na podlagi sprejema prevzemne ponudbe pravico prejeti
nadomestne vrednostne papirje, če se razvezni pogoj ne bi izpolnil, ponuditi
izplačilo cene v denarju (v nadaljnjem besedilu: naknadna ponudba).
(2) Prevzemnik
mora naknadno ponudbo posredovati CDD v osmih delovnih dneh po nastopu
razveznega pogoja iz drugega odstavka 20. člena tega zakona. CDD ponudbo
najkasneje naslednji delovni dan po prejemu posreduje članom CDD, ki vodijo
račune imetnikov vrednostnih papirjev, ti pa morajo najkasneje naslednji
delovni dan obvestiti tiste akceptante, ki so pri njih dali izjavo o sprejemu
ponudbe.
(3) Akceptanti iz
prvega odstavka tega člena lahko sprejmejo naknadno ponudbo v petnajstih dneh
od njenega prejema s strani člana CDD. Za sprejem
naknadne ponudbe se smiselno uporabljajo določbe 40. in 54. člena tega zakona.
61. člen
(pravne posledice neuspešne prevzemne
ponudbe)
(1) V primerih iz
prvega odstavka 53. člena tega zakona nastopijo naslednje posledice:
1.    
pogodbe, ki so bile sklenjene na podlagi neuspešne prevzemne ponudbe, se
štejejo za razvezane;
2.    
omejitve razpolaganja akceptantov z vrednostnimi papirji in prevzemnika
z deponiranimi vrednostnimi papirji ciljne družbe in izdanimi nadomestnimi
vrednostnimi papirji prenehajo.
(2) CDD mora v
osmih dneh po prejemu odločbe o izidu neuspešne prevzemne ponudbe:
1.    
vrednostne papirje akceptantov prenesti v dobro njihovih računov iz
prvega odstavka 40. člena tega zakona;
2.    
prevzemniku vrniti deponirana denarna sredstva, bančno garancijo,
deponirane vrednostne papirje ciljne družbe ali deponirane nadomestne
vrednostne papirje.
(3) Če je
prevzemna ponudba neuspešna, prevzemnik 12 mesecev od izdaje odločbe o izidu te
prevzemne ponudbe ne sme dati nove prevzemne ponudbe in ne sme kupovati
vrednostnih papirjev, na katere se je ta ponudba nanašala, tako da bi skupaj z
drugimi vrednostnimi papirji, ki jih že ima, presegel prevzemni prag.
VII. PREPOVEDI IN SANKCIJE ZA KRŠITVE
62. člen
(odklonitev naročila)
Borznoposredniška družba mora odkloniti
naročilo za nakup ali prodajo vrednostnih papirjev, če ve ali bi morala vedeti,
da bi bile zaradi izvršitve naročila lahko kršene določbe tega zakona.
63. člen
(mirovanje glasovalnih pravic nezakonitega
prevzemnika)
(1) Prevzemnik, ki
je dosegel prevzemni prag oziroma dodatni prevzemni prag, iz vseh delnic z
glasovalno pravico ciljne družbe, ki se po 6. členu tega zakona upoštevajo pri
ugotavljanju deleža glasovalnih pravic, ne more uresničevati teh pravic,
dokler:
1.    
ne da prevzemne ponudbe v skladu s tem zakonom ali
2.    
ne odtuji vrednostnih papirjev in delniških nakupnih opcij ali
terminskih pogodb, ki niso vsebovane v vrednostnih papirjih, tako da
prevzemnega praga oziroma dodatnega prevzemnega praga ne dosega več ali
3.    
ne odtuji vrednostnih papirjev in delniških nakupnih opcij ali
terminskih pogodb, ki niso vsebovane v vrednostnih papirjih, najmanj v višini
deleža glasovalnih pravic, zaradi katerega je nastopila obveznost dati
prevzemno ponudbo.
(2) Če prevzemnik,
ki je dosegel prevzemni prag oziroma dodatni prevzemni prag, da prevzemno
ponudbo, ki je neuspešna, nastopijo pravne posledice iz prvega odstavka tega
člena z izdajo odločbe o izidu te ponudbe.
64. člen
(izpodbojna tožba ter ugotovitveni,
prepovedni in odškodninski zahtevek)
(1) Če je ciljna družba prevzemniku
omogočila uresničevanje glasovalnih pravic v nasprotju z določbami prejšnjega
člena in je bil zato sprejet sklep skupščine te družbe, ki ne bi bil sprejet,
če oddani glasovi prevzemnika ne bi bili upoštevani, lahko tožbo za
razveljavitev sklepa skupščine in morebitni predlog za zavarovanje ali prisilno
izvršitev tožbenih zahtevkov proti ciljni družbi in proti prevzemniku poleg
oseb, ki lahko po zakonu, ki ureja gospodarske družbe, vložijo izpodbojno
tožbo, vloži tudi agencija. Agencija je oproščena plačila sodnih taks.
(2) Tožbo iz prejšnjega odstavka je treba
vložiti v roku, določenem za vložitev izpodbojne tožbe v zakonu, ki ureja
gospodarske družbe.
(3) Agencija po
uradni dolžnosti ali na zahtevek oseb, ki lahko po zakonu, ki ureja gospodarske
družbe, vložijo tožbo iz prvega odstavka tega člena, z odločbo:
1.    
ugotovi, da je prevzemniku zaradi sankcije mirovanja glasovalnih pravic,
določene v prejšnjem členu, prepovedano njihovo uresničevanje in prepove ciljni
družbi uresničitev teh pravic do nastopa pravnih dejstev, na podlagi katerih
sankcija preneha, oziroma
2.    
ugotovi, da je prenehalo mirovanje glasovalnih pravic iz prejšnjega
člena.
(4) Proti odločbi agencije ali če agencija
o zahtevi iz prejšnjega odstavka ne odloči v 60 dneh,
lahko osebe iz prejšnjega odstavka v osmih dneh vložijo zahtevo za sodno
varstvo na Upravno sodišče
Republike Slovenije.
(5) V primeru zahteve za sodno varstvo iz
prejšnjega odstavka se pravična cena iz drugega odstavka 17. člena tega zakona,
če bi bilo to za delničarje ugodnejše, določi tako, da se 12
mesečni rok šteje od datuma, ko bi glede na pravnomočno odločbo agencije
prevzemna ponudba morala biti dana, pa ni bila.
(6) Izrek odločbe iz tretjega odstavka tega
člena se objavi na spletni strani agencije.
(7) Proti
prevzemniku, ki je dosegel prevzemni prag, ima vsak delničar odškodninski
zahtevek za škodo, ki jo je utrpel, ker prevzemnik ni dal prevzemne ponudbe v
skladu s tem zakonom ali je dal prevzemno ponudbo, ki je neuspešna. Za
odškodninsko odgovornost prevzemnika se uporabljajo splošna pravila
odškodninskega prava.
(8) Sodišče
obravnava tožbo iz prvega odstavka tega člena prednostno.
VIII. NADZOR NAD POTEKOM PREVZEMNE PONUDBE
65. člen
(obvestilo o pristojnosti nadzora)
Družba, katere vrednostni papirji so prvič
hkrati uvrščeni na organizirane trge v več državah članicah, mora prvi dan
trgovanja z uradnim obvestilom seznaniti nadzorne organe, kateri izmed njih je
pristojen za nadzor, in vsebino tega obvestila takoj objaviti na način,
predpisan za javne objave pomembnih dejstev za vsakega od teh trgov.
66. člen
(pristojnost agencije za nadzor nad
potekom prevzemne ponudbe in uporaba prava)
(1) Agencija je pristojna za nadzor nad
potekom prevzemne ponudbe, če:
1.    
se z vrednostnimi papirji ciljne družbe trguje le na organiziranem trgu
v Republiki Sloveniji;
2.    
se z vrednostnimi papirji ciljne družbe trguje na organiziranih trgih v
več državah članicah in:
- 
so bili ti prvič sprejeti v trgovanje na organiziranem trgu v Republiki
Sloveniji ali
- 
je ciljna družba z obvestilom iz prejšnjega člena določila agencijo za
pristojni organ;
3.    
ima ciljna družba položaj nejavne družbe iz drugega odstavka 4. člena
tega zakona.
(2) Če je sedež ciljne družbe iz 1. točke
prejšnjega odstavka v Republiki Sloveniji in v primerih iz 3. točke prejšnjega
odstavka, se v celoti uporablja pravo Republike Slovenije.
(3) Če je sedež ciljne družbe iz 1. točke prvega odstavka tega člena izven Republike
Slovenije in v primerih iz 2. točke prvega odstavka
tega člena, se za postopek v zvezi s prevzemno ponudbo
in nadomestilo za vrednostne papirje ciljne družbe, uporabljajo določbe tega
zakona.
(4) Pravo države članice, v kateri ima
ciljna družba sedež, se uporablja za:
1.    
zagotovitev informacij zaposlenim v ciljni družbi;
2.    
presojo izjem pri obveznosti dati prevzemno ponudbo;
3.    
določanje deleža glasovalnih pravic in
4.    
presojo pogojev, pod katerimi lahko poslovodstvo ciljne družbe sprejme
katerega izmed ukrepov, ki lahko onemogoča prevzemno ponudbo.
(5) V zadevah iz prejšnjega odstavka je za
nadzor pristojen pristojni nadzorni organ države članice, katere pravo se
uporablja.
(6) Agencija in organ, pristojen za varstvo
konkurence, si morata izmenjavati podatke v zvezi s posameznimi primeri
opustitve prevzemne ponudbe.
(7) Agencija in drugi organi, ki so
pristojni za nadzor organiziranih trgov, medsebojno sodelujejo in z nadzornimi
organi drugih držav članic, ki so pristojni za nadzor organiziranih trgov in
drug drugemu posredujejo informacije, če je to potrebno za uporabo tega zakona
ali drugih predpisov, sprejetih na podlagi Direktive 2004/25/ES.
67. člen
(posredovanje informacij agenciji)
Borznoposredniške družbe in CDD morajo med potekom prevzemne ponudbe agenciji na njeno zahtevo
posredovati vse informacije, ki so jim na razpolago in ki so potrebne za nadzor
nad izvajanjem ponudbe in izpolnjevanjem obveznosti obveščanja iz 10. člena
tega zakona.
IX. POSEBNA OBRAVNAVA MANJŠINSKIH DELNIČARJEV
68. člen
(izključitev manjšinskih delničarjev)
(1) Za izključitev manjšinskih delničarjev
ciljne družbe, v kateri je prevzemnik pridobil najmanj 90-odstotni delež vseh
delnic te družbe z glasovalno pravico in je tak delež pridobil s sprejemom uspešne obvezne prevzemne
ponudbe ali s sprejemom uspešne prostovoljne prevzemne ponudbe, ki so jo
sprejeli imetniki vsaj 90 odstotkov delnic ciljne družbe z glasovalno pravico,
na katere se je ta ponudba nanašala, se uporabljajo
določbe zakona, ki ureja gospodarske družbe, o izključitvi manjšinskih
delničarjev iz družbe, če ni v drugem odstavku tega člena določeno drugače.
(2) Če skupščina ciljne družbe na predlog
prevzemnika kot glavnega delničarja v treh mesecih po objavi izida prevzemne
ponudbe iz prejšnjega odstavka sprejme sklep o prenosu delnic manjšinskih
delničarjev na glavnega delničarja, mora prevzemnik kot denarno odpravnino
namesto denarnega zneska, določenega po zakonu, ki ureja gospodarske družbe,
ponuditi nadomestilo take vrste in v taki višini, kakor je bilo določeno v
prevzemni ponudbi.
69. člen
(izstop manjšinskih delničarjev)
(1) Za izstop manjšinskih delničarjev
ciljne družbe, v kateri je prevzemnik pridobil najmanj 90-odstotni delež vseh
delnic te družbe z glasovalno pravico in je tak delež pridobil s sprejemom uspešne obvezne prevzemne
ponudbe ali s sprejemom uspešne prostovoljne prevzemne ponudbe, ki so jo
sprejeli imetniki vsaj 90 odstotkov delnic ciljne družbe z glasovalno pravico,
na katere se je ta ponudba nanašala, se uporabljajo
določbe zakona, ki ureja gospodarske družbe, o izstopu manjšinskih delničarjev
iz družbe, če ni v drugem odstavku tega člena določeno drugače.
(2) Če manjšinski delničar v treh mesecih
po objavi izida prevzemne ponudbe iz prejšnjega odstavka da zahtevo za odkup
svojih delnic, lahko namesto denarnega zneska, določenega po zakonu, ki ureja
gospodarske družbe, zahteva nadomestilo take vrste in v taki višini, kakor je
bilo določeno v tej prevzemni ponudbi.
X. NADZOR NAD IZVAJANJEM ZAKONA
70. člen
(nadzor)
(1) Nadzor nad izvajanjem tega zakona
opravlja agencija.
(2) Agencija lahko zahteva poročila in
informacije ali opravi pregled poslovanja oseb, za katere sumi, da so delovale
usklajeno ali delovale s prevzemnikom, ki bi moral dati prevzemno ponudbo, pred
izdajo prevzemne ponudbe, v času trajanja postopka v zvezi s to ponudbo ali po
izdaji odločbe o izidu te ponudbe in je bila posledica takega delovanja
pridobitev, obremenitev ali odtujitev vrednostnih papirjev, za katere je bila
ali bi morala biti dana prevzemna ponudba.
(3) Za opravljanje
nadzora iz prejšnjega odstavka in opravljanje nadzora nad borznoposredniško
družbo iz 62. člena tega zakona se smiselno uporabljajo določbe o
opravljanju nadzora zakona, ki ureja trg finančnih instrumentov.
XI. KAZENSKE DOLOČBE
71. člen
(prekrški)
(1) Z globo od 50.000 do 150.000 eurov se
za prekršek kaznuje pravna oseba, samostojni podjetnik posameznik (v nadaljnjem
besedilu: podjetnik) ali posameznik, ki samostojno opravlja dejavnost:
-      
če kot družba iz 4. člena tega zakona delnic nima izdanih v nematerializirani
obliki (4.a člen);
-      
če agencije najpozneje četrti trgovalni dan po dnevu sklenitve ne
obvestijo o vsakem poslu, na podlagi katerega je pridobil delniško nakupno
opcijo in terjatev na izročitev vrednostnih papirjev iz terminske pogodbe
(tretji odstavek 6. člena);
-      
če ne da prevzemne ponudbe, pa bi jo moral (tretji odstavek 4., 12.,
15., tretji in peti odstavek 22., tretji odstavek 22.a, 75. in 76. člen);
-      
če kot banka agencije ne obvesti o pridobitvi vrednostnih papirjev v
treh delovnih dneh od pridobitve (četrti odstavek 22.a člena);
-      
če hkrati s prevzemno ponudbo ne objavi ustreznega prospekta (28. člen);
-      
če da prevzemno ponudbo, ne da bi za to dobil dovoljenje agencije (prvi
odstavek 32. člena);
-      
če pred objavo prevzemne ponudbe ne deponira denarnega zneska, ki je
potreben za plačilo vseh vrednostnih papirjev, na poseben račun pri CDD ali če CDD
ne izroči bančne garancije (36. člen);
-      
če odločbe, ki jo je prejel od agencije, ne objavi v skladu s četrtim odstavkom
56. člena tega zakona;
-      
če ne odkloni naročila za nakup ali prodajo vrednostnih papirjev, če ve
ali bi morala vedeti, da bi bil zaradi izvršitve naročila lahko kršen ta zakon
(62. člen);
-      
če v roku, ki ga določi agencija, ne posreduje poročil in informacij,
ali če ne dovoli pregleda poslovanja (drugi odstavek 70. člena).
(2) Z globo od 2.000 do 10.000 eurov se za
prekršek iz prejšnjega odstavka kaznuje tudi odgovorna oseba pravne osebe,
odgovorna oseba podjetnika ali odgovorna oseba posameznika, ki samostojno
opravlja dejavnost.
(3) Z globo od 1.000 do 5.000 eurov se za
prekršek iz prvega odstavka tega člena kaznuje tudi posameznik.
(4) Če je narava storjenega prekrška iz
prejšnjih odstavkov posebno huda zaradi višine povzročene škode oziroma višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se storilec, ki je pravna oseba,
podjetnik ali posameznik, ki samostojno opravlja dejavnost, kaznuje z globo od
150.000 do 375.000 eurov, posameznik z globo od 3.000 do 15.000 eurov,
odgovorna oseba pravne osebe, odgovorna oseba podjetnika ali odgovorna oseba
posameznika, ki samostojno opravlja dejavnost, pa z globo od 6.000 do 30.000 eurov.
72. člen
(drugi prekrški)
(1) Z globo od 4.000 do 40.000 eurov se za
prekršek kaznuje pravna oseba, podjetnik ali posameznik, ki samostojno opravlja
dejavnost:
-      
če o nameri, razlogih in načinu organiziranega zbiranja pooblastil
predhodno ne obvesti agencije (osmi odstavek 8. člena);
-      
če ne objavi podatkov v skladu z 9. členom tega zakona;
-      
če kot prevzemnik v prevzemni ponudbi da neustrezno ceno ali menjalno
razmerje (17. in peti odstavek 64. člena);
-      
če prevzemna ponudba ne vsebuje bistvenih sestavin ali če vsebuje druge
pogoje, razen razveznih in odložnih pogojev, določenih v tem zakonu (19. člen);
-      
če prevzemna ponudba ne vsebuje obveznega razveznega pogoja (20. člen);
-      
če agencije v roku treh delovnih dni ne obvesti o nastopu okoliščin, na
podlagi katerih je oproščena obveznosti dati prevzemno ponudbo, oziroma
nemudoma, ko je obveščena o pridobitvi vrednostnih papirjev (šesti odstavek 22.
člena);
-      
če o prevzemni nameri ne obvesti ali ne obvesti v roku agencije,
poslovodstva ciljne družbe, organa, pristojnega za varstvo konkurence in
predstavnikov delavcev, če teh ni, pa delavcev, ter je ne objavi isti dan
(24. člen);
-      
če v dveh delovnih dneh od objave namere ponudbe ne obvesti agencije o
dogovorih ali pogajanjih s prevzemnikom ali da le-teh ni bilo in agenciji ne
posreduje izjave o morebitnih posrednih ali neposrednih zastavah ali
zavarovanjih premoženja ciljne družbe, danih v korist prevzemnika za plačilo
vrednostnih papirjev ciljne družbe, oziroma morebitni zavezi, da bodo take
zastave ali zavarovanja dana, oziroma agencije ne obvesti o spremembi teh
okoliščin najkasneje naslednji delovni dan (25. člen);
-      
če kot prevzemnik ali kot poslovodstvo ciljne družbe v roku ne posreduje
vsebine izjave o prevzemni nameri agenciji in je ne objavi (26. člen);
-      
če ob spremembi prevzemne ponudbe ravna v nasprotju s prvim odstavkom
30. člena tega zakona;
-      
če v desetih dneh po objavi prospekta ne objavi mnenja o prevzemni
ponudbi in razlogov za takšno mnenje (prvi odstavek 34. člena);
-      
če mnenja o prevzemni ponudbi hkrati z njegovo objavo ne posreduje
predstavnikom delavcev, če teh ni, pa delavcem (tretji odstavek 34. člena);
-      
če kot prevzemnik od dneva objave prevzemne ponudbe do izteka roka za
sprejem prevzemne ponudbe kupuje vrednostne papirje, na katere se nanaša
prevzemna ponudba, zunaj postopka v zvezi s to ponudbo, urejenega v tem zakonu
(38. člen);
-      
če do konca roka za sprejem prevzemne ponudbe ne sporoči agenciji
podatkov o vseh poslih z vrednostnimi papirji iz 1. točke prvega odstavka 39.
člena tega zakona ali da teh poslov ni bilo (39. člen);
-      
če o preklicu prevzemne ponudbe ne obvesti agencije oziroma CDD (tretji
odstavek 52. člena);
-      
če podatkov glede uspešnosti prevzemne ponudbe ne posreduje agenciji
oziroma organu, pristojnemu za varstvo konkurence (tretji odstavek 54. člena);
-      
če ne določi pristojnega nadzornega organa v ustreznem roku (65. člen).
(2) Z globo od 150
do 1.500 eurov se za prekršek iz prejšnjega odstavka
kaznuje tudi odgovorna oseba pravne osebe, odgovorna oseba podjetnika ali
odgovorna oseba posameznika, ki samostojno opravlja dejavnost.
(3) Z globo od 150
do 500 eurov se za prekršek iz prvega odstavka tega
člena kaznuje tudi posameznik.
(4) Če je narava storjenega prekrška iz
prejšnjih odstavkov posebno huda zaradi višine povzročene škode oziroma višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se storilec, ki je pravna oseba,
podjetnik ali posameznik, ki samostojno opravlja dejavnost, kaznuje z globo od 12.000 do 120.000 eurov, posameznik z
globo od 450 do 1.500 eurov,
odgovorna oseba pravne osebe, odgovorna oseba podjetnika ali odgovorna oseba
posameznika, ki samostojno opravlja dejavnost, pa z globo od 450 do 4.500 eurov.
73. člen
(izrek globe in postopek)
Agencija lahko v hitrem postopku izreče
globo za prekršek v katerikoli višini v razponu, kot je določena v tem zakonu.
73.a člen
(zastaranje)
(1) Postopek o prekršku za prekrške iz
četrtega odstavka 71. člena tega zakona in četrtega odstavka 72. člena tega
zakona ni dopusten, če pretečejo tri leta od dneva, ko je bil prekršek storjen.
(2) Zastaranje postopka o prekrških pretrga
vsako dejanje organa, pristojnega za postopek, ki meri na pregon storilca
prekrška.
(3) Po vsakem pretrganju začne teči
zastaranje znova, vendar pa postopek o prekrških iz prvega odstavka tega člena
v nobenem primeru ni več mogoč, ko preteče šest let od dneva, ko je bil
prekršek storjen.

Zakon o prevzemih – ZPre-1 (Uradni list RS,
št. 79/06)
vsebuje naslednje prehodne in končne določbe:
»XII. PREHODNE IN KONČNE DOLOČBE
74. člen
(dogovor o
pristojnosti za nadzor)
(1) Če se na dan uveljavitve tega zakona na
organiziranih trgih v več državah članicah trguje z vrednostnimi papirji ciljne
družbe in so bili ti uvrščeni na organizirani trg hkrati, se agencija z
nadzornimi organi drugih držav članic v štirih tednih dogovori, kdo je
pristojen za nadzor. Če je nadzorni organ agencija, mora obvestilo o
pristojnosti takoj objaviti v Uradnem listu Republike Slovenije. Če se v tem
roku ne dogovorijo o nadzornem organu, ga mora določiti ciljna družba prvi
naslednji dan trgovanja in to odločitev takoj objaviti na način, predpisan za
javne objave pomembnih dejstev za vsakega od teh trgov.
(2) Za družbe iz prejšnjega odstavka se
smiselno uporabljajo določbe tretjega, četrtega in petega odstavka 66. člena
tega zakona.
75. člen
(uskladitev
glede ciljnih družb, za katere se prevzemni prag niža)
(1) Določbe tega člena veljajo za osebo ali
osebe, ki delujejo usklajeno v smislu 8. člena tega zakona, ki na dan
uveljavitve tega zakona dosegajo ali presegajo prevzemni prag iz 7. člena tega
zakona, če je izpolnjen eden od naslednjih pogojev:
1.    
če so ta prag dosegle ali presegle v ciljni družbi, za katero se ni
uporabljal Zakon o prevzemih (Uradni list RS, št. 47/97, 56/99 – ZTVP-1 in
28/06 – ZTVP-1B; v nadaljnjem besedilu: ZPre), ali
2.    
če so ta prag dosegle ali presegle v ciljni družbi, za katero se je
uporabljal ZPre:
- 
ne da bi dosegle prag za obveznost dati ponudbo za odkup po prvem
odstavku 4. člena ZPre;
- 
na podlagi uspešne ponudbe za odkup po ZPre ali
- 
v skladu z 80. členom ZPre.
(2) Osebe iz prejšnjega odstavka, ki na dan
uveljavitve tega zakona v ciljni družbi dosegajo ali presegajo končni prevzemni
prag, niso dolžne dati prevzemne ponudbe po tem zakonu. Druge osebe iz
prejšnjega odstavka morajo dati prevzemno ponudbo v skladu s tem zakonom, če po
uveljavitvi tega zakona nameravajo pridobiti vrednostne papirje ali druge
pravice, ki se upoštevajo pri določitvi deleža glasovalnih pravic po 6. členu
tega zakona, in če se s tem poveča njihov delež glasovalnih pravic, razen če
prevzemnega praga iz 7. člena tega zakona ne dosegajo več.
76. člen
(uskladitev
oseb, ki delujejo usklajeno)
Osebe, ki delujejo usklajeno v smislu 8.
člena tega zakona, razen oseb iz prvega odstavka prejšnjega člena, in ki na dan
uveljavitve tega zakona skupaj dosegajo ali presegajo prevzemni prag iz 7.
člena tega zakona ter ne dosegajo ali presegajo končnega prevzemnega praga,
morajo medsebojna razmerja ali deleže glasovalnih pravic uskladiti z določbami
tega zakona v 12 mesecih od njegove uveljavitve, sicer zanje nastopi obveznost
dati prevzemno ponudbo v skladu s tem zakonom.
77. člen
(obvestilo o
kvalificiranem deležu)
(1) Oseba, ki na dan uveljavitve tega
zakona dosega ali presega petodstotni delež glasovalnih pravic, mora o tem
obvestiti izdajatelja vrednostnih papirjev in agencijo v 30 dneh od uveljavitve
tega zakona. Za objavo se smiselno uporablja določba četrtega odstavka 10.
člena tega zakona.
(2) Z globo od 1.000.000 do 10.000.000
tolarjev se za prekršek kaznuje pravna oseba, podjetnik ali posameznik, ki
samostojno opravlja dejavnost, ki v 30 dneh od uveljavitve tega zakona ne
obvesti o kvalificanem deležu iz prejšnjega odstavka izdajatelja vrednostnih
papirjev in agencijo.
(3) Z globo od 30.000 do 300.000 tolarjev
se za prekršek iz prejšnjega odstavka kaznuje tudi odgovorna oseba pravne
osebe, odgovorna oseba podjetnika ali odgovorna oseba posameznika, ki
samostojno opravlja dejavnost.
(4) Z globo od 30.000 do 100.000 tolarjev
se za prekršek iz drugega odstavka tega člena kaznuje tudi posameznik.
(5) Za določitev globe se uporablja tudi
določba četrtega odstavka 72. člena tega zakona.
78. člen
(razveljavitev
predpisov)
(1) Z dnem uveljavitve tega zakona preneha
veljati Zakon o prevzemih (Uradni list RS, št. 47/97, 56/99 – ZTVP-1 in 28/06 –
ZTVP-1B).
(2) Z dnem uveljavitve tega zakona
prenehajo veljati naslednji podzakonski predpisi:
1.    
Uredba o postopku in pogojih za izdajo dovoljenja Vlade Republike Slovenije
k prevzemu (Uradni list RS, št. 80/97),
2.    
Sklep o listinah, ki se priložijo vlogi za izdajo dovoljenja za ponudbo
za odkup in podrobnejši vsebini prospekta za odkup (Uradni list RS, št. 56/97,
19/00), in
3.    
Sklep o določitvi vzorca pooblastila za glasovanje na skupščini delniške
družbe (Uradni list RS, št. 67/97).
(3) Sklep iz 2. točke prejšnjega odstavka
se smiselno uporablja do izdaje predpisa iz tretjega odstavka 32. člena tega
zakona.
79. člen
(dokončanje
postopkov, začetih pred uveljavitvijo zakona)
Postopki, pri katerih je bila namera za
ponudbo za odkup objavljena pred uveljavitvijo tega zakona, se končajo po
določbah ZPre.
80. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o trgu finančnih instrumentov – ZTFI
(Uradni list RS, št. 67/07) v
zvezi s prenehanjem veljavnosti 10. člena zakona določa:
»Dokler se po tretjem odstavku 589. člena
tega zakona ne začne uporabljati oddelek 3.3. tega zakona, se uporablja 10.
člen ZPre-1.«;
ter vsebuje naslednjo končno določbo:
»590. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvi Zakona o prevzemih –
ZPre-1A (Uradni list RS, št. 1/08) vsebuje
naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
prevzemih – ZPre-1B (Uradni list RS, št. 68/08)
vsebuje naslednjo prehodno in končno določbo:
»Prehodna in končna določba
6. člen
Če na dan uveljavitve tega zakona oseba
sama ali skupaj z osebami, ki delujejo usklajeno, dosega ali presega prevzemni
prag v ciljni družbi iz drugega odstavka 4. člena zakona in ne dosega ali
presega končnega prevzemnega praga, mora dati prevzemno ponudbo, če namerava po
uveljavitvi tega zakona pridobiti vrednostne papirje, ki se upoštevajo pri
določanju deleža glasovalnih pravic po 6. členu zakona, in če se s tem poveča
njen delež glasovalnih pravic.
7. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi drugega stavka drugega
odstavka 75. člena in 63. člen v zvezi z drugim stavkom drugega odstavka 75.
člena Zakona o prevzemih glede vsebine, ki jima jo je dala Avtentična razlaga
drugega odstavka 75. člena in 63. člena v povezavi z drugim odstavkom 75. člena
Zakona o prevzemih (Uradni list RS, št. 105/11)
spreminja 75. člen zakona tako, da se glasi:
75. člen
(uskladitev
glede ciljnih družb, za katere se prevzemni prag niža)
(1) Določbe tega člena veljajo za osebo ali
osebe, ki delujejo usklajeno v smislu 8. člena tega zakona, ki na dan
uveljavitve tega zakona dosegajo ali presegajo prevzemni prag iz 7. člena tega
zakona, če je izpolnjen eden od naslednjih pogojev:
1.    
če so ta prag dosegle ali presegle v ciljni družbi, za katero se ni
uporabljal Zakon o prevzemih (Uradni list RS, št. 47/97, 56/99 – ZTVP-1 in
28/06 – ZTVP-1B; v nadaljnjem besedilu: ZPre), ali
2.    
če so ta prag dosegle ali presegle v ciljni družbi, za katero se je
uporabljal ZPre:
- 
ne da bi dosegle prag za obveznost dati ponudbo za odkup po prvem
odstavku 4. člena ZPre;
- 
na podlagi uspešne ponudbe za odkup po ZPre ali
- 
v skladu z 80. členom ZPre.
(2) Osebe iz prejšnjega odstavka, ki na dan
uveljavitve tega zakona v ciljni družbi dosegajo ali presegajo končni prevzemni
prag, niso dolžne dati prevzemne ponudbe po tem zakonu. Druge osebe iz
prejšnjega odstavka morajo dati prevzemno ponudbo v skladu s tem zakonom, če po
uveljavitvi tega zakona nameravajo pridobiti vrednostne papirje ali druge
pravice, ki se upoštevajo pri določitvi deleža glasovalnih pravic po 6. členu
tega zakona, in če se s tem poveča njihov delež glasovalnih pravic, razen če
prevzemnega praga iz 7. člena tega zakona ne dosegajo več. (delno
razveljavljen)«.

Zakon o spremembah in dopolnitvah Zakona o
prevzemih – ZPre-1C (Uradni list RS, št. 10/12)
vsebuje naslednje prehodne in končne določbe:
»PREHODNE IN KONČNE DOLOČBE
14. člen
Ciljna družba, ki delnic z glasovalno
pravico nima izdanih v nematerializirani obliki, mora delnice z glasovalno
pravico v skladu z zakonom, ki ureja nematerializirane vrednostne papirje,
izdati v nematerializirani obliki v šestih mesecih po uveljavitvi tega zakona.
Obveznost iz prejšnjega odstavka mora v
šestih mesecih od dneva, ko se zanjo začne uporabljati ta zakon, izpolniti tudi
tista ciljna družba, za katero se bo zakon v skladu s 4.a členom zakona začne
uporabljati po uveljavitvi tega zakona.
15. člen
Z dnem uveljavitve tega zakona preneha
veljati drugi odstavek 32. člena Zakona o investicijskih skladih in družbah za
upravljanje (Uradni list RS, št. 77/11).
16. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
prevzemih – ZPre-1D (Uradni list RS, št. 38/12)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(1) Ne glede na določbo drugega odstavka 7.
člena zakona, mora prevzemnik, ki je pred uveljavitvijo tega zakona z uspešno
prevzemno ponudbo pridobil manj kot 1/3 delež glasovalnih pravic v ciljni
družbi, ponovno dati prevzemno ponudbo, ko po končanem postopku uspešne
prevzemne ponudbe pridobi 10-odstotni delež glasovalnih pravic v ciljni družbi.
(2) Stranke v postopkih, ki so pred
Agencijo za trg vrednostnih papirjev začeli teči pred uveljavitvijo tega zakona
in se po njegovi uveljavitvi zaradi spremenjenega prevzemnega praga ustavijo,
nosijo svoje stroške postopka.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah Zakona o prevzemih –
ZPre-1E (Uradni list RS, št. 56/13)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-K (Uradni list RS, št. 63/13)
vsebuje naslednjo končno določbo:
»50. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
prevzemih – ZPre-1F (Uradni list RS, št. 25/14)
vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o prevzemih
– ZPre-1G (Uradni list RS, št. 75/15)
vsebuje naslednje prehodne in končne določbe:
»PREHODNE IN KONČNE DOLOČBE
28. člen
Prevzemnik, ki mu je agencija izdala
odločbo o prepovedi uresničevanja glasovalnih pravic v ciljni družbi in na dan
uveljavitve tega zakona izpolnjuje pogoje iz prvega odstavka 63. člena
zakona, lahko na agencijo vloži zahtevek za izdajo odločbe v skladu s
spremenjeno 2. točko tretjega odstavka 64. člena zakona.
29. člen
V primerih, v katerih je bilo do
uveljavitve tega zakona že izdano dovoljenje za prevzemno ponudbo, se
uporabljajo določbe 68. in 69. člena Zakona o prevzemih (Uradni list RS,
št. 79/06, 67/07 – ZTFI, 1/08, 68/08, 35/11 – ORZPre75, 105/11 – odl. US,
10/12, 38/12, 56/13, 63/13 – ZS-K in 25/14).
30. člen
Ta zakon začne veljati petnajsti dan po
objavi v Uradnem listu Republike Slovenije.«.