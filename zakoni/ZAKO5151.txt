1. člen
(vsebina zakona)
Ta zakon ureja kriterije, pogoje in postopek morebitnega statusnega
preoblikovanja ter pravice ustanovitelja in zavarovancev Vzajemne zdravstvene
zavarovalnice d.v.z., ki je bila ustanovljena z Zakonom o spremembah in
dopolnitvah Zakona o zdravstvenem varstvu in zdravstvenem zavarovanju (Uradni list
RS, št. 29/98; v nadaljnjem besedilu: ZZVZZ-C) (v nadaljnjem besedilu:
Vzajemna) v primeru takšnega preoblikovanja.
2. člen
(opredelitev izrazov)
Izrazi, uporabljeni v tem zakonu, imajo naslednji pomen:
-       
obračunana zavarovalna premija je zavarovalna premija, ki jo je za
posameznega zavarovanca oziroma zavarovanke (v nadaljnjem besedilu:
zavarovanec) obračunala Vzajemna, ne glede na zavarovalca;
-       
ustanovitelj je Zavod za zdravstveno zavarovanje Slovenije, ki je v
skladu z določbami ZZVZZ-C ustanovil Vzajemno;
-       
vrednost kapitala Vzajemne je celotna vrednost premoženja Vzajemne,
zmanjšana za vrednost vseh obveznosti Vzajemne, kot izhaja iz 4. člena tega
zakona. 
3. člen
(obliki statusnega preoblikovanja)
(1) Vzajemna se lahko statusno preoblikuje zgolj na način in
po postopkih, ki jih določa ta zakon. Ostale oblike statusnega preoblikovanja
ali prenosa premoženja niso dovoljene.
(2) Dovoljene oblike statusnega preoblikovanja Vzajemne so:
-       
sprememba pravnoorganizacijske oblike v delniško družbo in
-       
oddelitev posameznih delov premoženja.
(3) V primeru statusnega preoblikovanja Vzajemne se ne uporabljajo:
-       
določbe 60. do vključno 64. člena in drugega odstavka 65. člena Zakona o
zavarovalništvu (Uradni list RS, št. 109/06 – uradno prečiščeno besedilo in
114/06 – ZUE; v nadaljnjem besedilu: ZZavar), s katerimi se ureja združitev,
prenos premoženja družbe za vzajemno zavarovanje na zavarovalno delniško družbo
in preoblikovanje družbe za vzajemno zavarovanje v delniško družbo ter
dovoljenje za združitev oziroma delitev;
-       
določbe o oddelitvi dela premoženja s pogodbo po Obligacijskem zakoniku
(Uradni list RS, št. 83/01, 32/04, 28/06 – odločba US, 29/07 – odločba US in
40/07) in po 330. členu Zakona o gospodarskih družbah (Uradni list RS, št.
42/06, 60/06 – popravek in 26/07 – ZSDU-B; v nadaljnjem besedilu: ZGD-1).
(4) Za vsako statusno preoblikovanje Vzajemne po tem zakonu
je potrebno predhodno soglasje Agencije za zavarovalni nadzor. Vzajemna mora
takšno soglasje pridobiti pred sklicem skupščine, zahtevi za izdajo soglasja pa
mora priložiti dokumentacijo, kot jo zahteva ta zakon.
(5) Če ni s tem zakonom drugače določeno, se za odločanje Agencije
za zavarovalni nadzor o izdaji soglasja iz prejšnjega odstavka uporabljajo
določbe ZZavar, v postopkih, ki niso urejeni v ZZavar, pa določbe zakona, ki
ureja splošni upravni postopek.
(6) Agencija za zavarovalni nadzor mora o zahtevi za izdajo
soglasja iz četrtega odstavka tega člena odločiti v treh mesecih od njenega
prejema. Če Agencija za zavarovalni nadzor ne odloči v navedenem roku, lahko
Vzajemna uveljavlja sodno varstvo, kot da bi bila zahteva zavrnjena.
4. člen
(opredelitev deleža ustanovitelja v vrednosti kapitala
Vzajemne)
(1) Pred začetkom postopka preoblikovanja Vzajemne v delniško
družbo se na podlagi največ šest mesecev stare cenitve vrednosti kapitala
Vzajemne določi delež vrednosti kapitala Vzajemne, ki pripada ustanovitelju (v
nadaljnjem besedilu: delež ustanovitelja). Šteje se, da se postopek
preoblikovanja začne na dan sklica skupščine.
(2) Delež ustanovitelja se izračuna tako, da se vrednost kapitala
Vzajemne, ocenjena na dan cenitve iz prejšnjega odstavka, pomnoži s količnikom
med vložkom ustanovitelja in seštevkom vložka ustanovitelja ter spremembe
vrednosti kapitala.
(3) Vložek ustanovitelja je seštevek naslednjih vrednosti, revaloriziranih
na dan cenitve iz prvega odstavka tega člena, na osnovi indeksa cen
življenjskih potrebščin:
-       
vrednost projekta zagona in vzpostavitve delovanja organizacijske enote
za izvajanje prostovoljnih zdravstvenih zavarovanj pri ustanovitelju leta 1992,
ki vključuje stroške razvoja produkta, tehnologije izvajanja, poslovnih
procesov in informatizacije, stroške pridobivanja zavarovancev, sklepanja
zavarovalnih pogodb in trženjskega komuniciranja, stroške kadrovske zasedbe,
potrebne za izvajanje prostovoljnih zdravstvenih zavarovanj, stroške
informacijske podpore, stroške izobraževanja in usposabljanja ter vse ostale, s
projektom povezane stroške (v nadaljnjem besedilu: zagonska sredstva);
-       
razlika med vrednostjo sredstev, ki jih je ob ustanovitvi Vzajemne
ustanovitelj prenesel na Vzajemno, in sredstvi, ki jih je ustanovitelj vplačal
kot ustanovitveni sklad (v nadaljnjem besedilu: ustanovitvena sredstva).
(4) Sprememba vrednosti kapitala se izračuna tako, da se od
vrednosti kapitala Vzajemne na dan cenitve iz prvega odstavka tega člena
odšteje vrednost kapitala Vzajemne na dan njene ustanovitve.
(5) Cenitev vrednosti kapitala iz prvega odstavka tega člena in
vložka ustanovitelja iz tretjega odstavka tega člena mora pregledati in
potrditi revizor, ki ga v osmih dneh od prejema vloge, ki ji je priložena
cenitev vrednosti kapitala, imenuje minister, pristojen za finance. Revizor
mora izdati poročilo v enem mesecu od imenovanja. K revizijskemu poročilu mora
svoje soglasje dati minister, pristojen za zdravje oziroma ministrica, pristojna
za zdravje (v nadaljnjem besedilu: minister, pristojen za zdravje). Minister,
pristojen za zdravje, mora o soglasju odločiti v enem mesecu od prejema
revizijskega poročila.
(6) Soglasje iz prejšnjega odstavka se zavrne:
-       
če je bila cenitev iz prvega odstavka tega člena opravljena, preden je
Vzajemna v celoti izplačala zneske matematičnih rezervacij iz 19. člena Zakona
o spremembah in dopolnitvah zakona o zdravstvenem varstvu in zdravstvenem
zavarovanju (Uradni list RS, št. 76/05; v nadaljnjem besedilu: ZZVZZ-H);
-       
če delež ustanovitelja v cenitvi ni ustrezno ovrednoten oziroma v
cenitvi niso bili upoštevani podatki, posredovani skladno z osmim odstavkom
tega člena.
(7) Zoper odločbo ministra, pristojnega za zdravje, iz prejšnjega
odstavka ni dovoljena pritožba, temveč je dovoljen upravni spor. Postopek v
upravnem sporu iz prejšnjega stavka je nujen in prednosten.
(8) Za pripravo cenitve vložka ustanovitelja mora
ustanovitelj na zahtevo Vzajemne v roku enega meseca od prejema zahteve
posredovati vse potrebne podatke iz tretjega odstavka tega člena.
(9) Dokler Vzajemna deluje kot družba za vzajemno
zavarovanje, deleža ustanovitelja ni mogoče niti izplačati niti razdeliti.
(10) V postopku preoblikovanja Vzajemne v delniško družbo se
delež ustanovitelja iz tretjega odstavka tega člena izplača ustanovitelju.
Pogoj za vpis preoblikovanja v sodni register je potrdilo o deponiranju deleža
ustanovitelja pri sodišču s pooblastilom, da se deponirani znesek v petih dneh
po vpisu preoblikovanja v sodni register izplača ustanovitelju.
5. člen
(opredelitev deleža posameznega upravičenca v primeru preoblikovanja
Vzajemne v delniško družbo)
(1) Upravičenec do deleža pri preoblikovanju Vzajemne v delniško
družbo (v nadaljnjem besedilu: upravičenec do deleža pri preoblikovanju) je
vsaka oseba, ki je bila na zadnji dan pred začetkom veljavnosti ZZVZZ-H
zavarovanec dopolnilnega zdravstvenega zavarovanja pri Vzajemni oziroma je bila
njen član na dan cenitve iz prvega odstavka prejšnjega člena. Upravičenec do
deleža pri preoblikovanju ni oseba, katere pogodba o prostovoljnem zdravstvenem
zavarovanju (v nadaljnjem besedilu: zavarovalna pogodba) je bila prenesena pri
predhodni oddelitvi dela premoženja Vzajemne na podlagi 10. člena tega zakona.
Pravica upravičenca do deleža pri preoblikovanju Vzajemne je osebna pravica in
ni prenosljiva ali podedljiva. Ta določba ne posega v druge pravice članov.
(2) Obračunski kapital za ustanovitev delniške družbe je
vrednost kapitala Vzajemne iz prvega odstavka prejšnjega člena, zmanjšana za
delež ustanovitelja iz drugega odstavka prejšnjega člena.
(3) Nominalni delež upravičenca do deleža pri preoblikovanju v
osnovnem kapitalu delniške družbe se izračuna tako, da se njegov premijski
količnik pomnoži z zneskom obračunskega kapitala za ustanovitev delniške družbe
iz drugega odstavka tega člena. Premijski količnik upravičenca iz prejšnjega stavka
je enak količniku med zanj obračunano zavarovalno premijo v obdobju od
ustanovitve Vzajemne do dneva cenitve iz prvega odstavka prejšnjega člena in
skupnim zneskom obračunanih zavarovalnih premij vseh upravičencev do deleža pri
preoblikovanju.
(4) Število delnic delniške družbe, ki pripadajo posameznemu upravičencu
do deleža pri preoblikovanju, je enako celemu delu količnika med za upravičenca
do deleža pri preoblikovanju izračunanim nominalnim deležem in nominalnim
zneskom ene delnice.
(5) Število delnic, na katerega je razdeljen osnovni kapital delniške
družbe, je enako seštevku vseh delnic delniške družbe, ki pripadajo vsem
posameznim upravičencem do deleža pri preoblikovanju iz prejšnjega odstavka.
(6) Osnovni kapital delniške družbe je zmnožek med številom delnic
delniške družbe in nominalnim zneskom ene delnice. Nominalni znesek ene delnice
je najnižji dovoljeni nominalni znesek delnice, kot ga določa ZGD-1.
(7) Razliko med obračunskim kapitalom za ustanovitev delniške
družbe iz drugega odstavka tega člena in osnovnim kapitalom delniške družbe iz
prejšnjega odstavka se v primeru preoblikovanja Vzajemne v delniško družbo
izplača upravičencem v višini nad celim številom delnic pri izračunu iz
četrtega odstavka tega člena, najpozneje v treh mesecih od vpisa preoblikovanja
v sodni register.
6. člen
(opredelitev glasovalnih pravic na skupščini, ki odloča o
preoblikovanju Vzajemne v delniško družbo)
(1) Ne glede na morebitno drugačno ureditev v statutu Vzajemne,
ima na skupščini, ki odloča o preoblikovanju Vzajemne v delniško družbo,
glasovalno pravico vsaka oseba, ki je bila na zadnji dan pred začetkom
veljavnosti ZZVZZ-H zavarovanec dopolnilnega zdravstvenega zavarovanja pri
Vzajemni oziroma je bila njen član na dan cenitve iz prvega odstavka 4. člena
tega zakona (v nadaljnjem besedilu: imetnik glasovalne pravice). Imetnik
glasovalne pravice ni oseba, katere pogodba o prostovoljnem zdravstvenem
zavarovanju je bila prenesena pri predhodni oddelitvi dela premoženja Vzajemne
na podlagi 10. člena tega zakona.
(2) Število glasov posameznega imetnika glasovalne pravice se
določi glede na premijski količnik upravičenca do deleža pri preoblikovanju iz
tretjega odstavka prejšnjega člena in sicer tako, da mu pripada za vsak
dopolnjen 0,000001 odstotka (ena milijoninka odstotka) 1 glas.
(3) Skupščina veljavno odloča, če je navzočih toliko
imetnikov glasovalne pravice oziroma njihovih pooblaščencev, da imajo skupno
več kot 75% vseh glasov iz prejšnjega odstavka.
7. člen
(priprava in izvedba skupščine, ki odloča o preoblikovanju Vzajemne
v delniško družbo)
(1) Pred sklicem skupščine, ki odloča o preoblikovanju v
delniško družbo, mora Vzajemna v postopku pridobivanja predhodnega soglasja
Agenciji za zavarovalni nadzor predložiti naslednje podatke oziroma dokumente:
-       
predlog statuta preoblikovane delniške družbe;
-       
revizijsko poročilo iz petega odstavka 4. člena tega zakona s soglasjem
ministra, pristojnega za zdravje;
-       
podatek o višini obračunskega kapitala za ustanovitev delniške družbe;
-       
podatek o višini osnovnega kapitala preoblikovane delniške družbe;
-       
poslovni načrt preoblikovane delniške družbe z vsebino, kot jo določa
70. člen ZZavar;
-       
izvod vabila na skupščino iz tretjega odstavka tega člena in njegove
priloge.
(2) Agencija za zavarovalni nadzor zavrne izdajo soglasja za
preoblikovanje Vzajemne v delniško družbo, če ugotovi:
-       
da so določbe statuta preoblikovane delniške družbe v nasprotju z
določbami ZZavar oziroma določbami predpisov, izdanih na njegovi podlagi;
-       
da pri cenitvi niso bile dosledno spoštovane pravice zavarovancev oziroma
obračunski kapital ni bil pravilno izračunan;
-       
da iz predloženega poslovnega načrta ni razvidno, da bo po
preoblikovanju preoblikovana delniška družba sposobna izpolnjevati obveznosti
iz zavarovalnih pogodb ter zagotavljati obvladovanje tveganj v skladu z
določbami 104. do vključno 142.a člena ZZavar;
-       
da bi bil s preoblikovanjem Vzajemne ogrožen javni interes v dopolnilnem
zdravstvenem zavarovanju, ki se kaže v skrbi Republike Slovenije, da ustvarja
pogoje za znosno in dolgoročno vzdržno zasebno sofinanciranje pravic do
zdravstvenih storitev, ki jih zagotavlja obvezno zdravstveno zavarovanje;
-       
da postopek preoblikovanja ne bi bil izpeljan skladno z določbami tega
zakona.
(3) Uprava Vzajemne mora vsaj dva meseca pred dnem zasedanja
skupščine vsakemu imetniku glasovalne pravice iz prvega odstavka prejšnjega
člena s pisno pošiljko poslati vabilo na skupščino, ki mora poleg obveznih
sestavin, ki jih določa statut Vzajemne, vsebovati še najmanj naslednje podatke
in priloge:
-       
število glasov, ki pripadajo posameznemu imetniku glasovalne pravice;
-       
število delnic, ki bi posameznemu upravičencu do deleža pri
preoblikovanju pripadale po morebitnem uspešnem preoblikovanju;
-       
podatki o morebitnem znesku, ki bo posameznemu upravičencu do deleža pri
preoblikovanju obračunan in izplačan po določilih in v primeru iz sedmega
odstavka 5. člena tega zakona, ter o roku za izplačilo;
-       
obvestilo posameznemu imetniku oziroma imetnici (v nadaljnjem besedilu:
imetnik) glasovalne pravice, da lahko na skupščini glasuje tudi prek
pooblaščenca, ki ga za to predhodno pisno pooblasti na posebnem obrazcu, ki je
priloga vabila;
-       
opozorilo članu, da se v primeru njegove neprisotnosti na skupščini in v
primeru, če bo skupščina sklepčna, njegov glas ne bo štel in se bo lahko
Vzajemna preoblikovala brez njegovega soglasja;
-       
obvestilo, da so vsi potrebni dokumenti, vključno s predlogom novega
statuta, revizijo ustanovitvenih sredstev, metodologijo izračuna nominalnega
zneska posameznega upravičenca do deleža pri preoblikovanju, metodologijo
izračuna glasovalnih pravic ter vseh revizijskih poročil, ki jih predpisuje ta
zakon, na vpogled na sedežu Vzajemne in na sedežu vseh poslovnih enot Vzajemne.
(4) Vzajemna mora zagotoviti ustrezne prostorske in ostale pogoje
za izvedbo skupščine.
(5) Najmanj en mesec pred dnevom zasedanja skupščine, mora
biti predlog statuta delniške družbe objavljen na spletni strani Vzajemne.
8. člen
(preoblikovanje Vzajemne v delniško družbo)
(1) Vzajemna se lahko preoblikuje v delniško družbo pod pogojem,
da je sklep o takšnem preoblikovanje sprejet z večino najmanj 90% oddanih
glasov.
(2) Če je na skupščini sprejet sklep o preoblikovanju v
delniško družbo, mora Vzajemna vsem upravičencem do deleža pri preoblikovanju,
ki so glasovali proti preoblikovanju, ponuditi prevzem njihovih delnic za
primerno denarno odpravnino. Denarna odpravnina mora biti pregledana in
potrjena s strani revizorja.
(3) Za sodni preizkus denarne odpravnine iz prejšnjega odstavka
in zneska, ki bo posameznemu upravičencu do deleža pri preoblikovanju obračunan
in izplačan po določilih in v primeru iz sedmega odstavka 5. člena tega zakona,
se smiselno uporabljajo določbe 605. in 607. do vključno 615. člena ZGD-1.
(4) Preoblikovanje v delniško družbo nima vpliva na obstoječe
zavarovalne pogodbe, na njihov začetek, trajanje in pravico odpovedi, ter na
ostale pravice in obveznosti pogodbenih strank. Imetniki glasovalne pravice, ki
so glasovali proti preoblikovanju, imajo v dvanajstih mesecih od vpisa
preoblikovanja v sodni register pravico odpovedati zavarovalno pogodbo brez kakršnihkoli
omejitev, z odpovednim rokom enega meseca. 
9. člen
(vpis preoblikovanja Vzajemne v delniško družbo v sodni register)
(1) Poleg listin, ki morajo biti priložene po določbah ZGD-1
in zakona, ki ureja vpis v sodni register, se predlogu za vpis preoblikovanja
Vzajemne v sodni register priložijo tudi naslednje listine:
-       
odpravek notarskega zapisnika skupščine, ki sprejme sklep o
preoblikovanju;
-       
statut preoblikovane delniške družbe;
-       
revizijsko poročilo iz petega odstavka 4. člena tega zakona s soglasjem
ministra, pristojnega za zdravje;
-       
revizijsko poročilo o primerni odpravnini iz drugega odstavka 8. člena
tega zakona;
-       
soglasje Agencije za zavarovalni nadzor iz četrtega odstavka 3. člena
tega zakona;
-       
potrdilo o deponiranju vrednosti deleža ustanovitelja iz desetega
odstavka 4. člena tega zakona;
-       
zaključno bilanco Vzajemne in otvoritveno bilanco preoblikovane delniške
družbe.
(2) Predlog za vpis v sodni register mora uprava Vzajemne vložiti
v 15 dneh od sprejetja sklepa o preoblikovanju.
10. člen
(oddelitev dela premoženja Vzajemne)
(1) Če ni s tem zakonom drugače določeno, se za oddelitev dela
premoženja Vzajemne (v nadaljnjem besedilu: oddelitev) smiselno uporabljajo
določbe 623. do vključno 638. člena ZGD-1.
(2) Vzajemna lahko z oddelitvijo prenese posamezne dele premoženja
družbe na nove družbe, ki se ustanovijo zaradi oddelitve (oddelitev z
ustanovitvijo novih družb) ali na že obstoječe prevzemne družbe (oddelitev s
prevzemom).
(3) Vzajemna z oddelitvijo ne preneha.
(4) Prevzemna družba je lahko le zavarovalna delniška družba
ali družba za vzajemno zavarovanje, ki ima dovoljenje za opravljanje
zavarovalnih poslov v zavarovalnih vrstah nezgodno in zdravstveno zavarovanje
ter soglasje ministra, pristojnega za zdravje, za opravljanje zavarovalnih
poslov dopolnilnega zdravstvenega zavarovanja.
(5) Nova družba mora biti ustanovljena kot zavarovalna delniška
družba ali družba za vzajemno zavarovanje, ki mora pridobiti dovoljenje za
opravljanje zavarovalnih poslov v zavarovalnih vrstah nezgodno in zdravstveno
zavarovanje ter soglasje ministra, pristojnega za zdravje, za opravljanje
zavarovalnih poslov dopolnilnega zdravstvenega zavarovanja.
(6) Dovoljenja in soglasje iz četrtega in petega odstavka tega
člena je potrebno pridobiti pred vpisom oddelitve v sodni register.
(7) Za opredelitev deleža ustanovitelja v vrednosti kapitala Vzajemne
se smiselno uporabljajo določbe 4. člena tega zakona, za opredelitev deleža
posameznega upravičenca pa se smiselno uporabljajo določbe 5. člena tega
zakona.
(8) Pred sklicem skupščine, ki odloča o oddelitvi, mora Vzajemna
v postopku pridobivanja predhodnega soglasja Agenciji za zavarovalni nadzor
poleg zahtevane dokumentacije iz 66. člena ZZavar predložiti tudi naslednje podatke
oziroma dokumente:
-       
revizijsko poročilo iz petega odstavka 4. člena tega zakona s soglasjem
ministra, pristojnega za zdravje;
-       
predlog spremenjenega statuta Vzajemne;
-       
predlog statuta nove delniške družbe oziroma spremenjenega statuta
prevzemne delniške družbe;
-       
poslovni načrt Vzajemne po oddelitvi dela premoženja;
-       
potrdilo pooblaščenega aktuarja, da bo Vzajemna po oddelitvi dela
premoženja sposobna zagotavljati kapitalsko ustreznost;
-       
delitveni načrt oziroma pogodbo o delitvi in prevzemu iz petnajstega odstavka
tega člena z revizijskim poročilom;
-       
osnutek vabila na skupščino, ki bo odločala o oddelitvi.
(9) Agencija za zavarovalni nadzor zavrne izdajo soglasja za
oddelitev, če ugotovi:
-       
da pri cenitvi niso bile dosledno spoštovane pravice zavarovancev oziroma
obračunski kapital ni bil pravilno izračunan;
-       
da iz predloženega poslovnega načrta ni razvidno, da bo po oddelitvi
Vzajemna sposobna izpolnjevati obveznosti iz zavarovalnih pogodb ter
zagotavljati obvladovanja tveganj;
-       
da bi bil z oddelitvijo ogrožen javni interes v dopolnilnem zdravstvenem
zavarovanju, ki se kaže v skrbi Republike Slovenije, da ustvarja pogoje za
znosno in dolgoročno vzdržno zasebno sofinanciranje pravic do zdravstvenih
storitev, ki jih zagotavlja obvezno zdravstveno zavarovanje;
-       
da bi pri postopku oddelitve ne bile upoštevane določbe o prenosu
zavarovalnih pogodb iz 59. člena ZZavar v povezavi z 80. do 82. člena ZZavar;
-       
da postopek oddelitve ne bi bil izpeljan skladno z določbami tega
zakona.
(10) Ne glede na morebitno drugačno ureditev v statutu Vzajemne,
ima na skupščini, ki odloča o oddelitvi, glasovalno pravico vsak imetnik
glasovalne pravice iz prvega odstavka 6. člena tega zakona.
(11) O oddelitvi odločajo na skupščini imetniki glasovalne pravice
iz prejšnjega odstavka.
(12) Za sklic skupščine, sklepčnosti in večine za
izglasovanje sklepa o oddelitvi se smiselno uporabljajo določbe tega zakona, ki
določajo postopek preoblikovanja Vzajemne v delniško družbo.
(13) V postopku oddelitve se ustanovitelju od oddeljenega premoženja
vrne sorazmerni delež.
(14) Soglasje za prenos zavarovalne pogodbe v skladu z 11.
členom tega zakona se v nobenem primeru ne šteje za glasovanje za oddelitev.
Prav tako se dejstvo, da posamezen imetnik glasovalne pravice ni dal takega
soglasja, ne šteje, da oddelitvi nasprotuje.
(15) Na podlagi prejetih soglasij za prenos zavarovalnih pogodb
mora Vzajemna pripraviti delitveni načrt oziroma pogodbo o delitvi in prevzemu
v obliki notarskega zapisa v skladu z določbami 624. oziroma 638. člena ZGD-1.
(16) Hkrati z vpisom oddelitve v sodni register se na prevzemno
družbo prenesejo tudi zavarovalne pogodbe zavarovancev Vzajemne, ki so dali
izjave v skladu z 11. členom tega zakona. V primeru sprejetega sklepa o
oddelitvi se prenesejo tudi zavarovalne pogodbe zavarovancev Vzajemne, ki za
oddelitev sicer niso glasovali, so pa skladno z 11. členom tega zakona dali
soglasje za prenos zavarovalne pogodbe.
11. člen
(posebne določbe o prenosu zavarovalnih pogodb v postopku oddelitve
dela premoženja Vzajemne)
(1) Uprava Vzajemne mora vsaj šest mesecev pred sklicem skupščine
vsakemu zavarovancu Vzajemne s pisno pošiljko poslati obrazec, s katerim lahko
zavarovanec da soglasje, da se v primeru oddelitve njegova zavarovalna pogodba
prenese na drugo zavarovalno družbo. Obvestilo mora vsebovati jasno
obrazložitev, ki vključuje:
-       
osnovne informacije o predlagani oddelitvi, vključno z navedbo obstoječe
prevzemne družbe, če ne gre za oddelitev z ustanovitvijo nove družbe;
-       
informacijo, da bo do prenosa zavarovalne pogodbe prišlo le, če bodo imetniki
glasovalne pravice na skupščini izglasovali sklep o oddelitvi;
-       
informacijo, da bodo o oddelitvi odločali imetniki glasovalne pravice na
skupščini, o čemer bo zavarovanec dobil posebno priporočeno obvestilo;
-       
informacijo, da soglasje za prenos zavarovalne pogodbe ne pomeni
glasovanja za sklep o oddelitvi;
-       
informacijo, da po prenosu zavarovalne pogodbe po tem zakonu zavarovanec
nima več upravičenj do deleža pri morebitnih nadaljnjih statusnih
preoblikovanjih Vzajemne;
-       
obrazec soglasja za prenos zavarovalne pogodbe z navodilom, da mora v
primeru soglasja, zavarovanec obkrožiti izjavo »se strinjam«, izjavo podpisati
in jo s priporočeno pošiljko poslati na sedež Vzajemne;
-       
rok za podajo soglasja.
(2) Le soglasja, poslana na tipskem obrazcu iz prejšnjega odstavka,
ki so s priporočeno pošiljko poslana na sedež Vzajemne v roku, ki je najmanj
pet mesecev pred dnem sklica skupščine, štejejo za dano soglasje.
(3) Vzajemna sme v delitvenem načrtu oziroma v pogodbi o
delitvi in prevzemu upoštevati kot zavarovalne pogodbe, ki bodo prenesene, le
zavarovalne pogodbe tistih zavarovancev, katerih soglasje je bilo poslano s
priporočeno pošiljko v roku iz prejšnjega odstavka.
(4) Če je zavarovalna pogodba posameznega zavarovanca Vzajemne
vključena v delitveni načrt, Vzajemna pa ne more dokazati, da je prejela
soglasje takega člana, in če tak zavarovanec na skupščini nasprotuje sprejetju
sklepa o oddelitvi in napove izpodbojno tožbo, je to razlog za izpodbojnost. V
primeru vložitve take tožbe ne glede na drugačne določbe ZGD-1 sodni register
ne sme vpisati oddelitve do pravnomočne rešitve takega postopka.
12. člen
(vpis oddelitve dela premoženja Vzajemne v sodni register)
(1) Poleg listin, ki morajo biti priložene po določbah ZGD-1 in
zakona, ki ureja vpis v sodni register, se predlogu za vpis oddelitve dela
premoženja Vzajemne v sodni register priložijo tudi naslednje listine:
-       
odpravek notarskega zapisnika skupščine, ki sprejme sklep o oddelitvi;
-       
spremenjen statut Vzajemne;
-       
statut nove delniške družbe oziroma spremenjen statut prevzemne delniške
družbe;
-       
revizijsko poročilo iz petega odstavka 4. člena tega zakona s soglasjem
ministra, pristojnega za zdravje;
-       
delitveni načrt oziroma pogodbo o delitvi in prevzemu iz petnajstega
odstavka 10. člena tega zakona z revizijskim poročilom;
-       
soglasje Agencije za zavarovalni nadzor iz četrtega odstavka 3. člena
tega zakona;
-       
potrdilo uprave družbe, da zoper sklep skupščine ni bila vložena
izpodbojna tožba iz četrtega odstavka prejšnjega člena;
-       
otvoritveno bilanco prenosne družbe in nove oziroma prevzemne družbe.
(2) Predlog za vpis v sodni register mora uprava Vzajemne vložiti
v 15 dneh od sprejetja sklepa o oddelitvi.
13. člen
(učinki vpisa preoblikovanja Vzajemne ali oddelitve dela premoženja
Vzajemne v sodni register)
(1) Učinki preoblikovanja ali oddelitve nastopijo z dnem vpisa
preoblikovanja ali oddelitve v sodni register.
(2) Do dneva vpisa preoblikovanja ali oddelitve v sodni register
posluje Vzajemna kot družba za vzajemno zavarovanje po določbah ZZavar in
Zakona o zdravstvenem varstvu in zdravstvenem zavarovanju (ZZVZZ-UPB3, Uradni
list RS, št. 72/06).
(3) Upravičenci iz prvega odstavka 5. člena tega zakona postanejo
delničarji preoblikovane delniške družbe z dnem vpisa preoblikovanja v sodni
register.
(4) Upravičenci iz sedmega odstavka 10. člena tega zakona postanejo
delničarji nove oziroma prevzemne delniške družbe z dnem vpisa oddelitve v
sodni register.
(5) Prenos zavarovalnih pogodb učinkuje z dnem vpisa oddelitve
v sodni register.
14. člen
(prepoved vpisa v sodni register)
Od dneva uveljavitve tega zakona sodni register ne sme vpisati
statusnega preoblikovanja Vzajemne, ki ni bilo izvedeno skladno s tem zakonom,
ali prenosa premoženja na zavarovalno delniško družbo.
15. člen
(začetek veljavnosti)
Ta zakon začne veljati naslednji dan po objavi v Uradnem listu
Republike Slovenije.
Št. 001-03/07-4/1
Ljubljana, dne 22. junija 2007
EPA 1417-IV
Predsednik
Državnega zbora
Republike Slovenije
France Cukjati, dr. med., l.r.