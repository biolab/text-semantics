1. člen
Republika Slovenija bo za odpravo posledic
izgub v družbenem podjetju Radeče papir p.o. (v nadaljnjem besedilu: Radeče
papir) v letih 1992, 1993 in v prvi polovici leta 1994, pod pogoji in na način,
ki jih določa ta zakona, zagotovila sredstva iz proračuna Republike Slovenije.
Za namen iz prejšnjega odstavka zagotovi
Republika Slovenija sredstva največ do višine 1.000,000.000 tolarjev.
2. člen
Radeče papir odpiše izgubo iz poslovanja v
letih 1992, 1993 in prvem polletju 1994 v breme osnovnega kapitala podjetja.
Izguba iz poslovanja iz prejšnjega odstavka
se odpiše v višini, izkazani v zaključnih računih, ki jih je predhodno
revidiral pooblaščeni revizor.
3. člen
Republika Slovenija s sredstvi do višine,
določene v 1. členu tega zakona, nadomesti podjetju Radeče papir zmanjšanje
osnovnega kapitala v posledici odpisa izgub, za kar ji pripada delež na
kapitalu podjetja.
Delež Republike Slovenije na kapitalu
Radeče papir se določi v razmerju sredstev iz prejšnjega odstavka do vrednosti
osnovnega kapitala podjetja, ocenjenega po odpisu izgub iz 2. člena tega
zakona.
4. člen
Za zagotovitev nemotenega poslovanja v
tekočem letu nakaže Republika Slovenija podjetju Radeče papir del sredstev iz
1. člena tega zakona, največ pa do višine 500,000.000 tolarjev pred odpisom
izgube. Znesek teh sredstev se revalorizira za čas do določitve deleža
Republike Slovenije v kapitalu podjetja.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-05/94-15/1
Ljubljana, dne 25. oktobra 1994.
Predsednik
Državnega zbora
Republike Slovenije
Jožef Školč l. r.