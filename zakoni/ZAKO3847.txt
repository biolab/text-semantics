1. poglavje
TEMELJNE DOLOČBE
1. člen
(vsebina zakona)
(1) Ta zakon
določa dopolnilni nadzor nad nadzorovanimi osebami, ki so del finančnega
konglomerata, v skladu z zahtevami Direktive Evropskega parlamenta in Sveta
2002/87/ES z dne 16. decembra 2002 o dopolnilnem nadzoru kreditnih institucij,
zavarovalnic in investicijskih družb v finančnem konglomeratu (UL L št. 35 z
dne 11. 2. 2003, str. 1, v nadaljnjem besedilu: direktiva 2002/87/ES), zadnjič
spremenjene z Direktivo 2011/89/EU Evropskega parlamenta in Sveta z dne 16.
novembra 2011 o spremembah direktiv 98/78/ES, 2002/87/ES, 2006/48/ES in
2009/138/ES glede dopolnilnega nadzora finančnih subjektov v finančnem
konglomeratu (UL L št. 326 z dne 8. 12. 2011, str. 113).
(2) Cilji dopolnilnega nadzora so predvsem:
-       
zagotoviti obvladovanje tveganj, ki so povezana s poslovanjem
nadzorovanih oseb v finančnem konglomeratu in tako zagotavljati večjo
stabilnost finančnega sektorja;
-       
ob sodelovanju pristojnih nadzornih organov in koordinatorja povečati
učinkovitost nadzora nad nadzorovanimi osebami iz različnih finančnih
sektorjev, kadar so le-te del finančnega konglomerata;
-       
povečati preglednost in varnost delovanja finančnega trga v Republiki
Sloveniji kot sestavnega dela enotnega finančnega trga na območju držav članic
Evropskih skupnosti, ki delujejo v okviru Evropske unije (v nadaljnjem
besedilu: območja Evropske unije).
2. člen
(opredelitev pojmov)
Posamezni pojmi, uporabljeni v tem zakonu,
imajo naslednji pomen:
1.     
banka:
- 
je pravna oseba – banka ali hranilnica, ki je v Republiki Sloveniji
pridobila dovoljenje Banke Slovenije za opravljanje bančnih storitev v skladu z
zakonom, ki ureja bančništvo, ali
- 
je pravna oseba, ki opravlja storitve sprejemanja depozitov in drugih
vračljivih sredstev od javnosti in odobravanja kreditov za svoj račun in je
pridobila dovoljenje za opravljanje teh storitev v drugih državah članicah ali
tretji državi;
2.     
zavarovalnica:
- 
je pravna oseba, ki je v Republiki Sloveniji pridobila dovoljenje
Agencije za zavarovalni nadzor za opravljanje zavarovalnih poslov v skladu z
zakonom, ki ureja zavarovalništvo ali
- 
je pravna oseba iz druge države članice, ki opravlja zavarovalne posle
in je za to v tej državi članici pridobila dovoljenje nadzornega organa te
države članice ali
- 
je pravna oseba iz tretje države, v kateri je pridobila dovoljenje, ki
bi, če bi bila ustanovljena v državi članici, sodila v okvir opredelitve pravne
osebe iz prejšnje alinee, ter za poslovanje katere veljajo pravila, ki so vsaj
tako stroga kot tista, ki jih določa zakon, ki ureja zavarovalništvo;
3.     
pozavarovalnica:
- 
je zavarovalnica iz prve alinee 2. točke tega člena, ki opravlja
izključno posle pozavarovanja, ali
- 
je pravna oseba iz druge države članice, ki ni zavarovalnica iz druge
alinee 2. točke tega člena, in opravlja dejavnost pozavarovanja ter je za to v
tej državi članici pridobila dovoljenje nadzornega organa te države članice,
ali
- 
je pravna oseba iz tretje države, ki ni zavarovalnica iz tretje alinee
2. točke tega člena, in je v tej državi pridobila dovoljenje za opravljanje
dejavnosti pozavarovanja ter bi, če bi bila ustanovljena v državi članici,
spadala v okvir opredelitve pravne osebe iz prejšnje alinee ter za njeno
poslovanje veljajo pravila, ki so vsaj tako stroga kot tista, ki jih določa
zakon, ki ureja zavarovalništvo;
4.     
pokojninska družba:
- 
je pravna oseba, ki je v Republiki Sloveniji pridobila dovoljenje
Agencije za zavarovalni nadzor za opravljanje dejavnosti prostovoljnega
dodatnega pokojninskega zavarovanja v skladu z zakonom, ki ureja pokojninsko in
invalidsko zavarovanje, ali
- 
je pravna oseba iz druge države članice, ki opravlja dejavnosti
prostovoljnega dodatnega pokojninskega zavarovanja in je za to v tej državi
članici pridobila dovoljenje nadzornega organa te države članice, ali
- 
je pravna oseba iz tretje države, ki bi, če bi bila ustanovljena v
državi članici, spadala v okvir opredelitve pravne osebe iz prejšnje alinee ter
za poslovanje katere veljajo pravila, ki so vsaj tako stroga kot tista, ki jih
določa zakon, ki ureja pokojninsko in invalidsko zavarovanje;
5.     
borzno posredniška družba:
- 
je pravna oseba, ki je v Republiki Sloveniji pridobila dovoljenje
Agencije za trg vrednostnih papirjev za opravljanje investicijskih storitev in
poslov v skladu z zakonom, ki ureja trg finančnih instrumentov, ali
- 
je investicijsko podjetje iz druge države članice, katerega osnovna
dejavnost ali poslovanje je opravljanje investicijskih storitev in poslov za
tretje osebe in za katero je v tej drugi državi članici pridobilo dovoljenje
nadzornega organa te države članice, ali
- 
je investicijsko podjetje iz tretje države, ki bi, če bi bilo
ustanovljeno v državi članici, spadalo v okvir opredelitve investicijskega
podjetja iz prejšnje alinee in je pooblaščeno v tretji državi ter za poslovanje
katerega veljajo pravila, ki so vsaj tako stroga kot tista, določena v zakonu,
ki ureja trg finančnih instrumentov;
6.     
družba za upravljanje:
- 
je pravna oseba, ki je v Republiki Sloveniji pridobila dovoljenje
Agencije za trg vrednostnih papirjev za opravljanje storitev upravljanja
investicijskih skladov v skladu z zakonom, ki ureja investicijske sklade in
družbe za upravljanje, ali
- 
je pravna oseba iz druge države članice, katere osnovna dejavnost je
upravljanje investicijskih skladov, za katero je pridobila dovoljenje
nadzornega organa druge države članice ali
- 
je pravna oseba s sedežem v tretji državi, ki bi potrebovala dovoljenje
v skladu z zakonom, ki ureja investicijske sklade in družbe za upravljanje, če
bi imela svoj sedež v Republiki Sloveniji;
6.a  upravitelj alternativnih investicijskih skladov:
- 
je pravna oseba, ki je v Republiki Sloveniji pridobila dovoljenje
Agencije za trg vrednostnih papirjev za upravljanje enega ali več alternativnih
investicijskih skladov v skladu z zakonom, ki ureja alternativne investicijske
sklade,
- 
je pravna oseba iz druge države članice, katere osnovna dejavnost je
upravljanje enega ali več alternativnih investicijskih skladov, za katero je
pridobila dovoljenje nadzornega organa druge države članice, ali
- 
je pravna oseba s sedežem v tretji državi, ki bi potrebovala dovoljenje
v skladu z zakonom, ki ureja alternativne investicijske sklade, če bi imela
svoj sedež v Republiki Sloveniji;
7.     
nadzorovana oseba je oseba iz 1. do 6.a točke tega člena;
8.     
finančni sektor je sektor, sestavljen iz ene ali več oseb bančnega
sektorja, zavarovalniškega sektorja ali sektorja trga vrednostnih papirjev, pri
čemer:
a)   
bančni sektor predstavljajo:
-  banke iz 1. točke tega
člena,
-  finančne institucije, ki
niso banke iz 1. točke tega člena in katerih osnovna dejavnost je pridobivanje
kapitalskih deležev ali opravljanje vzajemno priznanih finančnih storitev iz 2.
do 12. in 15. točke iz 10. člena Zakona o bančništvu (Uradni list RS, št. 99/10
– uradno prečiščeno besedilo, 9/11 – ZPlaSS-B, 35/11, 52/11 – popr., 59/11,
85/11, 48/12 in 105/12), ali
-  družbe, ki opravljajo
pomožne storitve v skladu z zakonom, ki ureja bančništvo;
b)   
zavarovalniški sektor predstavljajo:
-  zavarovalnice iz 2. točke
tega člena,
-  pozavarovalnice iz 3. točke
tega člena,
-  zavarovalniški holdingi po
zakonu, ki ureja zavarovalništvo, ali
-  pokojninske družbe iz 4.
točke tega člena;
c)   
sektor trga vrednostnih papirjev predstavljajo borznoposredniške družbe
iz 5. točke tega člena;
d)   
družbe za upravljanje se zaradi ugotovitve finančnega konglomerata in
dopolnilnega nadzora štejejo za del sektorja iz finančnega sektorja iz 8.a, 8.b
ali 8.c točke tega člena, v katerega so vključene v skladu s 6. členom tega
zakona, ali se štejejo za del najmanjšega sektorja v finančnem sektorju, če ne
pripadajo izključno posameznemu finančnemu sektorju iz 8.a, 8.b. ali 8.c točke
tega člena;
e)   
upravitelji alternativnih investicijskih skladov se zaradi ugotovitve
finančnega konglomerata in dopolnilnega nadzora štejejo za del sektorja iz
finančnega sektorja iz 8.a, 8.b ali 8.c točke tega člena, v katerega so
vključeni v skladu s 6.a členom tega zakona, ali se štejejo za del najmanjšega
sektorja v finančnem sektorju, če ne pripadajo izključno posameznemu finančnemu
sektorju iz 8.a, 8.b. ali 8.c točke tega člena;
9.     
sektorska pravila so določbe zakonskih in podzakonskih aktov, ki
določajo pravila glede ustanavljanja, poslovanja in nadzora poslovanja
nadzorovanih oseb posameznega finančnega sektorja;
10.  
nadrejena oseba po tem zakonu:
- 
je nadrejena družba v skladu z zakonom, ki ureja gospodarske družbe ali
- 
je oseba, ki po mnenju nadzornih organov dejansko izvaja prevladujoč
vpliv nad podrejeno osebo;
11.  
podrejena oseba po tem zakonu:
- 
je podrejena družba v skladu z zakonom, ki ureja gospodarske družbe,
- 
je oseba, nad katero nadrejena oseba po mnenju nadzornih organov dejansko
izvaja prevladujoč vpliv, ali
- 
je podrejena oseba podrejene osebe;
12.  
udeležba pomeni, da:
- 
je posamezna oseba neposredno ali posredno imetnik najmanj 20%
glasovalnih pravic ali najmanj 20% deleža v kapitalu druge osebe ali
- 
ima posamezna oseba zaradi dolgoročne poslovne povezave vpliv na
upravljanje druge osebe;
13.  
obvladovanje:
- 
je upravljavska, kapitalska ali druga povezava med obvladujočo in
odvisno osebo v skladu z zakonom, ki ureja gospodarske družbe ali
- 
je razmerje med katero koli fizično ali pravno osebo z drugo osebo, ki
je podobno razmerju iz prve alinee te točke;
14.  
skupina je skupina oseb, ki jo sestavljajo:
- 
nadrejena oseba,
- 
podrejene osebe,
- 
osebe, v katerih je nadrejena oseba udeležena,
- 
osebe, vključno z morebitnimi podskupinami, v katerih so udeležene
podrejene osebe,
- 
osebe, ki so z nadrejeno osebo povezane z upravljanjem na enotni podlagi
po pogodbi, sklenjeni z nadrejeno osebo; ali po določbah podjetniške pogodbe
ali statuta teh oseb ali drugega pravnega temelja; ali prek istih odgovornih
oseb, ki predstavljajo večinski del organov vodenja, nadzora ali poslovodstva
nadrejene osebe in ene ali več drugih oseb;
15.  
nadzorni organ je organ, ki je na podlagi sektorskih pravil pristojen za
opravljanje nadzora nad nadzorovano osebo na posamični ali konsolidirani
osnovi;
16.  
pristojni nadzorni organ:
- 
je nadzorni organ, ki je na podlagi sektorskih pravil pristojen za
opravljanje konsolidiranega nadzora nad skupino oseb, v kateri je nadzorovana
oseba iz finančnega konglomerata, še zlasti nadrejene osebe na vrhu posameznega
sektorja;
- 
je koordinator po 19., 20. ali 21. členu tega zakona;
- 
je drug nadzorni organ, če tako odločijo nadzorni organi iz prve in
druge alinee te točke;
17.  
država članica je država članica Evropske unije ali država podpisnica
Sporazuma o Evropskem gospodarskem prostoru (EGP);
18.  
tretje države so države, ki niso države članice;
19.  
Komisija je Evropska komisija;
20.  
dopolnilni nadzor je nadzor, ki ga pristojni nadzorni organ opravlja na
podlagi tega zakona;
21.  
konsolidirani nadzor je nadzor na konsolidirani osnovi, ki ga nadzorni
organi izvajajo po sektorskih pravilih;
22.  
EBA je Evropski bančni organ, ustanovljen z Uredbo (EU) št. 1093/2010
Evropskega parlamenta in Sveta z dne 24. novembra 2010 o ustanovitvi Evropskega
nadzornega organa (Evropski bančni organ) in o spremembi Sklepa št. 716/2009/ES
ter razveljavitvi Sklepa Komisije 2009/78/ES (UL L št. 331 z dne 15. 12. 2010,
str. 12; v nadaljnjem besedilu: uredba 1093/2010/EU);
23.  
EIOPA je Evropski organ za zavarovanja in poklicne pokojnine,
ustanovljen z Uredbo (EU) št. 1094/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski organ za
zavarovanja in poklicne pokojnine) in o spremembi Sklepa št. 716/2009/ES ter
razveljavitvi Sklepa Komisije 2009/79/ES (UL L št. 331 z dne 15. 12. 2010, str.
48; v nadaljnjem besedilu: uredba 1094/2010/EU);
24.  
ESMA je Evropski organ za vrednostne papirje in trge, ustanovljen z
Uredbo (EU) št. 1095/2010 Evropskega parlamenta in Sveta z dne 24. novembra
2010 o ustanovitvi Evropskega nadzornega organa (Evropski organ za vrednostne
papirje in trge) in o spremembi Sklepa št. 716/2009/ES ter razveljavitvi Sklepa
Komisije 2009/77/ES (UL L št. 331 z dne 15. 12. 2010, str. 84; v nadaljnjem
besedilu: uredba 1095/2010/EU);
25.  
ESA je skupni izraz za evropske nadzorne organe, in sicer: EBA, EIOPA in
ESMA;
26.  
Skupni odbor je Skupni odbor evropskih nadzornih organov (ESA)
ustanovljen s 54. členom naslednjih uredb: uredbe 1093/2010/EU, uredbe
1094/2010/EU in uredbe 1095/2010/EU;
27.  
ESRB je Evropski odbor za sistemska tveganja, ki je bil ustanovljen z
Uredbo (EU) št. 1092/2010 Evropskega parlamenta in Sveta z dne 24. novembra
2010 o makrobonitetnem nadzoru nad finančnim sistemom Evropske unije in
ustanovitvi Evropskega odbora za sistemska tveganja (UL L št. 331 z dne 15. 12.
2010, str. 1).
3. člen
(razmerje tesnejše povezanosti)
(1) Tesnejša povezanost pomeni razmerje, ko
dve ali več fizičnih ali pravnih oseb neposredno ali posredno povezuje udeležba
v smislu prve alinee 12. točke 2. člena tega zakona ali obvladovanje.
(2) Dve ali več fizičnih ali pravnih oseb
je v razmerju tesnejše povezanosti tudi, če so trajno povezane z isto osebo v
položaju obvladovanja.
4. člen
(opredelitev poslov v skupini)
Posli v skupini so posli med osebami v
finančnem konglomeratu in posli, ki jih namesto nadzorovane osebe v finančnem
konglomeratu neposredno ali posredno izvede:
-       
druga oseba iz iste skupine ali
-       
fizična ali pravna oseba, ki je v razmerju tesnejše povezanosti z drugo
osebo iz skupine,
ne glede na to, ali gre za pogodbene ali
nepogodbene obveznosti in ne glede na to ali gre za odplačne ali neodplačne
posle.
5. člen
(opredelitev koncentracije tveganj)
(1) Koncentracija
tveganj pomeni vsako izpostavljenost tveganju z možnostjo izgube, ki je dovolj
velika, da lahko na splošno ogrozi kapitalsko ustreznost ali finančni položaj
nadzorovanih oseb v finančnem konglomeratu.
(2) Izpostavljenosti iz prejšnjega odstavka
so lahko posledica kreditnih tveganj oziroma tveganj neizpolnitve nasprotne
stranke, naložbenih tveganj, zavarovalnih tveganj, tržnih tveganj oziroma
drugih tveganj ali kombinacije oziroma medsebojnega vplivanja teh tveganj.
6. člen
(vključitev družb za upravljanje)
(1) Nadzorni organi odločijo, po katerih
sektorskih pravilih (bančnih, zavarovalniških ali trga vrednostnih papirjev) se
družba za upravljanje vključi v okvir konsolidiranega nadzora bank in
borznoposredniških družb in oziroma ali v okvir dodatnega nadzora zavarovalnic
v zavarovalniški skupini.
(2) Pri sprejetju odločitve iz prejšnjega
odstavka nadzorni organi smiselno uporabljajo sektorska pravila glede oblike in
obsega vključitve finančnih institucij v okvir konsolidiranega nadzora bank in
borznoposredniških družb ali sektorska pravila glede oblike in obsega
vključitve pozavarovalnic v okvir dodatnega nadzora zavarovalnic v
zavarovalniški skupini.
(3) Če je družba za upravljanje del
finančnega konglomerata, jo pristojen nadzorni organ v sodelovanju z nadzornim
organom, pristojnim za nadzor nad družbo za upravljanje, vključi v dopolnilni
nadzor po tem zakonu v okviru izbranega sektorja iz finančnega sektorja, v
skladu s prvim odstavkom tega člena.
6.a člen
(vključitev upraviteljev alternativnih
investicijskih skladov)
(1) Nadzorni organi odločijo, po katerih
sektorskih pravilih (bančnih, zavarovalniških ali trga vrednostnih papirjev) se
upravitelj alternativnih investicijskih skladov vključi v okvir konsolidiranega
nadzora bank ali borznoposredniških družb ali v okvir dopolnilnega nadzora
zavarovalnic v zavarovalniški skupini.
(2) Pri sprejetju odločitve iz prejšnjega
odstavka nadzorni organi smiselno uporabljajo sektorska pravila glede oblike in
obsega vključitve finančnih institucij v okvir konsolidiranega nadzora bank in
borznoposredniških družb ali sektorska pravila glede oblike in obsega glede
vključitve pozavarovalnic v okvir dodatnega nadzora zavarovalnic v zavarovalniški
skupini.
(3) Če je upravitelj alternativnih
investicijskih skladov del finančnega konglomerata, ga pristojni nadzorni organ
v sodelovanju z nadzornim organom, pristojnim za nadzor nad upraviteljem
alternativnih investicijskih skladov, vključi v dopolnilni nadzor po tem zakonu
v okviru izbranega sektorja iz finančnega sektorja v skladu s prvim odstavkom
tega člena.
7. člen
(mešani finančni holding)
Mešani finančni holding je nadrejena oseba,
ki ni nadzorovana oseba po tem zakonu in ki skupaj s svojimi podrejenimi
osebami, od katerih je najmanj ena nadzorovana oseba s sedežem v državi članici
in drugimi osebami tvori finančni konglomerat.
8. člen
(finančni konglomerat)
(1) Finančni konglomerat je skupina, ki
izpolnjuje naslednje pogoje:
-       
na vrhu skupine je nadzorovana oseba, ki je nadrejena osebi iz
finančnega sektorja ali je v njej udeležena ali je s to osebo povezana na način
iz pete alinee 14. točke 2. člena tega zakona;
-       
v skupini je najmanj ena oseba iz zavarovalniškega sektorja in najmanj
ena iz bančnega sektorja ali iz sektorja trga vrednostnih papirjev;
-       
konsolidirana oziroma združena dejavnost oseb iz zavarovalniškega
sektorja v skupini in konsolidirana oziroma združena dejavnost oseb iz bančnega
sektorja in iz sektorja trga vrednostnih papirjev sta pomembni v smislu drugega
ali šestega odstavka 9. člena in 10. člena tega zakona.
(2) Finančni konglomerat je tudi skupina,
na vrhu katere ni nadzorovane osebe, če poleg pogojev iz druge in tretje alinee
prejšnjega odstavka
izpolnjuje naslednje pogoje:
-       
najmanj ena podrejena oseba v skupini je nadzorovana oseba;
-       
dejavnosti v skupini se ob upoštevanju meril iz 9. člena tega zakona
pretežno opravljajo v finančnem sektorju.
(3) Za finančni konglomerat se šteje tudi
podskupina v skupini, če izpolnjuje pogoje iz prvega ali drugega odstavka tega
člena.
(4) Za namen opredelitve finančnega konglomerata iz tega člena so nadzorovane
osebe le tiste s sedežem v Evropski uniji.
2. poglavje
UGOTOVITEV FINANČNEGA KONGLOMERATA IN KOORDINATORJA
9. člen
(merila za ugotovitev finančnega
konglomerata)
(1) V skupini se pretežno opravljajo
dejavnosti finančnega sektorja, če seštevek bilančnih vsot nadzorovanih in
nenadzorovanih oseb iz posameznih finančnih sektorjev presega prag 40% bilančne
vsote celotne skupine (koeficient bilančne vsote).
(2) Dejavnosti v posameznih sektorjih
finančnega sektorja so pomembne, če povprečni koeficient posameznega sektorja
iz finančnega sektorja, izračunan iz koeficienta bilančne vsote in koeficienta
kapitalskih zahtev posameznih sektorjev iz finančnega sektorja presega 10%.
(3) Za namen iz prejšnjega odstavka se
bančni sektor in sektor trga vrednostnih papirjev štejeta skupaj kot en sektor
finančnega sektorja.
(4) Koeficient bilančne vsote posameznega
sektorja iz finančnega sektorja se izračuna iz seštevka bilančnih vsot oseb
posameznega sektorja iz finančnega sektorja v bilančni vsoti vseh oseb
finančnega sektorja v skupini (koeficient bilančne vsote).
(5) Koeficient kapitalskih zahtev oseb
posameznega sektorja iz finančnega sektorja se izračuna iz seštevka kapitalskih
zahtev posameznega sektorja iz finančnega sektorja v skupnih kapitalskih
zahtevah vseh oseb finančnega sektorja v skupini (koeficient kapitalskih
zahtev).
(6) Ne glede na drugi odstavek tega člena
se šteje, da so dejavnosti v posameznih sektorjih finančnega sektorja pomembne,
če bilančna vsota najmanjšega finančnega sektorja v skupini presega 6 milijard eurov.
(7) Nadzorni organi vsako leto za posamezni
finančni konglomerat ocenijo opustitev uporabe določb dopolnilnega nadzora iz
12., 13. in 14. člena tega zakona in pregledajo količinske kazalnike, določene
v 9. in 10. členu tega zakona, ter ocene finančnih skupin z vidika tveganj.
10. člen
(najmanjši in najpomembnejši sektor)
(1) Najmanjši sektor v finančnem sektorju
finančnega konglomerata je tisti z najmanjšim povprečnim koeficientom, ki se
izračuna iz koeficienta bilančne vsote in koeficienta kapitalskih zahtev.
Najpomembnejši sektor v finančnem sektorju finančnega konglomerata je sektor z
največjim povprečnim koeficientom iz prejšnjega stavka tega odstavka.
(2) Za namene iz prejšnjega odstavka se
bančni sektor in sektor trga vrednostnih papirjev štejeta skupaj kot en sektor
finančnega sektorja.
11. člen
(izračun koeficienta bilančne vsote in
kapitalskih zahtev)
(1) Pri izračunu koeficienta bilančne vsote
iz četrtega odstavka 9. člena tega zakona se seštevajo bilančne vsote
posameznih oseb iz letnih računovodskih izkazov, če pa gre za udeležbo, se
upošteva sorazmerni del bilančnih vsot posameznih oseb, pri katerih ima skupina
udeležbo. Če so na voljo konsolidirani izkazi, se ti uporabijo namesto
posameznih izkazov oseb v skupini.
(2) Pri izračunu koeficienta kapitalskih
zahtev iz petega odstavka 9. člena tega zakona se smiselno uporabi prejšnji
odstavek, pri čemer pa morajo nadzorni organi upoštevati določbe sektorskih
pravil za izračun kapitalskih zahtev.
(3) Podrobnejši predpis v zvezi s
prilagojenim načinom izračuna kapitalskih zahtev tudi za osebe v finančnem
konglomeratu, ki niso nadzorovane ali niso vključene v izračun kapitalskih zahtev
na konsolidirani osnovi, izda minister oziroma ministrica (v nadaljnjem
besedilu: minister), pristojen za finance, v sodelovanju z Banko Slovenije,
Agencijo za trg vrednostnih papirjev in Agencijo za zavarovalni nadzor.
12. člen
(izjeme pri ugotavljanju izpolnjevanja
meril)
(1) Pristojni nadzorni organi lahko ob
neizpolnjevanju meril iz drugega odstavka 9. člena tega zakona in izpolnjevanja
merila iz šestega odstavka 9. člena tega zakona sporazumno sprejmejo odločitev,
da skupine ne bodo obravnavali kot finančni konglomerat ali da se za skupino ne
bodo uporabljale določbe tega zakona, ki se nanašajo na koncentracijo tveganj,
posle v skupini ali sisteme notranjih kontrol ter obvladovanje tveganj, če
presodijo, da uporaba teh določb ni potrebna oziroma bi bila glede na namen
dopolnilnega nadzora neustrezna ali zavajajoča.
(2) Pristojni
nadzorni organi lahko ob izpolnjevanju meril iz drugega odstavka 9. člena tega
zakona in neizpolnjevanja merila iz šestega odstavka 9. člena tega zakona
sporazumno sprejmejo odločitev, da skupine ne bodo obravnavali kot finančni
konglomerat ali da se za skupino ne bodo uporabljale določbe tega zakona, ki se
nanašajo na koncentracijo tveganj, posle v skupini ali sisteme notranjih
kontrol ter obvladovanje tveganj, če presodijo, da uporaba teh določb ni
potrebna ali bi bila glede na namen dopolnilnega nadzora neustrezna ali
zavajajoča.
(3) O odločitvah iz tega člena pristojni
nadzorni organi obvestijo vse druge udeležene nadzorne organe in jih, razen v izjemnih primerih, če
presodijo, da je to pomembno za doseganje dopolnilnega nadzora, javno objavijo.
13. člen
(izključitev oseb iz izračuna
koeficientov)
(1) Pri ugotavljanju obstoja finančnega
konglomerata lahko pristojni nadzorni organi s skupnim dogovorom izključijo
osebo iz izračuna koeficientov iz 9. člena tega zakona, če gre za osebo, ki
glede ciljev dopolnilnega nadzora predstavlja zanemarljivi del poslovanja
skupine. Ob izključitvi več oseb na podlagi tega odstavka je treba te kljub
temu vključiti, če skupaj presegajo okvir zanemarljivega pomena.
(2) Pristojni nadzorni organi s skupnim
dogovorom lahko izključijo osebo iz izračuna koeficientov iz 9. člena tega
zakona tudi, kadar bi bila njena vključitev neustrezna ali zavajajoča glede na
cilje dopolnilnega nadzora. V tem primeru se koordinator pred sprejetjem
odločitve posvetuje z drugimi pristojnimi nadzornimi organi, razen če gre za
nujne primere.
(3) Pristojni nadzorni organi lahko s
skupnim dogovorom izključijo osebo iz izračuna koeficientov iz 9. člena tega
zakona tudi, kadar ima sedež v tretji državi, v kateri obstajajo pravne ovire
za prenos informacij, potrebnih za izvajanje tega zakona.
(4) Za izognitev nenadni spremembi ureditve
nadzora se pristojni nadzorni organi lahko dogovorijo, da se pri ugotavljanju
finančnega konglomerata upošteva izpolnjevanje meril iz 9. člena tega zakona za
pretekla tri leta glede na leto ugotavljanja finančnega konglomerata oziroma se
za izpolnjevanje teh meril upošteva drugo obdobje, če se struktura skupine
bistveno spremeni.
(5) Ne glede na prvi, drugi in tretji
odstavek tega člena pristojni nadzorni organi ne smejo izključiti osebe iz
izračuna koeficientov iz 9. člena tega zakona, če se je oseba preselila iz
države članice v tretjo državo in iz dokazil izhaja, da je oseba zamenjala
sedež z namenom izognitve zakonskim zahtevam.
(6) Pri ugotavljanju obstoja finančnega
konglomerata lahko pristojni nadzorni organi s skupnim dogovorom iz izračuna
koeficientov iz 9. člena tega zakona izključijo eno ali več udeležb v osebah iz
manjšega sektorja v finančnem sektorju, če so udeležbe v te osebe odločilne za
ugotovitev finančnega konglomerata in so skupno zanemarljive glede na cilje
dopolnilnega nadzora.
(7) Pristojni nadzorni organi lahko v izjemnih primerih, če presodijo,
da je to še posebej pomembno za doseganje ciljev dopolnilnega nadzora, na
podlagi skupnega dogovora v osnovo za izračun izpolnjevanja meril iz 9. in 10.
člena tega zakona namesto bilančne vsote vključijo ali dodajo enega ali več
naslednjih parametrov: sestava prihodkov, zunajbilančne dejavnosti, premoženje
v upravljanju.
(8) Če je bil finančni konglomerat že ugotovljen, pristojni nadzorni
organi odločitve iz prvega do šestega odstavka tega člena sprejemajo na podlagi
predloga koordinatorja tega finančnega konglomerata.
14. člen
(uporaba znižanih vrednosti pragov)
(1) Pristojni nadzorni organi lahko
odločijo, da se za finančni konglomerat, ki je že predmet dopolnilnega nadzora
v skladu s tem zakonom, znižata pragova iz prvega in drugega odstavka 9. člena
tega zakona, če se njune vrednosti (koeficienti) znižajo pod 40% oziroma pod
10%. Znižani vrednosti pragov 35% oziroma 8% se uporabljata v naslednjih treh
letih glede na leto ugotovitve znižanih vrednosti pragov, da se prepreči
nenadna sprememba ureditve nadzora.
(2) Pristojni nadzorni organi lahko
odločijo, da se za finančni konglomerat, ki je že predmet dopolnilnega nadzora
v skladu s tem zakonom, zniža prag iz šestega odstavka 9. člena tega zakona, če
bilančna vsota najmanjšega finančnega sektorja v skupini pade pod 6 milijard eurov. Znižana vrednost 5 milijard eurov se uporablja v naslednjih
treh letih glede na leto ugotovitve znižanih vrednosti pragov, da se prepreči
nenadna sprememba ureditve nadzora.
(3) V obdobju, na katero se nanašata prvi
in drugi odstavek tega člena, lahko koordinator v dogovoru z drugimi
pristojnimi nadzornimi organi odloči, da se znižane vrednosti prenehajo
uporabljati.
15. člen
(sodelovanje nadzornih organov in
posredovanje informacij pri ugotavljanju finančnega konglomerata)
(1) Nadzorni organi, ki so nadzorovanim osebam izdali dovoljenja, morajo na podlagi
tega zakona ugotoviti katero koli skupino, ki bi lahko predstavljala finančni
konglomerat po tem zakonu. Nadzorni organi morajo medsebojno sodelovati in si
na zahtevo ali na lastno pobudo medsebojno izmenjevati informacije, ki so
bistvene za ugotovitev obstoja finančnega konglomerata, v skladu s tem zakonom.
(2) Če nadzorni organi po medsebojni
izmenjavi informacij ne razpolagajo z zadostnimi informacijami, ki jih
potrebujejo za ugotovitev obstoja finančnega konglomerata, jih pridobijo od
nadzorovanih oseb v skupini.
(3) Pristojni nadzorni organi za
prilagojeni izračun kapitalskih zahtev v skladu z 11. členom tega zakona
zahtevajo ustrezne informacije od nadrejenih nadzorovanih oseb. Kadar na vrhu
skupine ni nadzorovane osebe, lahko pristojni nadzorni organi pridobijo takšne
informacije od nadrejene osebe.
(4) Koordinator
mora o ugotovitvi finančnega konglomerata in imenovanju koordinatorja obvestiti
nadzorne organe, ki so izdali dovoljenja nadzorovanim osebam v skupini,
pristojne organe v državi članici, v kateri ima mešani finančni holding svoj
sedež, in Skupni odbor.
(5) Podrobnejši predpis v zvezi s
posredovanjem informacij v skladu s tem členom izda minister, pristojen za
finance, v sodelovanju z Banko Slovenije, Agencijo za trg vrednostnih papirjev
in Agencijo za zavarovalni nadzor.
16. člen
(obvestilo o ugotovitvi finančnega
konglomerata in določitev koordinatorja)
(1) Če nadzorni organ na podlagi meril iz
tega zakona ugotovi, da je posamezna nadzorovana oseba del skupine, ki je ali
ki bi lahko bila finančni konglomerat v skladu s tem zakonom, je dolžan o tem
nemudoma obvestiti druge udeležene nadzorne organe skupine in Skupni odbor.
(2) Nadzorni organi, ki so prejeli
obvestilo iz prejšnjega odstavka, na podlagi izpolnjevanja meril iz tega zakona
ugotovijo ali skupina izpolnjuje pogoje za finančni konglomerat in določijo
koordinatorja ali druge pristojne nadzorne organe v skladu s 16. točko 2. člena
ter z 19., 20. in 21. členom tega zakona.
(3) Kadar nadzorovana oseba iz drugega
odstavka 22. člena tega zakona ugotovi, da je del skupine, ki bi lahko
predstavljala finančni konglomerat, mora v roku osmih dni od dneva ugotovitve o tem pisno obvestiti nadzorni organ.
Podrobnejšo vsebino obvestila lahko s predpisom določi minister, pristojen za
finance, v sodelovanju z Banko Slovenije, Agencijo za trg vrednostnih papirjev
in Agencijo za zavarovalni nadzor.
17. člen
(odločba o ugotovitvi obstoja in
prenehanju finančnega konglomerata)
(1) Koordinator mora o ugotovitvi, da je
bila neka skupina spoznana za finančni konglomerat, izdati odločbo o ugotovitvi
finančnega konglomerata in jo vročiti nadrejeni osebi, ki je na vrhu skupine.
Nadrejena oseba v osmih dneh od prejema odločbe o ugotovitvi finančnega
konglomerata obvesti o tem vse nadzorovane osebe v skupini.
(2) Če na vrhu skupine ni nadrejene osebe,
koordinator vroči odločbo o ugotovitvi finančnega konglomerata nadzorovani
osebi z največjo bilančno vsoto v najpomembnejšem sektorju iz finančnega
sektorja v skupini. Ta nadzorovana oseba v osmih dneh od prejema odločbe o
ugotovitvi finančnega konglomerata obvesti o tem vse nadzorovane osebe v
skupini.
(3) Odločba o ugotovitvi finančnega
konglomerata mora poleg sestavin, ki jih mora vsebovati vsaka odločba v skladu
s prvim odstavkom 42. člena tega zakona, vsebovati tudi:
-       
navedbo oseb v skupini;
-       
navedbo pristojnega nadzornega organa in koordinatorja;
-       
poziv osebi iz prvega ali drugega odstavka tega člena, da v 15 dneh od
prejema te odločbe sporoči koordinatorju ime finančnega konglomerata.
(4) Koordinator
mora o ugotovitvi finančnega konglomerata in imenovanju koordinatorja obvestiti
nadzorne organe, ki so izdali dovoljenja nadzorovanim osebam v skupini, organe
v državi članici, v kateri ima mešani finančni holding svoj sedež, nadzorne
organe v tretjih državah ob izpolnjenem pogoju enakovrednega nadzora, če ima
nadrejena oseba sedež zunaj države članice, in Skupni odbor.
(5) Če skupina preneha izpolnjevati merila
za finančni konglomerat, mora oseba na vrhu skupine oziroma nadzorovana oseba
iz drugega odstavka tega člena o tem pisno obvestiti koordinatorja v roku osmih
dni od dneva ugotovitve o prenehanju izpolnjevanja meril za finančni
konglomerat.
(6) Če koordinator ugotovi, da zaradi
neizpolnjevanja pogojev iz 9., 10. ter 12. do 14. člena tega zakona dopolnilni
nadzor ne bi bil več primeren, po posvetovanju z drugimi udeleženimi nadzornimi
organi vroči osebi iz petega odstavka tega člena odločbo o prenehanju
finančnega konglomerata. Koordinator mora o prenehanju finančnega konglomerata
obvestiti tudi osebe iz četrtega odstavka tega člena.
18. člen
(register finančnih konglomeratov)
(1) Ministrstvo, pristojno za finance, vodi
register finančnih konglomeratov, ugotovljenih v skladu s tem zakonom (v
nadaljevanju: register). Register je javno dostopen ter mora vsebovati podatke
o imenu finančnega konglomerata, navedbo oseb v finančnem konglomeratu, navedbo
pristojnih nadzornih organov in koordinatorja.
(2) Koordinator mora v desetih dneh od
prejema sporočila iz tretje alinee tretjega odstavka 17. člena tega zakona
ministrstvu, pristojnemu za finance, poslati podatke iz prejšnjega odstavka.
(3) Natančnejšo vsebino registra, postopek
vpisa in izbrisa, ter način dostopa do podatkov v registru predpiše s
podzakonskim aktom minister, pristojen za finance.
19. člen
(merila za določitev koordinatorja)
(1) Za zagotavljanje dopolnilnega nadzora
nadzorovanih oseb v finančnem konglomeratu udeleženi nadzorni organi iz
Republike Slovenije in drugih držav članic ter nadzorni organi držav članic, v katerih
ima svoj sedež mešani finančni holding in nadzorni organi iz Republike
Slovenije, če je tam sedež mešanega finančnega holdinga, izmed sebe imenujejo
koordinatorja, odgovornega za usklajevanje in opravljanje nalog dopolnilnega
nadzora.
(2) Pri imenovanju
koordinatorja se upoštevata zlasti dve merili:
1.     
če je na vrhu finančnega konglomerata nadzorovana oseba s sedežem v
Republiki Sloveniji ali drugi državi članici, naloge koordinatorja opravlja
nadzorni organ, ki je izdal dovoljenje tej nadzorovani osebi v skladu s
sektorskimi pravili;
2.     
če na vrhu finančnega konglomerata ni nadzorovane osebe, naloge
koordinatorja opravlja nadzorni organ, določen v skladu z dodatnimi merili iz
20. člena tega zakona.
20. člen
(dodatna merila za določitev
koordinatorja)
Dodatna merila za določitev koordinatorja
so:
1.     
če je nadrejena oseba nadzorovane osebe mešani finančni holding, naloge
koordinatorja opravlja nadzorni organ, ki je izdal dovoljenje tej nadzorovani
osebi v skladu s sektorskimi pravili;
2.     
če imata najmanj dve nadzorovani osebi s sedežem v Republiki Sloveniji
in v eni od drugih držav članic za nadrejeno osebo isti mešani finančni holding
s sedežem v Republiki Sloveniji, ena od nadzorovanih oseb pa je pridobila
dovoljenje v Republiki Sloveniji, naloge koordinatorja opravlja nadzorni organ,
ki je izdal dovoljenje tej osebi v skladu s sektorskimi pravili;
3.     
če je več nadzorovanih oseb iz različnih finančnih sektorjev pridobilo
dovoljenje v Republiki Sloveniji, kjer ima svoj sedež tudi mešani finančni
holding, naloge koordinatorja opravlja nadzorni organ nadzorovane osebe iz
najpomembnejšega sektorja finančnega sektorja;
4.     
če je na vrhu finančnega konglomerata več mešanih finančnih holdingov s
sedeži v Republiki Sloveniji in v več drugih državah članicah in je v vsaki od
teh držav nadzorovana oseba, nalogo koordinatorja opravlja nadzorni organ
nadzorovane osebe z največjo bilančno vsoto, če gre za osebe v istem sektorju
finančnega sektorja ali nadzorni organ nadzorovane osebe v najpomembnejšem
sektorju finančnega sektorja;
5.     
če je mešani finančni holding nadrejen najmanj dvema nadzorovanima
osebama s sedežem v več državah članicah in hkrati nobena od nadzorovanih oseb
ni pridobila dovoljenja v državi članici, kjer ima sedež mešani finančni
holding, naloge koordinatorja opravlja nadzorni organ nadzorovane osebe z
največjo bilančno vsoto v najpomembnejšem sektorju finančnega sektorja;
6.     
če na vrhu finančnega konglomerata ni nadrejene osebe ter v vseh drugih
primerih, naloge koordinatorja opravlja nadzorni organ, ki je izdal dovoljenje nadzorovani
osebi z največjo bilančno vsoto v najpomembnejšem sektorju finančnega sektorja.
21. člen
(izjeme pri upoštevanju meril za določitev
koordinatorja)
(1) Nadzornim organom iz prvega odstavka
19. člena tega zakona na podlagi skupnega dogovora ni treba upoštevati meril iz
19. ter 20. člena tega zakona, če njihova uporaba ne bi bila primerna glede na
strukturo finančnega konglomerata in sorazmerni pomen njegovih dejavnosti v
posameznih državah in za koordinatorja določijo drug nadzorni organ.
(2) V primerih iz prejšnjega odstavka
nadzorni organi pred sprejetjem odločitve pozovejo nadzorovano osebo iz drugega
odstavka 22. člena tega zakona, ki je na vrhu finančnega konglomerata, da jim
pošlje mnenje glede njihovega predloga iz prejšnjega odstavka.
3. poglavje
DOPOLNILNI NADZOR
3.1 Obseg dopolnilnega nadzora
22. člen
(obseg dopolnilnega nadzora)
(1) Nadzorovane osebe s sedežem v državah
članicah, ki so del finančnega konglomerata, so predmet dopolnilnega nadzora v
obsegu in na način, ki je določen s tem zakonom.
(2) Predmet dopolnilnega nadzora so na
ravni finančnega konglomerata v skladu z določbami iz poglavij 3.2
(Obvladovanje tveganja) in 3.3 (Opravljanje dopolnilnega nadzora) tega zakona
naslednje nadzorovane osebe s sedežem v Republiki Sloveniji:
1.     
vsaka nadzorovana oseba, ki je na vrhu finančnega konglomerata;
2.     
vsaka nadzorovana oseba, ki ji je nadrejen mešani finančni holding s
sedežem v državi članici;
3.     
vsaka nadzorovana oseba, ki je povezana z osebo iz drugega sektorja
finančnega sektorja z upravljanjem na enotni podlagi po pogodbi ali po določbah
podjetniške pogodbe ali statuta te osebe ali drugega pravnega temelja ali prek
istih odgovornih oseb, ki predstavljajo večinski del organov vodenja, nadzora
ali poslovodstva osebe iz drugega finančnega sektorja.
(3) Če je finančni konglomerat podskupina
drugega finančnega konglomerata, ki izpolnjuje zahteve iz prejšnjega odstavka,
lahko pristojni nadzorni organi uporabijo določbe iz poglavja 3.2 (Obvladovanje
tveganja) in 3.3 (Opravljanje dopolnilnega nadzora) tega zakona le za
nadzorovane osebe iz tega drugega finančnega konglomerata, pojma skupina in
finančni konglomerat pa se uporabljata le za ta drugi finančni konglomerat.
(4) Opravljanje dopolnilnega nadzora na
ravni finančnega konglomerata ne pomeni, da nadzorni organi opravljajo
posamični nadzor nad mešanim finančnim holdingom, nadzorovanimi osebami v
finančnem konglomeratu iz tretje države ali nad nenadzorovanimi osebami v
finančnem konglomeratu.
23. člen
(dopolnilni nadzor nad drugimi
nadzorovanimi osebami)
(1) Nadzorovana oseba, ki ni predmet
dopolnilnega nadzora po drugem odstavku 22. člena tega zakona in katere
nadrejena oseba je nadzorovana oseba ali mešani finančni holding s sedežem v
tretji državi, je predmet dopolnilnega nadzora na ravni finančnega konglomerata
v skladu z 52. in 53. členom tega zakona.
(2) Če ima pravna ali fizična oseba
udeležbo ali kapitalske povezave v eni ali več nadzorovanih osebah, ki niso
navedene v 22. členu tega zakona ali v prejšnjem odstavku ali če ima brez
udeležbe ali kapitalskih povezav močan vpliv na te osebe, se pristojni nadzorni
organi dogovorijo ali in v kakšnem obsegu bodo v skladu s cilji dopolnilnega
nadzora izvajali dopolnilni nadzor nad temi nadzorovanimi osebami, kakor če bi
skupaj sestavljale finančni konglomerat.
(3) Za izvajanje dopolnilnega nadzora iz
prejšnjega odstavka mora biti najmanj ena oseba nadzorovana oseba s sedežem v
državi članici, hkrati pa morata biti izpolnjena pogoja iz druge in tretje
alinee prvega odstavka 8. člena tega zakona. Pri sprejetju odločitve o
izvajanju dopolnilnega nadzora iz prejšnjega odstavka pristojni nadzorni organi
upoštevajo cilje tega nadzora.
(4) Nadzorni organi iz Republike Slovenije
pri opravljanju svojih nalog in pristojnosti po tem zakonu upoštevajo smernice,
standarde in druga priporočila Skupnega odbora in regulativne tehnične standarde Evropske komisije.
3.2 Obvladovanje tveganj
24. člen
(kapitalska ustreznost)
(1) Nadzorovane osebe v finančnem
konglomeratu morajo na ravni finančnega konglomerata razpolagati z ustreznim
kapitalom, ki mora izpolnjevati najmanj kapitalske zahteve, izračunane v skladu
s predpisom iz prvega odstavka 26. člena tega zakona.
(2) Nadzorovane osebe v finančnem
konglomeratu morajo sprejeti in izvajati ustrezno politiko zagotavljanja
kapitalske ustreznosti na ravni finančnega konglomerata.
(3) Ne glede na metodo, ki se bo uporabila
za izračun dopolnilnih kapitalskih zahtev nadzorovanih oseb v finančnem
konglomeratu, mora nadzorovana oseba iz drugega odstavka 22. člena tega zakona
zagotoviti, da bodo pri izračunu dopolnilnih kapitalskih zahtev na ravni
finančnega konglomerata upoštevana načela, ki se nanašajo na:
-       
izločitev dvojne ali večkratne uporabe kapitala ter neustreznega
ustvarjanja kapitala v skupini;
-       
zagotavljanje primernosti sestavin kapitala za pokritje dopolnilnih
kapitalskih zahtev ob upoštevanju možnih omejitev prenosa kapitala znotraj
skupine.
(4) Nadzorovana oseba iz drugega odstavka
22. člena tega zakona, ki je na vrhu finančnega konglomerata ali mešani
finančni holding (če na vrhu finančnega konglomerata ni nadzorovane osebe) ali
druga nadzorovana oseba v finančnem konglomeratu, ki jo po posvetovanju z
drugimi pristojnimi nadzornimi organi in s finančnim konglomeratom z odločbo
določi koordinator, je dolžna v skladu s predpisom iz prvega odstavka 26. člena
tega zakona ter odločbo iz drugega odstavka 25. člena tega zakona in odločbo iz
drugega odstavka 26. člena tega zakona najmanj enkrat v šestih mesecih opraviti
izračun kapitala in dopolnilnih kapitalskih zahtev iz prvega odstavka tega
člena ter koordinatorju poslati rezultat izračuna in ustrezne podatke, ki so
bili podlaga za izračun.
(5) Za nadzor nad izvajanjem prvega do
četrtega odstavka tega člena je pristojen koordinator.
25. člen
(izključitev oseb iz izračuna kapitalske
ustreznosti)
(1) Za ugotavljanje kapitalske ustreznosti
se v izračun iz prvega odstavka 24. člena tega zakona ter v dopolnilni nadzor
na način in v obsegu, ki je določen v predpisu iz prvega odstavka 26. člena
tega zakona, vključijo vse osebe iz finančnega sektorja. Koordinator od vsake
osebe iz prejšnjega stavka lahko zahteva podatke, potrebne za izračun
kapitalskih zahtev.
(2) Ne glede na prejšnji odstavek lahko
koordinator za ugotavljanje kapitalske ustreznosti z odločbo izključi osebo v
primerih iz prvega do tretjega odstavka 13. člena tega zakona.
(3) Če je koordinator posamezno osebo iz
prejšnjega odstavka v skladu s prvim in drugim odstavkom 13. člena tega zakona
izključil iz izračuna kapitalske ustreznosti, lahko nadzorni organ, če
izključena oseba opravlja dejavnost v Republiki Sloveniji, podatke o tej osebi,
ki bi olajšali nadzor nad nadzorovano osebo, zahteva od osebe na vrhu
finančnega konglomerata.
26. člen
(izračun dopolnilnih kapitalskih zahtev)
(1) Za izračun dopolnilnih kapitalskih
zahtev nadzorovanih oseb v finančnem konglomeratu minister, pristojen za
finance, v sodelovanju z Banko Slovenije, Agencijo za trg vrednostnih papirjev
in Agencijo za zavarovalni nadzor, izda podzakonski akt v skladu s tehničnimi
načeli in metodami iz Priloge I k Direktivi 2002/87/ES, upoštevaje sektorske
predpise posameznega finančnega sektorja.
(2) Koordinator posameznega finančnega
konglomerata, po posvetovanju z drugimi pristojnimi nadzornimi organi in z nadzorovano osebo na vrhu finančnega
konglomerata oziroma z mešanim finančnim holdingom, z odločbo določi, katera
metoda iz prejšnjega odstavka se bo uporabljala za ta finančni konglomerat.
(3) Ne glede na prejšnji odstavek lahko
nadzorni organ, če je na vrhu finančnega konglomerata nadzorovana oseba, ki ima
dovoljenje za opravljanje poslov v Republiki Sloveniji ali mešani finančni
holding s sedežem v Republiki Sloveniji, z odločbo zahteva, da se izračun
opravi po metodi, predpisani s podzakonskim aktom iz prvega odstavka tega
člena.
27. člen
(koncentracija tveganj)
(1) Nadzorovane osebe v finančnem
konglomeratu morajo na ravni finančnega konglomerata skrbeti za primerno
koncentracijo tveganj.
(2) Koordinator opravlja dopolnilni nadzor
koncentracije tveganj nadzorovanih oseb v finančnem konglomeratu v skladu s tem
zakonom in na njegovi podlagi sprejetimi predpisi in sektorskimi pravili.
28. člen
(izvajanje dopolnilnega nadzora
koncentracije tveganj)
(1) Nadzorovana oseba iz drugega odstavka
22. člena tega zakona, ki je na vrhu finančnega konglomerata ali mešani
finančni holding (če na vrhu konglomerata ni nadzorovane osebe) ali druga
nadzorovana oseba v finančnem konglomeratu, ki jo po posvetovanju z drugimi
pristojnimi nadzornimi organi in s finančnim konglomeratom z odločbo določi
koordinator, mora najmanj enkrat v šestih mesecih poročati koordinatorju o
pomembnejših koncentracijah tveganj na ravni finančnega konglomerata in mu
predložiti ustrezne podatke. Minister, pristojen za finance, v sodelovanju z
Banko Slovenije, Agencijo za trg vrednostnih papirjev in Agencijo za
zavarovalni nadzor, izda predpis o pomembnejših koncentracijah tveganj
nadzorovanih oseb v finančnem konglomeratu v skladu s tem zakonom in Prilogo II
k Direktivi 2002/87/ES.
(2) Pri nadzoru spoštovanja določb o
koncentraciji tveganj koordinator spremlja predvsem tveganja iz drugega odstavka
5. člena tega zakona, z namenom ugotavljanja tveganj škodljivih vplivov na
nadzorovane osebe v finančnem konglomeratu, tvaganj konflikta interesov in
tveganj nespoštovanja oziroma izogibanja določbam sektorskih pravil ter stopnjo
ali obseg navedenih tveganj.
(3) Nadzorni organi lahko na ravni
finančnega konglomerata uporabljajo določbe sektorskih pravil o koncentraciji
tveganj predvsem, da bi preprečili izogibanje določbam sektorskih pravil.
29. člen
(omejitve in zahteve dopolnilnega nadzora
koncentracije tveganj)
(1) Nadzorni organ lahko v skladu z
določbami tega zakona in določbami sektorskih predpisov z odločbo določi
količinske ali druge omejitve oziroma sprejme druge nadzorne ukrepe za
doseganje ciljev dopolnilnega nadzora glede koncentracije tveganj na ravni
finančnega konglomerata.
(2) Če je na vrhu finančnega konglomerata
mešani finančni holding, se za ugotavljanje koncentracije tveganj uporabijo
pravila najpomembnejšega sektorja v finančnem sektorju iz finančnega
konglomerata za finančni sektor kot celoto, vključno z mešanim finančnim
holdingom.
(3) Koordinator lahko od vsake osebe iz
finančnega sektorja v finančnem konglomeratu zahteva podatke, ki so potrebni za
nadzor nad pomembnejšimi koncentracijami tveganj na ravni finančnega
konglomerata.
30. člen
(posli v skupini)
(1) Nadzorovane osebe v finančnem
konglomeratu morajo na ravni finančnega konglomerata skrbeti, da ne sklepajo
takšnih poslov v skupini, ki bi imeli škodljiv vpliv na nadzorovane osebe v
finančnem konglomeratu ali ki bi povzročili nastanek konflikta interesov
oziroma s katerimi bi se osebe iz skupine lahko izognile določbam sektorskih
pravil.
(2) Koordinator opravlja dopolnilni nadzor
poslov v skupini nadzorovanih oseb v finančnem konglomeratu v skladu z
določbami tega zakona, na njegovi podlagi sprejetih predpisov in sektorskih
pravil. Koordinator nadzoruje posle v skupini z namenom ugotavljanja tveganj
škodljivih vplivov na nadzorovane osebe v finančnem konglomeratu, tveganja
konflikta interesov tveganja nespoštovanja oziroma izogibanja določbam
sektorskih pravil ter ugotavljanja stopnje ali obsega navedenih tveganj.
(3) Koordinator po posvetovanju z pristojnimi nadzornimi organi in po
posvetovanju z nadzorovano osebo na vrhu finančnega konglomerata oziroma z
mešanim finančnim holdingom lahko z odločbo opredeli pomembne posle po
vrednosti in vrsti. Do izdaje odločbe se šteje, da je posel v skupini pomemben,
če njegova vrednost presega najmanj 5% skupnih kapitalskih zahtev na ravni
finančnega konglomerata.
(4) Nadzorovana oseba iz drugega odstavka
22. člena tega zakona, ki je na vrhu finančnega konglomerata ali mešani
finančni holding (če na vrhu konglomerata ni nadzorovane osebe) ali druga
nadzorovana oseba v finančnem konglomeratu, ki jo po posvetovanju z drugimi
pristojnimi nadzornimi organi in s finančnim konglomeratom z odločbo določi
koordinator, mora najmanj enkrat v šestih mesecih poročati koordinatorju o
vsakem pomembnem poslu nadzorovanih oseb v finančnem konglomeratu. Minister,
pristojen za finance, v sodelovanju z Banko Slovenije, Agencijo za trg
vrednostnih papirjev in Agencijo za zavarovalni nadzor, izda predpis o
pomembnih poslih nadzorovanih oseb v finančnem konglomeratu v skladu s tem
zakonom in Prilogo II k Direktivi 2002/87/ES.
(5) Nadzorni organi lahko na ravni finančnega
konglomerata uporabljajo določbe sektorskih pravil o poslih v skupini, predvsem
za preprečitev izogibanja določbam sektorskih pravil.
31. člen
(omejitve in zahteve dopolnilnega nadzora
poslov v skupini)
(1) Nadzorni organi lahko v skladu z
določbami tega zakona in določbami sektorskih predpisov z odločbo določijo
dodatne količinske omejitve oziroma določijo dodatne kvalitativne zahteve ali
sprejmejo dodatne nadzorne ukrepe za doseganje ciljev dopolnilnega nadzora
poslov v skupini na ravni finančnega konglomerata.
(2) Če je na vrhu finančnega konglomerata
mešani finančni holding, veljajo sektorska pravila glede poslov v skupini
najpomembnejšega finančnega sektorja v finančnem konglomeratu za ta sektor kot
celoto, vključno z mešanim finančnim holdingom.
(3) Koordinator od vsake osebe iz
finančnega sektorja v finančnem konglomeratu lahko zahteva podatke, ki so
potrebni za dopolnilni nadzor poslov v skupini na ravni finančnega
konglomerata.
32. člen
(postopki upravljanja s kapitalom in
tveganji ter sistemi notranjih kontrol)
(1) Nadzorovane osebe morajo na ravni
finančnega konglomerata vzpostaviti ustrezne postopke upravljanja s kapitalom
in tveganji ter sisteme notranjih kontrol, ki vključujejo ustrezne
administrativne in računovodske postopke.
(2) Postopki upravljanja s kapitalom in
tveganji morajo vključevati:
a)     zanesljiv in pregleden sistem vodenja ter upravljanja s kapitalom
in tveganji v skladu z odobrenimi strategijami in poslovnimi politikami
nadzorovanih oseb iz prejšnjega odstavka ter njihovo periodično preverjanje na
ravni finančnega konglomerata, vključujoč vsa predvidena tveganja;
b)     ustrezne politike izpolnjevanja zahtev o kapitalski ustreznosti, ki
vključujejo tudi vpliv njihovih poslovnih strategij na obseg in vrsto tveganj,
ter na kapitalske zahteve v skladu s predpisi o kapitalski ustreznosti na ravni
finančnega konglomerata;
c)     ustrezne postopke, ki zagotavljajo:
-     da so
njihovi kontrolni sistemi za spremljanje tveganj učinkovito vgrajeni v njihovo
organizacijo in
-     da so
sprejeti vsi ukrepi, ki zagotavljajo, da so vgrajeni sistemi notranjih kontrol
v vseh osebah, vključenih v obseg dopolnilnega nadzora, konsistentni ter
omogočajo merjenje, spremljanje in nadzor tveganj na ravni finančnega
konglomerata;
d)    
ustrezne ureditve za razvoj ter če je potrebno,
izdelavo načrtov obnove in reševanja. Ti postopki se morajo redno posodabljati.
33. člen
(sistemi notranjih kontrol)
Sistemi notranjih kontrol morajo
vključevati:
-       
ustrezne sisteme ugotavljanja kapitalske ustreznosti, ki omogočajo
odkrivanje in merjenje vseh pomembnih tveganj, ki se lahko pojavijo, ter
določijo ustrezno uskladitev obsega kapitala glede na ugotovljena tveganja;
-       
zanesljive postopke poročanja in računovodske postopke za odkrivanje,
merjenje, spremljanje ter nadzor poslov med osebami v skupini in koncentracije
tveganj.
34. člen
(nadzor sistemov notranjih kontrol in
postopkov upravljanja s kapitalom in tveganji)
(1) Vse nadzorovane osebe v finančnem
konglomeratu, vključene v dopolnilni nadzor, morajo imeti ustrezne sisteme
notranjih kontrol za pripravo in pošiljanje informacij, pomembnih za dopolnilni
nadzor.
(2) Nadzorovane osebe morajo na ravni
finančnega konglomerata svojim nadzornim organom redno sporočati podrobnosti o
pravni in organizacijski strukturi ter upravljanju, vključno z navedbo vseh nadzorovanih
oseb, nenadzorovanih podrejenih oseb in pomembnih podružnic.
(3) Nadzorovane osebe morajo letno na ravni
finančnega konglomerata objaviti opis pravne in organizacijske strukture ter
upravljanja ali se namesto objave tega opisa sklicevati na enakovredne
informacije, ki jih morajo objaviti v skladu s sektorskimi pravili.
(4) Koordinator
nadzira sisteme notranjih kontrol in postopke upravljanja s kapitalom in
tveganji v skladu z 32. in 33. členom tega zakona in prvim,
drugim in tretjim odstavkom tega člena.
(5) Koordinator
lahko od vsake osebe iz finančnega sektorja v finančnem konglomeratu zahteva
podatke, ki so potrebni za dopolnilni nadzor nad delovanjem sistemov notranjih
kontrol in postopkov upravljanja s tveganji na ravni finančnega konglomerata.
(6) Pristojni organi uskladijo uporabo
oziroma izvajanje dopolnilnega nadzora v delu sistemov notranjih kontrol in
postopkov upravljanja s kapitalom in tveganji s postopki nadzora po zakonu, ki
ureja bančništvo.
35. člen
(revizija nadzorovanih oseb v finančnem
konglomeratu)
(1) Letno poročilo in konsolidirano letno
poročilo nadzorovane osebe iz drugega odstavka 22. člena tega zakona mora
pregledati pooblaščeni revizor v skladu s sektorskimi pravili.
(2) Minister, pristojen za finance, v
sodelovanju z Banko Slovenije, Agencijo za trg vrednostnih papirjev, Agencijo
za zavarovalni nadzor in Slovenskim inštitutom za revizijo lahko podrobneje
določi pogoje za izbiro revizorja oziroma revizorke (v nadaljnjem besedilu:
revizor) nadzorovane osebe iz drugega odstavka 22. člena tega zakona ter
podrobnejšo vsebino revizijskega pregleda in revizijskega poročila.
(3) Koordinator lahko od revizorja
nadzorovane osebe zahteva dodatna pojasnila v zvezi z revizijskim pregledom.
36. člen
(pogoji za člane uprave oziroma upravnega
odbora oziroma poslovodstva v mešanih finančnih holdingih)
(1) Za člana oziroma članico (v nadaljnjem
besedilu: član) uprave oziroma upravnega odbora oziroma poslovodstva mešanega
finančnega holdinga, ki je nadrejena oseba v finančnem konglomeratu, je lahko
imenovana samo oseba z velikim ugledom in zadostnimi izkušnjami. Šteje se, da
je pogoju iz prejšnjega stavka zadoščeno, če kandidat oziroma kandidatka (v
nadaljnjem besedilu: kandidat) izpolnjuje naslednje pogoje:
1.     
da je neomejeno poslovno sposobna oseba, ki ima ustrezne osebnostne
lastnosti in najmanj triletne delovne izkušnje, potrebne za vodenje poslov
nadzorovane osebe, ki jih je pridobila na podlagi zaposlitve oziroma drugega
pravnega razmerja z nadzorovano osebo, ali druge pravne osebe primerljive
velikosti in dejavnosti kakor nadzorovana oseba, ali ki je strokovnjak na teh
področjih;
2.     
da ni bil pravnomočno obsojen na kazen zapora več kakor tri mesece
zaradi:
a)   
naklepno storjenih kaznivih dejanj zoper gospodarstvo ali
b)   
zaradi naslednjih kaznivih dejanj, storjenih iz malomarnosti: ogrožanje
varnosti pri delu, prikrivanje, izdaja in neupravičena pridobitev poslovne
tajnosti, pranje denarja, izdaja uradne tajnosti, povzročitev splošne
nevarnosti ali izdaja državne tajnosti, ki še niso bila izbrisana iz kazenske
evidence.
(2) Organ, pristojen za imenovanje
kandidatov na mesto člana uprave oziroma upravnega odbora oziroma poslovodstva
mešanega finančnega holdinga, mora določiti podrobnejšo vsebino dokumentacije,
s katero kandidat dokazuje izpolnjevanje pogojev iz prejšnjega odstavka.
(3) Organ, pristojen za imenovanje
kandidatov na mesto člana uprave oziroma upravnega odbora oziroma poslovodstva
mešanega finančnega holdinga, lahko imenuje za člana uprave oziroma upravnega
odbora oziroma poslovodstva samo tistega kandidata, ki na podlagi listin in
dokumentacije dokaže izpolnjevanje pogojev iz prvega odstavka tega člena. Organ
iz prejšnjega stavka mora o svoji odločitvi v treh delovnih dneh od dneva
imenovanja obvestiti koordinatorja.
(4) Če organ, pristojen za imenovanje
kandidatov na mesto člana uprave oziroma upravnega odbora oziroma poslovodstva
mešanega finančnega holdinga, ugotovi, da član uprave oziroma upravnega odbora
oziroma poslovodstva ne izpolnjuje več pogojev iz prvega odstavka tega člena,
je to razlog za odpoklic. Organ mora o ugotovljenem neizpolnjevanju pogojev iz
prvega odstavka tega člena v treh delovnih dneh od dneva ugotovitve o
neizpolnjevanju pogojev obvestiti koordinatorja.
(5) Če kandidat oziroma član uprave oziroma
upravnega odbora oziroma poslovodstva mešanega finančnega holdinga, ki je na
vrhu skupine, ne izpolnjuje pogojev iz prvega odstavka tega člena, pa organ,
pristojen za imenovanje članov uprave oziroma upravnega odbora oziroma
poslovodstva mešanega finančnega holdinga, tega kandidata kljub temu imenuje za
člana uprave oziroma upravnega odbora oziroma poslovodstva oziroma člana uprave
oziroma upravnega odbora oziroma poslovodstva ne odpokliče v skladu z določbami
prejšnjega odstavka, lahko koordinator predlaga sodišču, pristojnemu za sodno
varstvo po sektorskih pravilih koordinatorja, naj mešanemu finančnemu holdingu
do imenovanja člana uprave oziroma upravnega odbora oziroma poslovodstva, ki
izpolnjuje pogoje iz prvega odstavka tega člena, začasno prepove uresničevanje
glasovalnih pravic, ki jih ima mešani finančni holding v njemu podrejenih
osebah. Sodišče odloča po postopku, določenem v sektorskih pravilih
koordinatorja.
(6) Če pristojno sodišče v skladu s
prejšnjim odstavkom mešanemu finančnemu holdingu začasno prepove uresničevanje
glasovalnih pravic, istočasno na predlog koordinatorja določi tudi pooblaščeno
osebo, ki izpolnjuje pogoje iz prvega odstavka tega člena in na katero do
imenovanja člana uprave oziroma upravnega odbora oziroma poslovodstva, ki
izpolnjuje pogoje iz prvega odstavka tega člena, prenese uresničevanje teh
glasovalnih pravic. Ta pooblaščena oseba ima pravico do povrnitve stroškov in
do nagrade za svoje delo, o čemer odloči navedeno sodišče in za kar solidarno
jamčita mešani finančni holding in podrejena oseba, v kateri pooblaščena oseba
uresničuje navedene glasovalne pravice.
3.3 Opravljanje dopolnilnega nadzora
37. člen
(naloge koordinatorja)
Naloge, ki jih opravlja koordinator za
zagotavljanje dopolnilnega nadzora, vključujejo:
1.     
usklajevanje zbiranja in pošiljanja bistvenih informacij v okviru
rednega poslovanja in v nujnih primerih, vključno s pošiljanjem informacij, ki
so pomembne za opravljanje nadzora nadzornih organov v skladu s sektorskimi
pravili;
2.     
nadzor in oceno finančnega položaja finančnega konglomerata;
3.     
oceno skladnosti s pravili o kapitalski ustreznosti, koncentraciji
tveganja in poslov v skupini v skladu s tem zakonom;
4.     
oceno sestave finančnega konglomerata, njegove organiziranosti in
sistema notranjih kontrol v skladu s tem zakonom;
5.     
načrtovanje in usklajevanje nadzornih dejavnosti v okviru rednega
poslovanja ter v nujnih primerih s sodelovanjem s pristojnimi nadzornimi
organi;
6.     
druge naloge, ukrepe in odločitve, za katere je koordinator odgovoren v
skladu s tem zakonom.
38. člen
(dogovor o koordinaciji)
(1) Koordinator in
drugi pristojni nadzorni organi, ter če je potrebno tudi drugi nadzorni organi,
sklenejo za vzpostavitev in učinkovito opravljanje dopolnilnega nadzora nad
posameznim finančnim konglomeratom dogovor o koordinaciji.
(2) Z dogovorom o koordinaciji se lahko
določijo koordinatorju dodatne naloge, podrobneje se tudi lahko določijo z
zakonom opredeljeni postopki odločanja med pristojnimi nadzornimi organi
oziroma postopki sodelovanja z drugimi nadzornimi organi.
39. člen
(postopek pregleda)
Nadzorni organi opravljajo dopolnilni
nadzor na način in v skladu s postopkom, določenim s sektorskimi pravili, če s
tem zakonom ni določeno drugače.
40. člen
(ukrepi pristojnih nadzornih organov)
(1) Če nadzorovane osebe v finančnem
konglomeratu ne izpolnjujejo zahtev iz 24. do 34. člena tega zakona, mora
nadzorni organ glede nadzorovane osebe oziroma koordinator glede mešanega
finančnega holdinga sprejeti vse ustrezne ukrepe iz sektorskih pravil.
Koordinator glede mešanih finančnih holdingov izvaja smiselno enake ukrepe,
kakor jih določajo sektorska pravila.
(2) Nadzorni organ ali koordinator mora
sprejeti ukrepe iz prejšnjega odstavka tudi, kadar nadzorovane osebe v
finančnem konglomeratu izpolnjujejo zahteve iz 24. do 34. člena tega zakona,
vendar je njihova solventnost ogrožena ali kadar posli v skupini ali
koncentracija tveganja ogroža finančni položaj nadzorovanih oseb.
(3) V primerih iz prvega in drugega
odstavka tega člena se morata koordinator in nadzorni organ medsebojno
obveščati in usklajevati svoje nadzorno ravnanje.
41. člen
(način izreka ukrepov nadzornih organov in
prenos izvajanja posameznih nalog in ukrepov)
(1) Nadzorni organi sprejmejo ukrepe v
skladu z določbami tega zakona in sektorskimi predpisi, ki so potrebni, da se
nadzorovane osebe v finančnem konglomeratu ne morejo izogniti sektorskim
predpisom.
(2) Nadzorni organi lahko na nadzorne
organe iz drugih držav članic na podlagi in ob pogoju dejanske vzajemnosti
prenesejo izvajanje posameznih nalog ali ukrepov iz svoje pristojnosti. Udeleženi
nadzorni organi ugotovijo obstoj dejanske vzajemnosti in natančno opredelijo
način izvajanja posameznih nalog, ukrepov ali izvrševanja glob v posebnem
medsebojnem pisnem dogovoru.
(3) Ukrepi, katerih namen je odpravljati
ugotovljene kršitve ali razloge za takšne kršitve, se z odločbo izrečejo
nadzorovani osebi, mešanemu finančnemu holdingu ali članom uprav, ki kršijo ta
zakon.
(4) Zoper odločbo nadzornega organa je
zagotovljen postopek sodnega varstva v skladu s tem zakonom in sektorskimi
pravili.
42. člen
(uporaba določb o postopku)
(1) Nadzorni organ odloča o posamičnih
zadevah, za katere je pristojen po tem zakonu, po postopku, določenem v
sektorskih pravilih. Če v tem zakonu ali v sektorskih pravilih ni določeno
drugače, se za postopek odločanja nadzornega organa uporabljajo določbe zakona,
ki ureja splošni upravni postopek.
(2) Ne glede na določbe sektorskih pravil v
postopku odločanja nadzornega organa iz prejšnjega odstavka veljajo pri
odločanju nadzornih organov v posamičnih zadevah po tem zakonu naslednje
določbe:
-       
pri odločanju o ugovoru zoper odredbo lahko nadzorni organ ugovor zavrže
oziroma zavrne ali pa odredbo spremeni oziroma odpravi;
-       
vložitev rednih pravnih sredstev zoper odločbe, izdane na podlagi tega
zakona, ne zadrži izvršitve odločb;
-       
rok za odgovor na tožbo zoper odločbo nadzornega organa je 30 dni od
dneva vročitve odločbe;
-       
izredna pravna sredstva zoper odločbo nadzornega organa niso dovoljena
oziroma ni mogoče zahtevati vrnitve v prejšnje stanje.
43. člen
(prekrškovni organ in odločanje o
prekrških)
(1) Prekrškovni organ, ki odloča o
prekrških, storjenih po tem zakonu, in izreka globe po tem zakonu, je v skladu
z zakonom, ki ureja prekrške, za prekrške iz 1., 2. in 4. točke prvega odstavka
54. člena, 1., 3. in 4. točke prvega odstavka 55. člena, 1., 3. in 10. točke
prvega odstavka 56. člena ter 2. točke prvega odstavka 57. člena tega zakona
nadzorni organ, za prekrške iz 3. točke ter 5. do 12. točke prvega odstavka 54.
člena, 2. in 5. točke prvega odstavka 55. člena, 2. točke, 4. do 9. točke in
11. do 13. točke prvega odstavka in tretjega odstavka 56. člena ter 1. in 3.
točke prvega odstavka 57. člena tega zakona pa koordinator.
(2) Če je nadzorni organ hkrati
koordinator, je nadzorni organ tudi prekrškovni organ za tiste prekrške iz
prejšnjega odstavka, za katere je sicer pristojen koordinator.
(3) Globo, ki je predpisana v razponu, sme
prekrškovni organ v hitrem postopku izrekati z odločbo tudi v višjem znesku,
kot je najnižja predpisana višina globe.
44. člen
(sodelovanje in izmenjava informacij med
koordinatorjem in nadzornimi organi)
(1) Kadar koordinator potrebuje
informacije, ki so bile na podlagi sektorskih pravil že poslane drugemu
nadzornemu organu iz Republike Slovenije ali druge države članice, jih pridobi
neposredno od tega organa.
(2) Prisotnost koordinatorja, ki opravlja
naloge dopolnilnega nadzora nadzorovanih oseb v finančnem konglomeratu, ne sme
vplivati na opravljanje nalog in na pristojnosti nadzornih organov v skladu s
sektorskimi pravili.
44.a člen
(kolegij nadzornih organov)
(1) Za sodelovanje in izvajanje nalog
koordinatorja in nadzornih organov iz poglavja 3.3 (Opravljanje dopolnilnega
nadzora) tega zakona se usklajevanje in sodelovanje z nadzornimi organi v
tretjih državah zagotovi prek kolegijev nadzornih organov, ustanovljenih v
skladu z zakonom, ki ureja bančništvo, ali zakonom, ki ureja zavarovalništvo (v
nadaljnjem besedilu: kolegij nadzornih organov), ter ob izpolnjevanju
obveznosti varovanja zaupnih podatkov, če bi to omogočilo bolj učinkovito
sodelovanje pri izvajanju njihovih nalog. 
(2) Ureditev usklajevanja in sodelovanja z
nadzornimi organi v tretjih državah iz prejšnjega odstavka, kakor tudi dogovor
o koordinaciji iz 38. člena tega zakona, se vključita v pisni dogovor o
usklajevanju in sodelovanju, ki ga v skladu z zakonom, ki ureja bančništvo,
sklenejo nadzorni organi, sodelujoči v kolegiju nadzornih organov. 
(3) Koordinator kot predsedujoči kolegiju
nadzornih organov odloči, kateri drugi nadzorni organi sodelujejo na sestanku
ali pri dejavnostih kolegija.
45. člen
(izmenjava informacij med koordinatorjem
in nadzornimi organi)
(1) Nadzorni organi iz Republike Slovenije,
ki izvajajo nadzor nad osebami v finančnem konglomeratu in koordinator iz
Republike Slovenije, imenovan za posamezen finančni konglomerat, morajo med
seboj ter z nadzornimi organi iz drugih držav članic in koordinatorjem iz druge
države članice sodelovati in si izmenjevati informacije, ki so bistvenega
pomena oziroma pomembne bodisi za opravljanje drugih nadzornih nalog po
sektorskih pravilih bodisi po tem zakonu.
(2) Informacije iz prejšnjega odstavka si
nadzorni organi izmenjujejo na zahtevo ali na lastno pobudo.
45.a člen
Sodelovanje in izmenjava informacij s
Skupnim odborom
(1) Nadzorni organi iz prvega odstavka 45.
člena sodelujejo s Skupnim odborom v skladu z uredbo 1093/2010/EU, uredbo 1094/2010/EU
in uredbo 1095/2010/EU.
(2) Nadzorni organi iz prvega odstavka 45.
člena Skupnemu odboru nemudoma sporočijo vse informacije, ki so potrebne za
opravljanje njegovih nalog v skladu s 35. členom uredbe 1093/2010/EU, uredbe
1094/2010/EU in uredbe 1095/2010/EU.
(3) Koordinator sporoči Skupnemu odboru
informacije iz prvega, drugega in tretjega odstavka 34. člena in 1. točke 46.
člena tega zakona. Skupni odbor da na voljo nadzornim organom informacije o
pravni in organizacijski strukturi finančnega konglomerata ter njegovemu
upravljanju.
46. člen
(sodelovanje nadzornih organov)
Sodelovanje nadzornih organov iz prvega
odstavka 45. člena tega zakona mora omogočati zbiranje in izmenjavo informacij
zlasti o:
1.     
pravni in organizacijski strukturi skupine ter njenemu upravljanju,
vključno z navedbo vseh nadzorovanih oseb, nenadzorovanih podrejenih oseb in
pomembnih podružnic, ki sestavljajo finančni konglomerat, imetnikih
kvalificiranih deležev nadrejene osebe na vrhu skupine, ter navedbo nadzornih
organov nadzorovanih oseb v skupini;
2.     
strateški politiki finančnega konglomerata;
3.     
finančnem položaju finančnega konglomerata, posebno o kapitalski
ustreznosti, poslih v skupini, koncentraciji tveganja in donosnosti;
4.     
večjih delničarjih in članih organov vodenja, nadzora ali poslovodstva
oseb finančnega konglomerata;
5.     
organizaciji, upravljanju tveganja in sistemu notranjih kontrol na ravni
finančnega konglomerata;
6.     
postopkih za zbiranje informacij od oseb v finančnem konglomeratu in
preveritev teh informacij;
7.     
neustrezni strukturi oziroma povezanosti nadzorovanih oseb in drugih
oseb v finančnem konglomeratu, ki bi lahko resneje prizadele poslovanje
nadzorovane osebe;
8.     
večjih sankcijah in izrednih ukrepih nadzornih organov, izrečenih v
skladu s sektorskimi pravili in tem zakonom.
47. člen
(izmenjava informacij med nadzornimi
organi in centralnimi bankami)
(1) Nadzorni
organi iz prvega odstavka 45. člena tega zakona si lahko s centralnimi bankami,
Evropskim sistemom centralnih bank, Evropsko centralno banko in Evropskim odborom za sistemska tveganja
izmenjavajo tudi informacije, navedene v 46. členu tega zakona in druge
informacije, ki jih potrebujejo za opravljanje svojih nalog glede nadzora nad
nadzorovanimi osebami v finančnem konglomeratu, v skladu z določbami iz
sektorskih pravil in tem zakonom.
(2) Nadzorni organi iz prvega odstavka 45.
člena tega zakona so se, ob upoštevanju svojih pristojnosti na ravni
posamičnega nadzora, dolžni pred sprejetjem vsake odločitve, ki je pomembna za
opravljanje nadzora drugih nadzornih organov, posvetovati glede naslednjih
vsebin:
-       
sprememb v delničarski, organizacijski ali vodstveni sestavi
nadzorovanih oseb finančnega konglomerata, ki zahtevajo soglasje ali dovoljenje
nadzornega organa;
-       
večjih sankcij ali izrednih ukrepov nadzornih organov.
(3) Če bi posvetovanje lahko ogrozilo
učinkovitost odločitve ali v nujnih primerih, se nadzorni organ ni dolžan
posvetovati v skladu s prejšnjim odstavkom. O tem mora nemudoma obvestiti druge
nadzorne organe iz prvega odstavka 45. člena tega zakona.
48. člen
(druge pristojnosti koordinatorja in
nadzornih organov)
(1) Koordinator lahko pozove nadzorne
organe države članice, v kateri ima nadrejena oseba sedež in ki sami ne
opravljajo dopolnilnega nadzora, da od nadrejene osebe pridobijo informacije,
pomembne za izvajanje nalog koordinatorja in mu jih pošljejo.
(2) Kadar je nadzorni organ že pridobil
informacije v skladu s sektorskimi pravili, jih lahko pridobi od njega nadzorni
organ, ki opravlja dopolnilni nadzor.
(3) Zbiranje in posedovanje podatkov o
nenadzorovanih osebah iz finančnega konglomerata ne pomeni, da je nadzorni
organ pristojen za izvajanje nadzora nad temi osebami na posamični podlagi.
49. člen
(preveritev informacij)
(1) Nadzorni organi morajo na zahtevo
nadzornega organa druge države članice v zvezi z namenom izvajanja dopolnilnega
nadzora preveriti informacije o osebi, ki je del finančnega konglomerata in ima
sedež v Republiki Sloveniji.
(2) Nadzorni organi, ki prejmejo zahtevo iz
prejšnjega odstavka, lahko preveritev v okviru svojih pristojnosti bodisi
izvedejo sami bodisi jo dovolijo izvesti pooblaščenemu revizorju ali drugemu
strokovnjaku, ki ga določijo v dogovoru z nadzornim organom, ki je vložil
zahtevo ali samemu nadzornemu organu, ki je vložil zahtevo.
(3) Nadzorni organ, ki je vložil zahtevo,
lahko sodeluje pri preveritvi v primerih iz prvega in drugega odstavka tega
člena.
50. člen
(dostop do informacij)
(1) Nadzorni organi, ki opravljajo
dopolnilni nadzor, imajo pravico dostopa do vseh informacij o nadzorovanih in
nenadzorovanih osebah iz finančnega konglomerata, ki bi bile lahko odločilne za
potrebe dopolnilnega nadzora.
(2) Nadzorovane in nenadzorovane osebe iz
finančnega konglomerata morajo nadzornim organom omogočiti dostop do informacij
iz prejšnjega odstavka ali jim jih poslati na njihovo zahtevo.
(3) Ne glede na
določbe drugih zakonov fizične ali pravne osebe, nadzorovane ali nenadzorovane
osebe, ki so vključene v dopolnilni nadzor v skladu s tem zakonom, ne smejo
ovirati medsebojne izmenjave vseh informacij, ki bi lahko bile odločilne za
dopolnilni nadzor ter izmenjave informacij v skladu s tem zakonom in z ESA v
skladu s 35. členom uredbe 1093/2010/EU, uredbe 1094/2010/EU oziroma uredbe
1095/2010/EU oziroma preko Skupnega odbora.
51. člen
(varovanje zaupnih informacij)
Z informacijami, ki jih nadzorni organi
pridobijo v zvezi z opravljanjem dopolnilnega nadzora, zlasti pri izmenjavi
informacij med nadzornimi organi ter med nadzornimi in drugimi organi v skladu
s tem zakonom in drugimi zakoni, ki varujejo zaupnost teh informacij, so vse
osebe dolžne ravnati kakor z zaupnimi informacijami ter spoštovati pravila o
varstvu poslovne skrivnosti in sporočanju zaupnih informacij v skladu s
sektorskimi pravili.
3.4 Tretje države
52. člen
(nadrejena oseba s sedežem v tretji
državi)
(1) Nadzorni organ mora preveriti ali so
nadzorovane osebe v Republiki Sloveniji, katerih nadrejena oseba ima sedež v
tretji državi, pod nadzorom nadzornega organa te države, ki je enakovreden
nadzoru v skladu z določbami tega zakona.
(2) Preveritev izvede nadzorni organ, ki bi
bil koordinator po merilih iz 19. in 20. člena tega zakona, če bi se uporabila
v delu skupine v Republiki Sloveniji, na zahtevo nadrejene osebe s sedežem v
tretji državi ali katere izmed nadzorovanih oseb, ki so pridobile dovoljenje v
državi članici ali na svojo lastno pobudo.
(3) Nadzorni organ
iz prejšnjega odstavka se mora pri preveritvi po tem členu posvetovati z
drugimi pristojnimi nadzornimi organi. Pred sprejetjem odločitve glede enakovrednosti
nadzora upošteva smernice, ki jih pripravi Skupni odbor v skladu s 16. in 56.
členom uredbe 1093/2010/EU, uredbe 1094/2010/EU oziroma uredbe 1095/2010/EU.
(4) Kadar se nadzorni organ ne strinja z
odločitvijo pristojnega nadzornega organa iz drugega odstavka tega člena, se
uporabi 19. člen uredbe 1093/2010/EU, uredbe 1094/2010/EU ali uredbe
1095/2010/EU.
53. člen
(neenakovreden nadzor tretje države)
(1) Če enakovreden nadzor iz prvega
odstavka 52. člena tega zakona ni zagotovljen, nadzorni organ izvaja dopolnilni
nadzor nadzorovane osebe s smiselno uporabo določb tega zakona. Pri tem lahko
uporabi katero koli drugo metodo, s katero se dosežejo cilji dopolnilnega
nadzora.
(2) Pred začetkom izvajanja nadzora v
skladu s prejšnjim odstavkom se mora nadzorni organ posvetovati z drugimi
pristojnimi nadzornimi organi in pridobiti soglasje koordinatorja.
(3) Nadzorni organ lahko v skladu s prvim
in drugim odstavkom tega člena zahteva tudi ustanovitev mešanega finančnega
holdinga s sedežem v državi članici in opravlja dopolnilni nadzor nad
nadzorovanimi osebami v finančnem konglomeratu, kjer je ta holding na vrhu
skupine. Nadzorni organ je dolžan o sprejetih drugih metodah iz tega člena
obvestiti druge sodelujoče nadzorne organe in Komisijo.
4. poglavje
KAZENSKE DOLOČBE
54. člen
(najhujše kršitve nadzorovane osebe)
(1) Z globo od
42.000 do 250.000 eurov se za prekršek kaznuje nadzorovana oseba:
1.     
če kot nadrejena oseba pristojnemu nadzornemu organu na zahtevo ne
sporoči informacij, potrebnih za ugotovitev finančnega konglomerata, oziroma
podatkov za prilagojeni izračun kapitalskih zahtev iz tretjega odstavka 15.
člena tega zakona in drugih potrebnih podatkov, na način, z vsebino in v rokih,
ki so določeni v predpisu, izdanem na podlagi petega odstavka 15. člena tega
zakona;
2.     
če pristojnemu nadzornemu organu v nasprotju z drugim odstavkom 15.
člena tega zakona ne sporoči informacij za ugotovitev obstoja finančnega
konglomerata;
3.     
če ne opravi izračuna kapitala in dopolnilnih kapitalskih zahtev v
skladu s četrtim odstavkom 24. člena tega zakona ali koordinatorju v nasprotju
s četrtim odstavkom 24. člena tega zakona ne pošlje rezultata izračuna in
ustreznih podatkov, ki so bili podlaga za izračun;
4.     
oseba na vrhu finančnega konglomerata, ki na zahtevo nadzornega organa države
članice, v kateri izključena oseba opravlja dejavnost, temu v nasprotju s
tretjim odstavkom 25. člena tega zakona ne pošlje podatkov o izključeni osebi;
5.     
ki v nasprotju s prvim odstavkom 25. člena tega zakona koordinatorju ne
pošlje podatkov, potrebnih za izračun kapitalskih zahtev;
6.     
če ne opravi izračuna dopolnilnih kapitalskih zahtev v skladu z odločbo
iz tretjega odstavka 26. člena tega zakona;
7.     
če koordinatorju ne poroča o koncentraciji tveganja v skladu s prvim
odstavkom 28. člena tega zakona;
8.     
če koordinatorju ne poroča o podatkih, ki so potrebni za nadzor nad
pomembnejšimi koncentracijami tveganja v skladu s tretjim odstavkom 29. člena
tega zakona;
9.     
če koordinatorju ne poroča o pomembnih poslih v skupini v skladu s
četrtim odstavkom 30. člena tega zakona oziroma mu ne pošlje podatkov v skladu
s tretjim odstavkom 31. člena tega zakona;
9.a  če nadzornim organom ne sporoči podrobnosti o pravni
in organizacijski strukturi ter upravljanju, vključno z navedbo vseh
nadzorovanih oseb, nenadzorovanih podrejenih oseb in pomembnih podružnic v
skladu z drugim odstavkom 34. člena tega zakona;
10.  
če koordinatorju ne pošlje podatkov, ki so potrebni za dopolnilni nadzor
nad zagotavljanjem sistemov notranjih kontrol in postopkov upravljanja tveganja
na ravni finančnega konglomerata v skladu s petim odstavkom 34. člena tega
zakona;
11.  
če koordinatorju v predpisanem roku ne dostavi podatkov v skladu s
četrtim odstavkom 59. člena tega zakona;
12.  
če koordinatorju v predpisanem roku ne dostavi podatkov v skladu s petim
odstavkom 59. člena tega zakona.
(2) Z globo od 2.500
do 10.000 eurov se za prekršek kaznuje odgovorna oseba
nadzorovane osebe, ki stori prekršek iz prejšnjega odstavka.
(3) Z globo od 42.000 do 376.000 eurov se
za prekršek iz prvega odstavka tega člena kaznuje nadzorovana oseba, če se
šteje za srednjo ali veliko gospodarsko družbo po zakonu, ki ureja gospodarske
družbe.
55. člen
(lažje kršitve nadzorovane osebe)
(1) Z globo od 12.500
do 125.000 eurov se za prekršek kaznuje nadzorovana
oseba:
1.     
če v roku in na način, določen s predpisom iz tretjega odstavka 16.
člena tega zakona, ne obvesti nadzornega organa, da je del skupine, ki bi lahko
predstavljala finančni konglomerat;
2.     
če kot oseba iz drugega odstavka 17. člena tega zakona ali kot oseba na
vrhu skupine v nasprotju s petim odstavkom 17. člena tega zakona ne obvesti
koordinatorja, da je skupina prenehala izpolnjevati merila za finančni
konglomerat;
3.     
če kot nadrejena oseba oziroma kot oseba iz drugega odstavka 17. člena
tega zakona v nasprotju s prvim oziroma drugim odstavkom 17. člena tega zakona
ne obvesti vseh nadzorovanih oseb v skupini, da ji je bila vročena odločba o
ugotovitvi finančnega konglomerata;
4.     
če v nasprotju z drugim odstavkom 50. člena tega zakona nadzornemu
organu ne omogoči dostopa do informacij za potrebe dopolnilnega nadzora;
5.     
če v nasprotju s tretjim odstavkom 50. člena tega zakona ovira
medsebojno izmenjavo informacij, ki bi lahko bile odločilne za dopolnilni
nadzor ter izmenjavo informacij v skladu s tem zakonom in z ESA v skladu s 35.
členom uredbe 1093/2010/EU, uredbe 1094/2010/EU oziroma uredbe 1095/2010/EU
oziroma preko Skupnega odbora.
(2) Z globo od 400
do 4.200 eurov se za prekršek kaznuje odgovorna oseba
nadzorovane osebe, ki stori prekršek iz prejšnjega odstavka.
56. člen
(kršitve oseb v skupini)
(1) Z globo od 42.000
do 209.000 eurov se za prekršek kaznuje:
1.     
mešani finančni holding, ki kot nadrejena oseba pristojnemu nadzornemu
organu ne pošlje informacij za potrebe prilagojenega izračuna kapitalskih
zahtev v skladu s tretjim in petim odstavkom 15. člena tega zakona;
2.     
mešani finančni holding, ki ne opravi izračuna kapitala in dopolnilnih
kapitalskih zahtev v skladu s četrtim odstavkom 24. člena tega zakona ali
koordinatorju v nasprotju s četrtim odstavkom 24. člena tega zakona ne pošlje
rezultata izračuna in ustreznih podatkov, ki so bili podlaga za izračun;
3.     
mešani finančni holding, ki je na vrhu finančnega konglomerata, ki na
zahtevo nadzornega organa države članice, v kateri izključena oseba opravlja
dejavnost, temu v nasprotju s tretjim odstavkom 25. člena tega zakona ne pošlje
podatkov o izključeni osebi;
4.     
oseba iz finančnega sektorja, ki v nasprotju s prvim odstavkom 25. člena
tega zakona koordinatorju ne pošlje podatkov, potrebnih za izračun kapitalskih
zahtev;
5.     
mešani finančni holding, ki ne opravi izračuna dopolnilnih kapitalskih
zahtev v skladu z odločbo iz tretjega odstavka 26. člena tega zakona;
6.     
mešani finančni holding, ki je na vrhu skupine, ki koordinatorju ne
poroča o koncentraciji tveganja v skladu s prvim odstavkom 28. člena tega
zakona;
7.     
oseba iz finančnega sektorja v finančnem konglomeratu, ki v nasprotju s
tretjim odstavkom 29. člena tega zakona koordinatorju ne pošlje podatkov, ki so
potrebni za nadzor nad pomembnejšimi koncentracijami tveganja na ravni
finančnega konglomerata;
8.     
mešani finančni holding, ki je na vrhu skupine, ki koordinatorju ne
poroča o pomembnih poslih v skupini v skladu s četrtim odstavkom 30. člena tega
zakona;
9.     
oseba iz finančnega sektorja v finančnem konglomeratu, ki v nasprotju s
tretjim odstavkom 31. člena tega zakona koordinatorju ne pošlje podatkov,
potrebnih za dopolnilni nadzor poslov v skupini na ravni finančnega
konglomerata;
9.a  nadzorovana oseba, če ne objavi opisa pravne in
organizacijske strukture ter upravljanja ali se namesto objave tega opisa ne
sklicuje na enakovredne informacije v skladu s tretjim odstavkom 34. člena tega
zakona;
10.  
mešani finančni holding, ki v nasprotju z drugim odstavkom 50. člena
tega zakona nadzornemu organu ne omogoči dostopa do informacij iz prvega
odstavka 50. člena tega zakona;
11.  
mešani finančni holding, ki v nasprotju s tretjim odstavkom 50. člena
tega zakona ovira medsebojno izmenjavo informacij, ki bi bile lahko relevantne
za potrebe dopolnilnega nadzora;
12.  
mešani finančni holding, katerega organ, pristojen za imenovanje članov
uprave, v nasprotju s prvim stavkom petega odstavka 36. člena tega zakona ne
zavrne kandidature za člana uprave mešanega finančnega holdinga;
13.  
mešani finančni holding, katerega organ, pristojen za imenovanje članov
uprave, v nasprotju s prvim stavkom šestega odstavka 36. člena tega zakona ne
odpokliče člana uprave mešanega finančnega holdinga.
(2) Z globo od 2.000
do 8.500 eurov se za prekršek kaznuje odgovorna oseba
pravne osebe, ki stori prekršek iz prejšnjega odstavka.
(3) Z globo od 12.500
do 125.000 eurov se za prekršek kaznuje:
1.     
mešani finančni holding, katerega organ, pristojen za imenovanje članov
uprave, v nasprotju z drugim stavkom četrtega odstavka 36. člena tega zakona ne
obvesti koordinatorja o svoji odločitvi o imenovanju kandidata za člana uprave mešanega
finančnega holdinga;
2.     
mešani finančni holding, katerega organ, pristojen za imenovanje članov
uprave, v nasprotju z drugim stavkom petega odstavka 36. člena tega zakona ne
obvesti koordinatorja o zavrnitvi kandidata za člana uprave mešanega finančnega
holdinga;
3.     
mešani finančni holding, katerega organ, pristojen za imenovanje članov
uprave, v nasprotju z drugim stavkom šestega odstavka 36. člena tega zakona ne
obvesti koordinatorja o ugotovljenem neizpolnjevanju pogojev za članstvo v
upravi mešanega finančnega holdinga.
(4) Z globo od 400
do 4.200 eurov se za prekršek kaznuje odgovorna oseba
pravne osebe, ki stori prekršek iz prejšnjega odstavka.
57. člen
(kršitve drugih oseb)
(1) Z globo od 42.000
do 209.000 eurov se za prekršek kaznuje:
1.     
revizorska družba, ki opravlja revizijo nadzorovane osebe in ki
koordinatorju na podlagi zahteve iz drugega odstavka 35. člena tega zakona ne
predloži dodatnih pojasnil v zvezi z revizijskim pregledom;
2.     
nenadzorovana oseba iz finančnega konglomerata, ki nadzornemu organu v
nasprotju z drugim odstavkom 50. člena tega zakona ne omogoči dostopa do
informacij iz prvega odstavka 50. člena tega zakona;
3.     
nenadzorovana oseba, vključena v dopolnilni nadzor v skladu s tem
zakonom, ki v nasprotju s tretjim odstavkom 50. člena tega zakona ovira
medsebojno izmenjavo informacij, ki bi bile lahko relevantne za potrebe
dopolnilnega nadzora.
(2) Z globo od 2.000
do 8.500 eurov se za prekršek kaznuje odgovorna oseba
pravne osebe, ki stori prekršek iz prejšnjega odstavka.

Zakon o finančnih konglomeratih – ZFK (Uradni
list RS, št. 43/06)
vsebuje naslednje prehodne in končne določbe:
»5. poglavje
PREHODNE IN KONČNE DOLOČBE
58. člen
(izražene
vrednosti v eurih)
Z dnem uvedbe eura kot denarne enote v
Republiki Sloveniji se:
-       
v šestem odstavku 9. člena tega zakona namesto zneska »1.440.000.000.000
tolarjev« uporablja znesek »6 milijard eurov«;
-       
v drugem odstavku 14. člena tega zakona namesto zneska
»1.440.000.000.000 tolarjev« uporablja znesek »6 milijard eurov«, namesto
zneska »1.200.000.000.000 tolarjev« pa znesek »5 milijard eurov«.
59. člen
(roki za
izmenjavo podatkov in predložitev poročil)
(1) Nadzorni organi si morajo za namen
ugotavljanja finančnega konglomerata izmenjati razpoložljive podatke o
nadzorovanih osebah najpozneje v 30 dneh po poteku roka za predložitev
revidiranih konsolidiranih računovodskih izkazov za leto 2005.
(2) Nadzorni organi, ki so prejeli podatke
iz prejšnjega odstavka tega člena, v 60 dneh po poteku roka iz prejšnjega
odstavka na podlagi določb 8. do 13. člena tega zakona ugotovijo ali skupina
izpolnjuje pogoje za finančni konglomerat in določijo koordinatorja v skladu z
19., 20. oziroma 21. členom tega zakona.
(3) Nadzorni organi za namene tega člena
lahko zahtevajo dodatne podatke od nadzorovanih in nenadzorovanih oseb, če je
to nujno zaradi ugotavljanja finančnega konglomerata. Nadzorovana ali
nenadzorovana oseba mora nadzornemu organu na njegov poziv v 15 dneh zagotoviti
dodatne podatke iz prejšnjega stavka.
(4) Nadzorovana oseba mora koordinatorju v
18 mesecih od prejema odločbe ali obvestila o ugotovitvi finančnega
konglomerata predložiti poročilo o uskladitvah s tem zakonom in predpisi,
izdanimi na njegovi podlagi. Poročilu mora priložiti:
1.     
izpisek delničarjev iz centralnega registra nematerializiranih
vrednostnih papirjev za imetnike kvalificiranih deležev v skladu s sektorskimi
pravili;
2.     
opis organizacije sistemov notranjih kontrol in pravila poslovanja
notranjih kontrol za obvladovanje tveganja;
3.     
poročilo o izpolnjevanju kapitalskih zahtev;
4.     
organigram;
5.     
druge dokaze o uskladitvah, ki jih zahteva pristojni nadzorni organ.
(5) Če nadzorovana oseba ravna v nasprotju
s prejšnjim odstavkom oziroma če iz predloženih listin izhaja, da se v skladu s
prejšnjim odstavkom ni uskladila s tem zakonom, lahko nadzorni organ izreče
ustrezne ukrepe v skladu z določbami sektorskih pravil.
(6) Banka Slovenije, Agencija za trg
vrednostnih papirjev in Agencija za zavarovalni nadzor lahko predpišejo
podrobnejši način usklajevanja nadzorovanih oseb iz njihove pristojnosti za
namene tega člena.
60. člen
(izdaja
predpisov)
Minister, pristojen za finance, v
sodelovanju z Banko Slovenije, Agencijo za trg vrednostnih papirjev in Agencijo
za zavarovalni nadzor v 12 mesecih od uveljavitve tega zakona izda predpise na
podlagi tega zakona.
61. člen
(začetek
uporabe posameznih določb)
Dopolnilni nadzor v skladu s tem zakonom se
začne izvajati s 1. januarjem 2007, pri čemer se določbe tega zakona v
zvezi z računovodskimi izkazi začnejo uporabljati za finančno leto, ki se začne
1. januarja 2007 oziroma, ki se začne v koledarskem letu 2007.
62. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnih konglomeratih – ZFK-A (Uradni list RS, št. 87/11)
vsebuje naslednjo končno določbo:
»KONČNA DOLOČBA
17. člen
Ta zakon začne veljati 31. decembra 2011.«.

Zakon o spremembah in dopolnitvah Zakona o
finančnih konglomeratih – ZFK-B (Uradni list RS, št. 56/13)
vsebuje naslednjo prehodno in končno določbo:
»PREHODNA IN KONČNA DOLOČBA
21. člen
(1) Za namen opredelitve drugega nadzornega
organa iz tretje alineje 16. točke 2. člena zakona se upošteva predvsem:
-       
tržni delež nadzorovanih oseb iz finančnega konglomerata v drugih
državah članicah, merjen z bilančno vsoto v bančnem sektorju ali sektorju trga
vrednostnih papirjev ali z obračunanimi skupnimi premijami v zavarovalniškem
sektorju, zlasti kadar je presežen 5 %
tržni delež;
-       
pomembnost posamezne nadzorovane osebe iz druge države članice za
finančni konglomerat.
(2) Določba prejšnjega odstavka se preneha
uporabljati z dnem, ko začne veljati regulativni tehnični standard, sprejet v
skladu z (b) točko prvega odstavka 21.a člena Direktive 2002/87/ES.
(3) Obvestilo o sprejetju regulativnega
tehničnega standarda iz prejšnjega odstavka objavi v Uradnem listu Republike
Slovenije minister, pristojen za finance.
22. člen
Ta zakon začne veljati petnajsti dan po
objavi v Uradnem listu Republike Slovenije.«.