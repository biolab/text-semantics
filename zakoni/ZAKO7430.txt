I. SPLOŠNE DOLOČBE
1. člen
(vsebina zakona)
Ta zakon opredeljuje in ureja državno meteorološko,
hidrološko, oceanografsko in seizmološko službo (v nadaljnjem besedilu:
služba), pogoje, ki omogočajo njeno izvajanje, pravice in obveznosti tretjih
oseb v zvezi z njenim izvajanjem ter druge dejavnosti izvajalca službe.
2. člen
(namen službe)
Služba se izvaja v javnem interesu, da se stalno zagotavljajo
splošno koristne informacije o naravnih pojavih ter stanju naravnih virov na
področju meteorologije, hidrologije, oceanografije in seizmologije,
informacije, ki koristijo izvajanju drugih državnih nalog ali nalog, ki se
izvajajo v javnem interesu, ali splošno koristnih dejavnosti, zlasti varstvu
pred naravnimi in drugimi nesrečami in odpravljanju njihovih posledic, obrambi,
prostorskemu načrtovanju, graditvi objektov, varstvu kulturne dediščine,
prometu, javnemu zdravju, kmetijski proizvodnji in gozdarstvu, oskrbi z
energijo in drugim gospodarskim dejavnostim, ter podatki in informacije,
potrebni zaradi varstva okolja in upravljanja voda.
3. člen
(cilji službe)
Cilji izvajanja službe so:
1.     
trajnost izvajanja opazovanja in sistematičnost zbiranja podatkov o
meteoroloških, hidroloških, oceanografskih in seizmoloških pojavih,
2.     
večja varnost ljudi in premoženja, večja učinkovitost izvajanja upravnih
in drugih nalog države ter splošno koristnih in gospodarskih dejavnosti,
3.     
razvoj na področju meteorološke, hidrološke, oceanografske in
seizmološke stroke.
4. člen
(opredelitev izrazov)
V tem zakonu uporabljeni izraz opazovanje pomeni pridobivanje
podatkov o veličinah, ki opredeljujejo ali pogojujejo pojave in procese v
ozračju (meteorološko opazovanje), na podzemnih in površinskih vodah
(hidrološko opazovanje), vključno z morjem (oceanografsko opazovanje), ali v
litosferi (seizmološko opazovanje).
II. NALOGE SLUŽBE
5. člen
(naloge službe in pristojnost)
(1) Naloge službe so:
1.     
načrtovanje, vzpostavitev, upravljanje, vzdrževanje in razvoj
infrastrukture službe,
2.     
izvajanje opazovanja in pridobivanje drugih podatkov, njihova obdelava,
hramba in zagotavljanje njihove kakovosti,
3.     
priprava analiz in ocen naravnih pojavov ali stanja naravnih virov s
področja meteorologije, hidrologije, oceanografije in seizmologije ter napovedi
naravnih pojavov s področja meteorologije, hidrologije in oceanografije,
4.     
obveščanje javnosti in opozarjanje,
5.     
zagotavljanje analiz, ocen in napovedi za potrebe nalog države,
6.     
izpolnjevanje obveznosti iz mednarodnih pogodb in drugo mednarodno
sodelovanje ter
7.     
raziskovanje naravnih pojavov ter razvoj merilnih, analitskih in
prognostičnih tehnik in metod.
(2) Naloga službe je tudi izvajanje službe letalske
meteorologije v skladu s predpisi, ki urejajo letalstvo in zagotavljanje
navigacijskih služb zračnega prometa.
(3) Naloge službe se izvajajo v skladu z mednarodnimi
standardi in pravili ter pravili stroke (načelo strokovnosti).
(4) Naloge službe izvaja organ v sestavi ministrstva,
pristojnega za varstvo okolja (v nadaljnjem besedilu: pristojni organ).
(5) Pristojni organ zagotovi, da se naloge službe iz 2. do 5.
točke prvega odstavka ter naloge iz drugega odstavka tega člena izvajajo
neprekinjeno.
(6) Pristojni organ ima vzpostavljen sistem vodenja kakovosti
v skladu z veljavnimi slovenskimi standardi, ki urejajo sistem vodenja
kakovosti.
6. člen
(posebni pogoji dela)
(1) Javnemu uslužbencu oziroma javni uslužbenki (v nadaljnjem
besedilu: javni uslužbenec) pristojnega organa se lahko odredi pripravljenost
za delo:
-       
če je treba zagotoviti neprekinjeno izvajanje nalog iz 2. do 5. točke
prvega odstavka prejšnjega člena, pa to z razporeditvijo delovnega časa ni
mogoče,
-       
v primerih povečane verjetnosti nastanka razmer iz 15. člena tega
zakona,
-       
v primerih naravnih in drugih nesreč ali neposredne nevarnosti za njihov
nastanek ter v času od njihovega nastanka do vzpostavitve osnovnih pogojev za
življenje ter
-       
v drugih primerih, ko je zaradi spremembe varnostnih razmer ogroženo
življenje ljudi, premoženje, živali, kulturna dediščina oziroma okolje v večjem
obsegu.
(2) Pripravljenost za delo pomeni dosegljivost javnega
uslužbenca po telefonu ali s pomočjo drugih sredstev tako, da je zaradi potrebe
po delu izven njegovega delovnega časa zagotovljena možnost prihoda na delovno
mesto v eni uri od poziva. Čas pripravljenosti za delo se ne všteva v število
ur tedenske oziroma mesečne delovne obveznosti. Če mora javni uslužbenec v času
pripravljenosti za delo dejansko delati, se te ure vštevajo v število ur
tedenske oziroma mesečne delovne obveznosti oziroma kot delo, opravljeno preko
polnega delovnega časa, za katerega veljajo omejitve iz tretjega odstavka tega
člena. Druge organizacijske in tehnične vidike izvajanja pripravljenosti za
delo z internim aktom določi predstojnik pristojnega organa.
(3) Če je zaradi naravnih razmer treba zagotoviti izvajanje
nalog službe, ki jih ni mogoče odložiti, se lahko v primerih iz prvega odstavka
tega člena javnim uslužbencem odredi tudi delo preko polnega delovnega časa.
Nadurno delo lahko traja do štiri ure dnevno, 8 ur tedensko, 20 ur mesečno in
do 170 ur letno, pri čemer se omejitev ugotavlja kot povprečje šestih mesecev.
(4) Pripravljenost za delo iz prvega in drugega odstavka tega
člena in delo preko polnega delovnega časa iz tretjega odstavka tega člena se
odredita pisno. Če zaradi nujnosti opravljanja nalog to ni mogoče, se odredita
ustno. V tem primeru se pisna odreditev vroči javnemu uslužbencu do konca
naslednjega tedna, ko sta bila delo oziroma pripravljenost za delo odrejena.
7. člen
(infrastruktura službe)
(1) Infrastruktura službe so objekti in naprave, s katerimi
se izvajajo opazovanje ter prenos in obdelava podatkov, potrebnih za izvajanje
službe (v nadaljnjem besedilu: infrastruktura službe). Infrastrukturo službe
tvorijo referenčne in druge merilne postaje, objekti in naprave za sprejemanje
podatkov na podlagi mednarodnih izmenjav podatkov ter naprave in tehnološki
sistemi, namenjeni obdelavi podatkov, potrebnih za izvajanje službe.
(2) Infrastruktura službe je gospodarska javna infrastruktura
državnega pomena v upravljanju pristojnega organa.
(3) Merilne postaje so celovite tehnološke enote, ki jih
tvorijo naprave za izvajanje opazovanja in naprave za pošiljanje opazovanih
podatkov, skupaj z ureditvami in objekti, v ali na katerih so te naprave
nameščene.
(4) Ne glede na prejšnji odstavek ureditve ali objekti, v ali
na katerih so nameščene naprave za izvajanje opazovanja ali pošiljanje
podatkov, niso sestavni del merilnih postaj, če so prednostno namenjeni drugi
rabi.
(5) Referenčne merilne postaje so merilne postaje, ki zaradi
odsotnosti neposrednih antropogenih motenj meritev omogočajo trajnost merjenja
in dolgoletne podatkovne nize. Referenčne merilne postaje določi vlada, pri
čemer upošteva naslednja merila:
a)    
lokacija posamezne merilne postaje zagotavlja regionalno
reprezentativnost rezultatov opazovanja, opazovanje vodonosnika, ki se razteza
prek državne meje, ali vključenost v poročanja po mednarodnih obveznostih,
b)    
zemljišče, na katerem je zgrajena merilna postaja, je v lasti države ali
v lasti druge osebe, na katerem druga stvarna pravica državo upravičuje do
izvajanja opazovanja v obdobju, ki je daljše od 20 let,
c)    
s prostorskimi akti na območjih iz tretjega odstavka 9. člena tega
zakona, ni predvidena izvedba prostorskih ureditev, ki bi po izvedbi povzročale
trajne motnje merjenja.
(6) Merilne postaje, ki niso referenčne merilne postaje, so
druge merilne postaje.
(7) Vzpostavitev in obratovanje infrastrukture službe je v
javno korist. Gradnja ali namestitev infrastrukture službe je mogoča na
zemljiščih v lasti države ali na tujih zemljiščih na podlagi druge stvarne
pravice, ki državo upravičuje do izvajanja opazovanja, vzpostavitev drugih
merilnih postaj pa je v skladu s predpisi, ki urejajo graditev, mogoča tudi na
tujem zemljišču na podlagi pogodbe z lastnikom zemljišča.
8. člen
(register infrastrukture službe)
(1) Pristojni organ vodi register infrastrukture službe (v
nadaljnjem besedilu: register), ki vsebuje naslednje podatke:
1.     
vrsto objekta ali naprave iz prvega odstavka prejšnjega člena
(referenčna merilna postaja, druga merilna postaja, objekt ali naprava za
sprejemanje podatkov na podlagi mednarodnih izmenjav podatkov, naprava ali
tehnološki sistem, namenjen obdelavi podatkov, potrebnih za izvajanje službe),
2.     
podatke o lokaciji objekta ali naprave iz prvega odstavka prejšnjega
člena (na primer koordinate, določene v državnem koordinatnem sistemu),
3.     
v primeru merilnih postaj tudi podatek o vrsti merilne postaje (merilna
postaja za izvajanje meteorološkega opazovanja, merilna postaja za izvajanje
hidrološkega opazovanja na tekočih površinskih vodah, merilna postaja za
izvajanje hidrološkega opazovanja na stoječih površinskih vodah, merilna
postaja za izvajanje hidrološkega opazovanja na podzemnih vodah, merilna
postaja za izvajanje oceanografskega opazovanja, merilna postaja za izvajanje
seizmološkega opazovanja).
4.     
v primeru referenčnih merilnih postaj tudi podatek o lokaciji in
velikosti varovalnega območja iz tretjega odstavka 9. člena tega zakona.
(2) Podatki iz 1. do 3. točke prejšnjega odstavka se iz
registra pošljejo v evidenco infrastrukturnih omrežij in objektov v skladu s
predpisom, ki ureja vpis v to evidenco.
(3) Objekti in naprave iz prvega odstavka prejšnjega člena
pridobijo status infrastrukture službe z vpisom v register iz prvega odstavka
tega člena. Pristojni organ vpis izvede najkasneje v dveh mesecih po končani
namestitvi ali graditvi oziroma po pridobljenem uporabnem dovoljenju, kadar je
to zahtevano po predpisih, ki urejajo graditev.
(4) Objekt ali napravo iz prvega odstavka prejšnjega člena,
ki je postal trajno nepotreben za izvajanje službe, pristojni organ odstrani,
nato pa izbriše iz registra. Z izbrisom iz registra objektu ali napravi preneha
status infrastrukture službe.
9. člen
(varstvo infrastrukture službe)
(1) Infrastruktura službe ni v pravnem prometu. Na njej ni
mogoče pridobiti lastninske pravice s priposestvovanjem ali nanjo poseči z
izvršbo.
(2) Zaradi zagotavljanja trajnega nemotenega in kakovostnega
delovanja referenčnih merilnih postaj sta raba prostora in posebna raba vode v
varovalnem območju referenčnih merilnih postaj iz tretjega odstavka tega člena
omejeni v skladu s tretjim do osmim odstavkom tega člena.
(3) Varovalno območje se pri referenčnih merilnih postajah:
-       
za izvajanje meteorološkega opazovanja razteza v oddaljenosti 50 metrov
od meje merilne postaje,
-       
za izvajanje oceanografskega opazovanja razteza v oddaljenosti 50 metrov
od meje merilne postaje,
-       
za izvajanje seizmološkega opazovanja razteza v oddaljenosti 100 metrov
od meje merilne postaje,
-       
za izvajanje hidrološkega opazovanja na podzemnih vodah razteza v
oddaljenosti 50 metrov od meje merilne postaje,
-       
za izvajanje hidrološkega opazovanja na stoječih površinskih vodah
razteza po vodnem zemljišču v oddaljenosti 30 metrov od mesta merilne postaje,
-       
za izvajanje hidrološkega opazovanja na tekočih površinskih vodah
razteza po vodnem zemljišču v oddaljenosti desetkratnika širine vodnega
zemljišča na mestu merilne postaje, merjeno po osi vodotoka, vendar ne več kot
250 metrov od mesta merilne postaje.
(4) Pristojni organ v skladu s predpisi, ki urejajo urejanje
prostora, kot nosilec urejanja prostora pripravi smernice, s katerimi na
varovalnem območju referenčnih merilnih postaj natančneje opredeli omejitve
rabe prostora in posebne rabe vode iz drugega odstavka tega člena.
(5) Če se s postopki prostorskega načrtovanja na varovalnem
območju referenčnih merilnih postaj načrtujejo prostorske ureditve, pristojni
organ v postopku priprave prostorskega akta v skladu s predpisi, ki urejajo
urejanje prostora, kot nosilec urejanja prostora sodeluje z mnenjem. V mnenju
se opredeli do skladnosti predvidenih prostorskih ureditev s smernicami iz
prejšnjega odstavka ter do vplivov načrtovane prostorske ureditve na trajnost
opazovanja in kakovost meritev na referenčni merilni postaji.
(6) Vzdrževalna dela v javno korist je treba načrtovati tako,
da ne povzročijo trajnih motenj merjenja ali kakovostnega delovanja referenčnih
merilnih postaj ali spremembo lastnosti iz petega odstavka 7. člena tega
zakona. Če vzdrževalnih del v javno korist ni mogoče izvesti na način iz
prejšnjega stavka ali le z nesorazmernimi stroški, mora investitor vzdrževalnih
del v javno korist pristojnemu organu povrniti stroške prilagoditve ali
premestitve merilne postaje.
(7) Na varovalnem območju referenčne merilne postaje za
izvajanje hidrološkega opazovanja površinskih voda oziroma hidrološkega
opazovanja podzemnih voda je prepovedana posebna raba površinske oziroma
podzemne vode, ki spreminja vodni režim tako, da trajno onemogoča kakovost,
celovitost in reprezentativnost meritev hidroloških parametrov površinske
oziroma podzemne vode, ki se merijo na posamezni referenčni merilni postaji.
(8) Ne glede na prejšnji odstavek sme pristojni organ
podeliti vodno pravico, če vlagatelj vloge za pridobitev vodnega dovoljenja
oziroma kandidat za pridobitev koncesije predloži izjavo v obliki notarskega
zapisa, da bo pristojnemu organu povrnil stroške prilagoditve referenčne
merilne postaje ali, če prilagoditev ne bi bila zadostna, stroške vzpostavitve
nove referenčne merilne postaje in odstranitve obstoječe referenčne merilne
postaje.
10. člen
(izvajanje opazovanja)
(1) Podatke, potrebne za izvajanje službe, pristojni organ
pridobiva z meteorološkim, hidrološkim, oceanografskim in seizmološkim
opazovanjem. Izvaja se opazovanje najmanj tistih veličin, ki so potrebne za
analize, ocene in napovedi iz drugega odstavka 13. člena tega zakona.
(2) Opazovanje se izvaja z meritvami z infrastrukturo službe
in s posebnimi oblikami merjenja ali opazovanja (vizualno opazovanje
meteoroloških pojavov in fenološkega razvoja rastlin, radiosondažne meritve in
podobno).
(3) Pristojni organ zagotavlja kakovost opazovanj z uporabo
postopkov in metod dela, ki so skladni z mednarodnimi standardi in pravili ter
pravili stroke. Preskusne in umerjevalne metode lahko akreditira pri nacionalni
akreditacijski službi v skladu z veljavnim slovenskim standardom, ki ureja
splošne zahteve za usposobljenost preskuševalnih in kalibracijskih
laboratorijev.
(4) Lastnik oziroma lastnica (v nadaljnjem besedilu: lastnik)
ali drug posestnik oziroma posestnica (v nadaljnjem besedilu: posestnik)
zemljišča mora zaradi izvajanja začasnega opazovanja dopustiti dostop na
zemljišče, postavitev in obratovanje začasnih objektov ali merilnih naprav,
izkopna ali vrtalna dela, poskusna črpanja in druga za izvedbo opazovanja
potrebna dela. Izvajalec opazovanja mora pri izvajanju del iz prejšnjega stavka
čim manj vplivati na rabo in stanje zemljišča, po opravljenih delih pa
vzpostaviti prejšnje stanje zemljišča.
(5) Lastnik ali drug posestnik zemljišča iz prejšnjega
odstavka je upravičen do odškodnine za škodo, ki mu je nastala zaradi del iz
prejšnjega odstavka.
(6) Podatke, potrebne za izvajanje službe, pristojni organ
pridobiva tudi prek izmenjav podatkov v skladu z mednarodnimi pogodbami ali na
podlagi drugega mednarodnega sodelovanja.
11. člen
(drugi viri podatkov za izvajanje službe)
(1) Če so lastniki ali upravljavci objektov ali naprav v
skladu s predpisi, ki urejajo njihovo obratovanje, dolžni izvajati opazovanje
oziroma monitoring meteoroloških, hidroloških, oceanografskih ali seizmoloških
pojavov, podatke opazovanja brezplačno in sproti pošiljajo pristojnemu organu.
(2) Pravne osebe, državni organi ali organi lokalne
skupnosti, ki imajo na ozemlju Republike Slovenije nameščene naprave, s
katerimi izvajajo seizmološko opazovanje, pristojnemu organu brezplačno
pošiljajo izmerjene podatke in podatke o lokaciji, načinu, namenu ter trajanju
opazovanja.
(3) Oseba iz prvega ali drugega odstavka tega člena in
pristojni organ skleneta dogovor o pošiljanju podatkov opazovanj, v katerem
določita vrste podatkov ter njihovo obliko in način pošiljanja. Šteje se, da
oseba iz prvega ali drugega odstavka tega člena svojo obveznost izpolni, če
pristojnemu organu omogoči sproten dostop do vseh podatkov, ki jih pridobiva z
opazovanjem, prek javnih komunikacijskih omrežij in v strojno berljivi obliki.
(4) Pristojni organ osebam iz prvega in drugega odstavka tega
člena na njihovo zahtevo ali na svojo pobudo izdaja priporočila o lokaciji,
namestitvi in vzdrževanju objektov in naprav za izvajanje opazovanja.
(5) Za izdelavo analiz, ocen in napovedi iz 13. člena tega
zakona lahko pristojni organ uporabi tudi:
-       
podatke obratovalnih monitoringov, ki jih v skladu s predpisi, ki
urejajo varstvo okolja, zagotavljajo povzročitelji obremenitve okolja,
-       
podatke o odvzetih količinah vode in podatke o vplivu posebne rabe vode
ali objekta in naprav na vodni režim, ki jih v skladu s predpisi, ki urejajo
vode, zagotavljajo imetniki vodnih pravic, ter
-       
druge dostopne podatke, ki se zbirajo o posameznih pojavih, povezanih z
vremenom, podnebjem, celinskimi vodami, morjem in potresi.
(6) Zaradi ocene stopnje potresnih učinkov je pristojni organ
upravičen v primeru potresa z intenziteto V. ali višje stopnje po evropski
potresni lestvici (EMS-98) od lastnikov objektov brezplačno zbirati podatke o
poškodbah na teh objektih.
(7) Zaradi ločevanja naravnih od umetno povzročenih potresov
izvajalci večjih razstreljevanj na ozemlju Republike Slovenije najkasneje v
osmih dneh po izvedenem razstreljevanju pošljejo pristojnemu organu podatke o
kraju, času, vrsti in namenu razstreljevanja ter količini uporabljenega
razstreliva.
12. člen
(hramba podatkov opazovanja ter obveznost navedbe vira)
(1) Pristojni organ vzpostavi, vodi in vzdržuje zbirko
podatkov meteorološkega, hidrološkega, oceanografskega in seizmološkega
opazovanja (v nadaljnjem besedilu: zbirka podatkov opazovanja).
(2) Zbirka podatkov opazovanja vsebuje podatke opazovanja iz
prvega odstavka 10. člena tega zakona ter podatke iz prvega, drugega, šestega
in sedmega odstavka prejšnjega člena.
(3) Podatki v zbirki podatkov opazovanja se hranijo trajno.
(4) Oseba, ki pridobi podatke iz zbirke podatkov opazovanja
in jih objavi, mora ob objavi navesti vir podatkov. Enako mora storiti oseba,
ki pridobljene podatke iz prejšnjega stavka pred objavo obdela.
13. člen
(analize, ocene in napovedi)
(1) Pristojni organ pripravlja analize in ocene naravnih
pojavov ali stanja naravnih virov s področja meteorologije, hidrologije,
oceanografije in seizmologije ter napovedi s področja meteorologije,
hidrologije in oceanografije. Analize, ocene in napovedi pripravlja s
strokovnim znanjem in presojo na podlagi podatkov iz 10. in 11. člena tega
zakona in drugih podatkovnih virov. Analize in ocene se pripravljajo zaradi
proučevanja meteoroloških, hidroloških, oceanografskih in seizmoloških pojavov
in stanja naravnih virov, napovedi pa za napovedovanje meteoroloških,
hidroloških in oceanografskih razmer ter neugodnih ali škodljivih pojavov ali
procesov zaradi njih.
(2) Pristojni organ pripravlja naslednje analize, ocene in
napovedi, ki so potrebne za obveščanje javnosti iz 14. člena tega zakona,
opozarjanje iz 15. člena tega zakona ter za izvedbo nalog iz 16. in 17. člena
tega zakona:
1.     
analize in napovedi vremena, vključno z napovedmi neugodnih ali nevarnih
vremenskih razmer,
2.     
biometeorološke, agrometeorološke in fenološke analize ter napovedi,
3.     
analize podnebja in napovedi podnebnih sprememb,
4.     
analize in napovedi neugodnih ali škodljivih ekoloških razmer, povezanih
z meteorološkimi, hidrološkimi, oceanografskimi in seizmološkimi pojavi,
5.     
analiza snežnih razmer in napoved možnosti nastanka snežnih plazov,
6.     
analize in napovedi valovanja, tokovanja in plimovanja morja, vključno z
napovedmi neugodnih ali nevarnih razmer na morju,
7.     
analize in napovedi hidroloških razmer, vključno z napovedmi neugodnih
ali nevarnih hidroloških razmer,
8.     
analize in napovedi vodne bilance,
9.     
ocene in napovedi količinskega stanja voda in ocene razpoložljivih
vodnih virov,
10.  
analize hidroloških značilnosti vodnih območij in vodnih teles ter
napovedi hidroloških sprememb na vseh elementih hidrološkega cikla,
11.  
analiza potresnih in drugih dinamičnih pojavov v litosferi,
12.  
izdelava ocene potresne nevarnosti ter drugih strokovnih podlag in ocen
potresnih veličin.
(3) Pristojni organ ocenjuje verjetnost nastanka nevarnih
vremenskih in hidroloških razmer ali nevarnih razmer na morju, verjetnost
nastanka snežnih plazov ter z njimi povezano ogroženost človeških življenj,
zdravja in premoženja.
(4) Analize, ocene in napovedi iz tega člena, ki jih pristojni
organ objavi, so uradne.
14. člen
(obveščanje javnosti)
(1) Pristojni organ obvešča javnost z objavljanjem:
1.     
informacij o trenutnih vremenskih in hidroloških razmerah in razmerah na
morju,
2.     
obvestil o trenutnih nevarnih vremenskih ali hidroloških razmerah ali
nevarnih razmerah na morju,
3.     
splošnih meteoroloških, hidroloških in oceanografskih napovedi,
4.     
posebnih meteoroloških, hidroloških in oceanografskih napovedi,
namenjenih splošni javnosti (za gorski svet, letalstvo, obmorski svet in
podobno),
5.     
informacij o snežnih razmerah,
6.     
informacij o podnebnih razmerah in napovedi podnebnih razmer,
7.     
splošnih obvestil o potresni dejavnosti in potresni nevarnosti,
8.     
obvestil o potresih in njihovih učinkih na ozemlju Republike Slovenije,
9.     
drugih analiz, ocen in napovedi iz prejšnjega člena.
(2) Obveščanje javnosti iz prejšnjega odstavka poteka zlasti
z objavljanjem na spletni strani pristojnega organa, lahko pa tudi z drugimi
oblikami obveščanja. Informacije iz prejšnjega odstavka, ki jih objavi
pristojni organ, so uradne.
(3) Kdor objavi ali povzame sporočilo z vsebino iz prvega
odstavka tega člena, mora objavo opremiti z navedbo vira. Če objavi
informacijo, ki jo je izdal pristojni organ, jo mora opremiti tudi z navedbo,
da gre za uradno informacijo.
15. člen
(opozarjanje)
(1) Če pristojni organ na podlagi trenutnih vremenskih,
hidroloških ali razmer na morju in ocene iz tretjega odstavka 13. člena tega
zakona ugotovi, da obstaja velika verjetnost nastanka izrednih ali nevarnih
vremenskih in hidroloških razmer ali razmer na morju ali verjetnost nastanka
snežnih plazov, zaradi katerih so lahko ogrožena človeška življenja, njihovo
zdravje in premoženje, izda in objavi opozorilo.
(2) Pristojni organ v opozorilu iz prejšnjega odstavka
opredeli vzrok ogrožanja in po možnosti tudi območje, na katerem lahko
nastanejo škodljive posledice, da bi se preprečile ali zmanjšale škodljive
posledice, pa tudi splošna priporočila za ravnanje. Sporočilo s to vsebino
opremi z besedilom »Opozorilo«.
(3) Oseba, ki povzame ali objavi opozorilo iz prvega odstavka
tega člena, mora navesti, da gre za opozorilo pristojnega organa, in čas, ko ga
je izdal pristojni organ.
(4) Na območju Republike Slovenije je prepovedano razširjati
informacije z vsebino iz prvega odstavka tega člena, če njihov vir ni pristojni
organ.
(5) Ne glede na prejšnji odstavek lahko osebe iz prvega
odstavka 11. člena tega zakona v skladu s predpisi iz prvega odstavka 11. člena
tega zakona objavljajo informacije, v katerih opozarjajo na zmanjšano varnost
uporabe objektov, ki jih upravljajo, če je ta posledica verjetnega nastanka
nevarnih ali neugodnih vremenskih, hidroloških razmer ali razmer na morju.
16. člen
(zagotavljanje posebnih analiz, ocen in napovedi in drugih
storitev za potrebe zaščite in reševanja, obrambe ter iskanja in reševanja na
morju)
(1) Služba je v skladu s predpisi, ki urejajo varstvo pred
naravnimi in drugimi nesrečami, del sistema opazovanja, obveščanja in
alarmiranja. Za potrebe obveščanja, alarmiranja in aktiviranja sil za zaščito,
reševanje in pomoč ter učinkovitega in varnega opravljanja njihovih nalog
zagotavlja pristojni organ državnim organom, pristojnim za zaščito in
reševanje, podatke opazovanja, posebne analize, ocene in napovedi ter druge
storitve s področja službe. Vsebina, obseg in način pošiljanja podatkov
opazovanja, ocen, analiz in napovedi ter s tem povezane storitve se določijo s
sporazumom med organom, pristojnim za zaščito in reševanje, in pristojnim
organom, če s predpisi, ki urejajo varstvo pred naravnimi in drugimi nesrečami,
ni določeno drugače.
(2) Za potrebe obrambe države zagotavlja pristojni organ
Slovenski vojski podatke opazovanja, posebne analize, ocene in napovedi ter
druge storitve s področja službe. Minister, pristojen za obrambo, in minister,
pristojen za varstvo okolja, s sporazumom določita način sodelovanja med
pristojnim organom in Slovensko vojsko ter vsebino, obseg in način pošiljanja
podatkov opazovanja, ocen, analiz in napovedi ter s tem povezanih storitev.
(3) Za potrebe iskanja in reševanja na morju ter drugih nalog
za izvajanje pristojnosti na morju zagotavlja pristojni organ državnim organom,
pristojnim za pomorstvo, podatke opazovanja, posebne analize, ocene in napovedi
ter druge storitve s področja službe. Vsebina, obseg in način pošiljanja
podatkov opazovanja, ocen, analiz in napovedi ter z njimi povezanih storitev se
določijo s sporazumom med organom, pristojnim za pomorstvo, in pristojnim
organom.
17. člen
(zagotavljanje posebnih analiz, ocen in napovedi in drugih
storitev za potrebe drugih državnih organov)
(1) Pristojni organ zagotavlja podatke opazovanja, posebne
analize, ocene in napovedi ter s tem povezane storitve s področja službe tudi
drugim državnim organom, če jih ti potrebujejo za izvedbo z zakonom predpisanih
nalog s svojega delovnega področja, zlasti za potrebe upravljanja voda, varstva
okolja in ohranjanja narave, varstva kulturne dediščine, za potrebe javnega
zdravja, prostorskega načrtovanja, za upravne in druge naloge s področja
graditve, prometa, energetike, kmetijstva in gozdarstva ter drugih gospodarskih
dejavnosti.
(2) Vsebino, obseg in način pošiljanja podatkov opazovanja,
ocen, analiz, napovedi, s tem povezane storitve ter druga vprašanja sodelovanja
s posebnim sporazumom določita pristojni organ in organ, ki te informacije in
storitve potrebuje, v soglasju z ministrom, pristojnim za varstvo okolja.
18. člen
(raziskave in razvoj ter mednarodno sodelovanje)
(1) Pristojni organ izvaja ali vodi raziskave meteoroloških,
hidroloških, oceanografskih in seizmoloških pojavov ter razvija merilne,
analitske in prognostične tehnike in metode.
(2) Za izvajanje naloge iz prejšnjega odstavka se lahko
pristojni organ povezuje z domačimi ali tujimi raziskovalnimi organizacijami in
izobraževalnimi institucijami, nevladnimi organizacijami, izvajalci
enakovrstnih služb v drugih državah in gospodarskimi družbami.
(3) Poleg mednarodnega sodelovanja iz prejšnjega odstavka
pristojni organ skrbi tudi za izpolnjevanje obveznosti iz mednarodnih pogodb s
področja meteorološkega, hidrološkega, oceanografskega in seizmološkega
opazovanja, napovedovanja, obveščanja in drugih izmenjav podatkov.
III. LASTNA DEJAVNOST
19. člen
(izvajanje storitev za druge osebe)
(1) Pristojni organ lahko izvaja storitve z dodano vrednostjo
za osebe, ki niso osebe iz 16. ali 17. člena tega zakona v okviru lastne
dejavnosti in v skladu s predpisi, ki urejajo javne finance.
(2) Storitve iz prejšnjega odstavka so zagotavljanje posebnih
analiz, ocen in napovedi s področja službe, izdelanih ali prilagojenih za
potrebe osebe, ki ni oseba iz 16. ali 17. člena tega zakona, in s tem povezane
storitve.
(3) Pristojnemu organu, ki v postopku javnega naročanja
sodeluje kot kandidat ali ponudnik, naročnik spregleda nepredložitev finančnih
zavarovanj.
(4) Med storitve lastne dejavnosti spada tudi zagotavljanje
omrežnih storitev, ki se izvaja v skladu z zakonom, ki ureja infrastrukturo
prostorskih informacij.
IV. INŠPEKCIJSKI NADZOR
20. člen
(inšpekcijski nadzor)
Nadzor nad izvajanjem tega zakona opravlja inšpekcija,
pristojna za okolje.
V. KAZENSKE DOLOČBE
21. člen
(prekrški)
(1) Z globo od 200 do 3.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
pristojnemu organu brezplačno in sproti ne pošilja podatkov iz prvega
ali drugega odstavka 11. člena tega zakona ali prek javnih komunikacijskih
omrežij ne omogoči sprotnega dostopa do vseh podatkov opazovanja v strojno
berljivi obliki,
2.     
pristojnemu organu ne pošlje podatkov v skladu s sedmim odstavkom 11.
člena tega zakona,
3.     
pri objavi podatkov iz zbirke podatkov opazovanja ne navede njihovega
vira (četrti odstavek 12. člena tega zakona),
4.     
pri objavi informacije iz prvega odstavka 14. člena tega zakona ne
objavi vira in navedbe, da gre za uradno informacijo (tretji odstavek 14. člena
tega zakona),
5.     
če objavi ali povzame opozorilo pristojnega organa iz prvega odstavka
15. člena tega zakona brez navedbe, da gre za opozorilo pristojnega organa, ali
brez navedbe časa, ko ga je pristojni organ izdal (tretji odstavek 15. člena
tega zakona),
6.     
na območju Republike Slovenije razširja informacije z vsebino iz prvega
odstavka 15. člena tega zakona, katere vir ni pristojni organ (četrti odstavek
15. člena tega zakona).
(2) Z globo od 50 do 500 eurov se za prekršek iz prejšnjega
odstavka kaznuje odgovorna oseba pravne osebe ali odgovorna oseba samostojnega
podjetnika posameznika oziroma posameznika, ki samostojno opravlja dejavnost,
ter odgovorna oseba v državnem organu ali v samoupravni lokalni skupnosti.
(3) Z globo od 50 do 250 eurov se za prekršek iz prvega
odstavka tega člena kaznuje posameznik.
22. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
VI. PREHODNE IN KONČNE DOLOČBE
23. člen
(obstoječa infrastruktura službe, register, zbirka in
uskladitev izvajanja lastne dejavnosti)
(1) Obstoječi objekti in naprave iz prvega odstavka 7. člena
tega zakona pridobijo status infrastrukture službe z uveljavitvijo tega zakona.
(2) Pristojni organ v šestih mesecih po uveljavitvi tega
zakona vzpostavi register iz prvega odstavka 8. člena tega zakona in vanj vpiše
podatke o obstoječih objektih in napravah iz prvega odstavka 7. člena tega
zakona. Podatke iz drugega odstavka 8. člena pristojni organ najpozneje v enem
letu po uveljavitvi tega zakona pošlje organu, pristojnemu za vodenje evidence
infrastrukturnih omrežij in objektov.
(3) Pristojni organ v šestih mesecih po uveljavitvi tega
zakona vzpostavi zbirko podatkov opazovanja iz prvega odstavka 12. člena tega
zakona, v katero vključi tudi podatke preteklih opazovanj, ki jih ima v
trenutku vzpostavitve zbirke.
(4) Pristojni organ v enem letu po uveljavitvi tega zakona
izvajanje storitev iz prvega odstavka 19. člena tega zakona uskladi s predpisi,
ki urejajo javne finance.
24. člen
(izvršilni predpis)
Vlada v enem letu po uveljavitvi tega zakona izda predpis iz
petega odstavka 7. člena tega zakona.
25. člen
(prenehanje veljavnosti, prenehanje uporabe in podaljšanje
uporabe)
(1) Z dnem uveljavitve tega zakona prenehajo veljati:
-       
Zakon o meteorološki dejavnosti (Uradni list RS, št. 49/06),
-       
Pravilnik o vrsti podatkov, ki se štejejo za državno meteorološko
informacijo (Uradni list RS, št. 32/11),
-       
Pravilnik o načinu sporočanja informacij, ki sestavljajo zbirke podatkov
izvajalca državne meteorološke službe (Uradni list RS, št. 32/11) in
-       
Sklep o določitvi cen izdelkov in storitev, ki niso državna meteorološka
informacija (Uradni list RS, št. 35/14).
(2) Z dnem uveljavitve tega zakona se preneha uporabljati
Pravilnik o delu in instrumentalni opremi meteoroloških postaj in drugih služb
za meteorološko pomoč v letalstvu na letališčih, ki so odprta za javni zračni
promet (Uradni list SFRJ, št. 45/67, Uradni list RS, št. 18/01 – ZLet in 49/06
– ZMetD).
(3) Ne glede na prvi odstavek tega člena se tretji in četrti
odstavek 30. člena Zakona o meteorološki dejavnosti (Uradni list RS, št. 49/06)
ter Sklep o določitvi cen izdelkov in storitev, ki niso državna meteorološka
informacija (Uradni list RS, št. 35/14) uporabljajo do uskladitve iz četrtega
odstavka 23. člena tega zakona.
26. člen
(uskladitev drugih zakonov s tem zakonom)
(1) Do uskladitve 97., 98. in 99. člena Zakona o varstvu
okolja (Uradni list RS, št. 39/06 – uradno prečiščeno besedilo, 49/06 – ZMetD,
66/06 – odl. US, 33/07 – ZPNačrt, 57/08 – ZFO-1A, 70/08, 108/09, 108/09 –
ZPNačrt-A, 48/12, 57/12, 92/13, 56/15, 102/15 in 30/16) s tem zakonom se šteje,
da se monitoring hidroloških in seizmoloških pojavov izvaja v skladu s tem
zakonom.
(2) Do uskladitve 44. člena Zakona o vodah (Uradni list RS,
št. 67/02, 2/04 – ZZdrI-A, 41/04 – ZVO-1, 57/08, 57/12, 100/13, 40/14 in 56/15)
s tem zakonom se šteje, da merilne postaje za izvajanje hidrološkega in
oceanografskega opazovanja po tem zakonu niso vodna infrastruktura iz 44. člena
Zakona o vodah (Uradni list RS, št. 67/02, 2/04 – ZZdrI-A, 41/04 – ZVO-1,
57/08, 57/12, 100/13, 40/14 in 56/15).
27. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 811-03/17-1/12
Ljubljana, dne 18. oktobra 2017
EPA 2143-VII
Državni zbor
Republike Slovenije
dr. Milan Brglez l.r.
Predsednik