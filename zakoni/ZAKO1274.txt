1. člen
S tem zakonom se uvaja obveznost obračunavanja in plačevanja
davka od prometa zavarovalnih poslov (v nadaljnjem besedilu: davek od
zavarovalnih poslov) na območju Republike Slovenije.
2. člen
Prihodki od davka od zavarovalnih poslov pripadajo proračunu
Republike Slovenije.
3. člen
Davek od zavarovalnih poslov se plačuje od opravljenih
zavarovalnih poslov.
Zavarovalni posli po tem zakonu so sklepanje in izvrševanje
pogodb o premoženjskem oziroma življenjskem zavarovanju.
4. člen
Zavezanec za davek od zavarovalnih poslov (v nadaljnjem
besedilu: davčni zavezanec) je zavarovalnica in druga pravna oseba, ki opravlja
zavarovalne posle na območju Republike Slovenije v skladu z zakonom.
5. člen
Obveznost obračuna davka od zavarovalnih poslov nastane za
davčnega zavezanca takrat, ko je opravljen zavarovalni posel.
Šteje se, da je zavarovalni posel opravljen, ko je izdan
račun za plačilo zavarovalne premije, pri osebnih zavarovanjih pa, ko je
zavarovalna premija plačana.
6. člen
Osnova za obračun davka od zavarovalnih poslov (v nadaljnjem
besedilu: davčna osnova) je premija oziroma prispevek, ki se plačuje na podlagi
sklenjene zavarovalne pogodbe (v nadaljnjem besedilu: zavarovalna premija).
V davčno osnovo iz prejšnjega odstavka se všteva tudi
udeležba na dobičku, ki se pripiše zavarovalni vsoti.
7. člen
Davek od zavarovalnih poslov se plačuje po stopnji 8,5% od
davčne osnove.
8. člen
Davka od zavarovalnih poslov se ne plačuje od:
1.     
obveznih pokojninskih in invalidskih zavarovanj ter obveznih
zdravstvenih zavarovanj;
2.     
premoženjskih (nezgodnih in zdravstvenih) in življenjskih zavarovanj,
pri katerih zavarovalno razmerje ni krajše od dobe 10 let;
3.     
zavarovanj, ki krijejo nevarnosti izven območja Republike Slovenije;
4.     
pozavarovanj.
Za življenjska zavarovanja iz 2. točke prejšnjega odstavka se
štejejo vsa življenjska zavarovanja, ne glede na to, ali se zavarovalna vsota
izplača v enkratnem znesku ali v obliki rente.
9. člen
Davčni zavezanec plačuje davek od zavarovalnih poslov od
opravljenih zavarovalnih poslov v koledarskem mesecu.
10. člen
Davčni zavezanec mora v svojih evidencah zagotoviti podatke o
davčnih osnovah, na podlagi katerih obračunava in plačuje davek od zavarovalnih
poslov.
Na podlagi podatkov iz evidenc iz prejšnjega odstavka sestavi
davčni zavezanec mesečni obračun davka, ki ga mora predložiti Finančni upravi
Republike Slovenije (v nadaljnjem besedilu: davčni organ) v 15 dneh po poteku
meseca, za katerega je sestavil obračun.
Iz obračuna iz prejšnjega odstavka morajo biti razvidni:
obdobje, za katero se plačuje davek, davčna osnova, davčna stopnja in znesek
obračunanega davka.
Davčni zavezanec mora davčnemu organu predložiti obračun
davka, ne glede na to, ali je za obdobje, za katero predloži obračun, dolžan
plačati davek ali ne.
Davčni zavezanec mora plačati obračunani davek v 15 dneh po
poteku meseca, za katerega je sestavil mesečni obračun.
11. člen
Če zavarovalna pogodba za zavarovanja iz 2. točke prvega
odstavka 8. člena tega zakona preneha pred potekom 10 let, mora davčni
zavezanec obračunati in plačati davek od zavarovalnih poslov.
Ne glede na prejšnji odstavek, se davka od zavarovalnih
poslov ne obračuna in plača v primerih izrednega prenehanja zavarovalne pogodbe
iz 2. točke prvega odstavka 8. člena tega zakona zaradi smrti zavarovanca.
Davek iz prvega odstavka tega člena se odmeri od vsote, ki se
izplača zavarovancu ali zavarovalcu, in sicer v 15 dneh po poteku meseca, v
katerem je zavarovanje prenehalo.
12. člen
Obračunavanje in plačevanje davka od zavarovalnih poslov
nadzoruje davčni organ v skladu z zakonom, ki ureja davčni postopek in zakonom,
ki ureja finančno upravo.
Če davčni zavezanec ne predloži obračuna davka od
zavarovalnih poslov, ali ga predloži v nepopolni obliki, ali če davčni organ
ugotovi, da davčna obveznost ni pravilno obračunana, kot tudi glede obresti in zamudnih
obresti, pravnih sredstev in vseh vprašanj postopka in pristojnosti davčnega
organa, ki niso določeni s tem zakonom, se uporablja zakon, ki ureja davčni
postopek in zakon, ki ureja finančno upravo.
13. člen
Od zavarovalnih premij oziroma izdanih računov na podlagi
zavarovalnih pogodb, ki so sklenjene pred uveljavitvijo tega zakona, se plača
davek od zavarovalnih poslov po določbah tega zakona.
14. člen
(1) Z globo od 4.000 do 75.000 eurov se kaznuje za prekršek
pravna oseba, če:
1.     
ne obračuna davka ter ne sestavi in ne predloži mesečnega obračuna davka
davčnemu organu v skladu z 10. členom tega zakona;
2.     
ne plača davka v roku iz 10. in 11. člena tega zakona.
(2) Z globo od 4.000 do 125.000 eurov se za prekršek iz
prejšnjega odstavka kaznuje pravna oseba, ki se po zakonu, ki ureja gospodarske
družbe, šteje za srednjo ali veliko gospodarsko družbo.
(3) Z globo od 800 do 4.000 eurov se kaznuje tudi odgovorna
oseba pravne osebe, če stori prekršek iz prvega odstavka tega člena.
(4) Za prekrške iz tega člena se sme v hitrem postopku izreči
globa tudi v znesku, ki je višji od najnižje predpisane globe, določene s prvim
do tretjim odstavkom tega člena.

Zakon o davku od prometa zavarovalnih poslov –
ZDPZP (Uradni list RS, št. 57/99)
vsebuje naslednjo končno določbo:
»15. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
davku od prometa zavarovalnih poslov – ZDPZP-A (Uradni list RS, št. 72/05)
vsebuje naslednjo končno določbo:
»6. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o davku od prometa
zavarovalnih poslov – ZDPZP-B (Uradni list RS, št. 90/14)
vsebuje naslednjo končno določbo:
»KONČNA DOLOČBA
5. člen
Ta zakon začne veljati 1. januarja 2015.«.