1. člen
Rudnik urana Žirovski vrh trajno preneha z izkoriščanjem in
raziskovanjem uranove rude.
2. člen
Po tem zakonu pomeni trajno prenehanje izkoriščanja in
raziskovanja uranove rude: 
-       
načrtovanje in izvedbo začasnega zavarovanja okolja ter objektov pred
nevarnostjo za zdravje ljudi, dokler se ne bo v celoti začel izvajati program
trajnega prenehanja izkoriščanja uranove rude in preprečevanje posledic
rudarjenja v Rudniku urana Žirovski vrh; 
-       
načrtovanje in izvedbo zaprtja objektov; 
-       
načrtovanje in izvedbo trajnega zavarovanja okolja pred posledicami
izkoriščanja uranove rude in potrebno dekomisijo; 
-       
zagotavljanje nadzora nad zavarovanjem okolja, vključno z radiološkim in
meteorološkim monitoringom v času zapiranja in po zaprtju rudnika; 
-       
programiranje in uvedbo primernih nadomestnih dejavnosti za zaposlovanje
delavcev, ki v rudniku niso več potrebni, s posebno presojo vplivov na okolje,
če gre za uvedbo dejavnosti na območju rudnika; 
-       
spremljanje zdravstvenega stanja delavcev, ki delajo ali so delali na
delovnih mestih z benificirano delovno dobo.
3. člen
Za izvedbo trajnega prenehanja izkoriščanja uranove rude in
preprečevanja posledic rudarjenja se Rudnik urana Žirovski vrh preoblikuje v
javno podjetje.
Javno podjetje iz prejšnjega odstavka zagotavlja izvedbo vseh
nalog trajnega prenehanja izkoriščanja in raziskovanja uranove rude iz
prejšnjega člena, razen nalog radiološkega in meteorološkega monitoringa, ki
jih zagotavlja javni gospodarski zavod za radioaktivne odpadke, ki v skladu z
zakonom, ki ureja varstvo pred ionizirajočimi sevanji in jedrsko varnost,
izvaja obvezno državno gospodarsko javno službo dolgoročnega nadzora in
vzdrževanja odlagališč rudarske in hidrometalurške jalovine.
4. člen
Javno podjetje iz 3. člena se preoblikuje v družbo z omejeno
odgovornostjo.
Firma preoblikovanega javnega podjetja se glasi: Rudnik
Žirovski vrh, javno podjetje za zapiranje rudnika urana, družba z omejeno
odgovornostjo (v nadaljnjem besedilu: javno podjetje), s sedežem Todraž št. 1,
Gorenja vas.
Ustanovitelj in edini lastnik javnega podjetja je Republika
Slovenija.
Akt o preoblikovanju sprejme Vlada Republike Slovenije.
5. člen
Javno podjetje v okviru svojih dejavnosti:
-       
načrtuje in izvaja zapiranje rudnika urana;
-       
načrtuje in izvaja trajno zavarovanje okolja pred posledicami
izkoriščanja rudnika urana;
-       
opravlja druge dejavnosti, potrebne za izvedbo zaprtja rudnika urana.
6. člen
(črtan)
7. člen
(črtan)
8. člen
Z aktom o preoblikovanju javnega podjetja se za premoženje
Republike Slovenije, s katerim upravlja javno podjetje, opredeli višina
prenesenega premoženja, višina osnovnega kapitala javnega podjetja in višina
neposlovnih sredstev.
Preneseno premoženje iz prejšnjega odstavka tega zakona
prevzame v last javno podjetje z dnem sprejema akta o preoblikovanju.
Javno podjetje v okviru svojega premoženja letno zagotavlja
odškodnino prizadetim prebivalcem v lokalni skupnosti zaradi obremenitve
okolja. Natančnejša merila in način izplačila se uredi v podzakonskem aktu.
9. člen
Za uresničitev nalog iz 2. člena tega zakona Vlada Republike
Slovenije sprejme program izvedbe trajnega prenehanja izkoriščanja uranove rude
in preprečevanje posledic rudarjenja v Rudniku urana Žirovski vrh. 
Sredstva za pripravo in izvedbo programa iz prejšnjega
odstavka se zagotavljajo iz proračuna Republike Slovenije in iz lastnih virov
javnega podjetja.
10. člen
Za izvajanje nalog po programu izvedbe trajnega prenehanja
izkoriščanja uranove rude in preprečevanju posledic rudarjenja v Rudniku urana
Žirovski vrh, izdela javno podjetje vsako leto do 1. septembra operativni plan
aktivnosti za izvedbo programa v naslednjem letu z oceno potrebnih sredstev in
do 31. marca poročilo o izvajanju programa za preteklo leto. 
Operativni plan aktivnosti in poročilo o izvajanju programa
obravnava in sprejme Vlada Republike Slovenije in o tem poroča Državnemu zboru.
11. člen
Inšpekcijski nadzor nad izvajanjem trajnega prenehanja
izkoriščanja uranove rude in preprečevanjem posledic rudarjenja opravljajo
inšpektorji v okviru svojih pristojnosti.
12. člen
Po izpolnitvi programa iz 9. člena tega zakona se opravi
redna likvidacija javnega podjetja.
Likvidacija javnega podjetja se lahko opravi pred
izpolnitvijo programa iz 9. člena tega zakona, če Vlada Republike Slovenije
prenese izvajanje nalog javnega podjetja na režijski obrat, ustanovljen v
okviru ministrstva, pristojnega za okolje.
Pred likvidacijo javnega podjetja Vlada Republike Slovenije
določi območje omejene rabe prostora zaradi odlagališč rudarske in
hidrometalurške jalovine in višino nadomestila zaradi omejene rabe prostora, do
katere je upravičena lokalna skupnost, na območju katere se nahajajo ta
odlagališča.

Zakon o trajnem prenehanju izkoriščanja
uranove rude in preprečevanju posledic rudarjenja v Rudniku urana Žirovski vrh
(Uradni list RS, št. 36/92)
vsebuje naslednjo končno določbo:
»13. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
trajnem prenehanju izkoriščanja uranove rude in preprečevanju posledic
rudarjenja v Rudniku urana Žirovski vrh – ZTPIU-A (Uradni list RS, št. 28/00)
vsebuje naslednji prehodni in končno določbo:
»8. člen
Zapiranje rudnika urana se mora končati do konca leta 2005. 
Zaradi prilagoditev določbam tega zakona Vlada Republike
Slovenije sprejme v šestih mesecih po uveljavitvi tega zakona noveliran program
iz 9. člena zakona.
9. člen
Akt o preoblikovanju iz 1. člena tega zakona sprejme Vlada
Republike Slovenije v šestdesetih dneh po uveljavitvi tega zakona.
10. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
trajnem prenehanju izkoriščanja uranove rude in preprečevanju posledic
rudarjenja v Rudniku urana Žirovski vrh – ZTPIU-B (Uradni list RS, št. 121/05)
spreminja 8. člen Zakona o spremembah in dopolnitvah zakona o trajnem
prenehanju izkoriščanja uranove rude in preprečevanju posledic rudarjenja v
Rudniku urana Žirovski vrh – ZTPIU-A (Uradni list RS, št. 28/00)
tako, da se glasi:
»8. člen
Zapiranje rudnika urana se mora končati do konca leta 2010. 
Zaradi prilagoditev določbam tega zakona Vlada Republike
Slovenije sprejme v šestih mesecih po uveljavitvi tega zakona noveliran program
iz 9. člena zakona.«;
ter vsebuje naslednjo prehodno in končno
določbo:
»4. člen
Vlada Republike Slovenije sprejme v šestih mesecih po
uveljavitvi tega zakona revizijo noveliranega programa iz drugega odstavka 8.
člena Zakona o spremembah in dopolnitvah Zakona o trajnem prenehanju
izkoriščanja uranove rude in preprečevanju posledic rudarjenja v Rudniku urana
Žirovski vrh (Uradni list RS, št. 28/00). 
Z revidiranim noveliranim programom iz prejšnjega odstavka je
treba načrtovati ukrepe in sredstva za njihovo izvedbo tako, da se prenos
lastništva nepremičnin na lokalno skupnost za razvoj nadomestnih dejavnosti v
poslovni obrtni coni izvede najpozneje do konca leta 2007 in zapre odlagališče
rudarske in hidrometalurške jalovine Jazbec in Boršt do konca leta 2010.
5. člen
Ta zakon začne veljati naslednji dan po objavi v Uradnem
listu Republike Slovenije.«.