1. člen
(1) Republika Slovenija daje soglasje in poroštvo za
obveznosti Družbe za avtoceste v Republiki Sloveniji d. d. (v nadaljnjem
besedilu: DARS, d. d.) iz naslova kreditov oziroma izdaje dolžniških
vrednostnih papirjev do skupne višine 297,811 milijonov eurov glavnic s
pripadajočimi obrestmi in drugimi stroški, v protivrednosti katerekoli druge
valute po referenčnem tečaju Evropske centralne banke na dan sklenitve
kreditnih pogodb oziroma izdaje dolžniških vrednostnih papirjev.
(2) DARS, d. d. lahko najame kredite oziroma izda dolžniške
vrednostne papirje do skupne višine 297,811 milijonov eurov pod naslednjimi
pogoji:
-       
sredstva se lahko črpajo v več obrokih do konca leta 2016,
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja,
-       
stroški, povezani s pripravo in izdajo dolžniških vrednostnih papirjev,
ne smejo presegati 0,4% vrednosti izdaje, pri čemer se kot stroški izdaje
štejejo stroški storitev organizacije in prevzema tveganja celotne izdaje ter
stroški zunanjih svetovalcev, ne pa tudi stroški borze, nadzora (Agencije za
trg vrednostnih papirjev oziroma sorodne institucije na mednarodnem trgu) in
kliringa (Klirinško depotne družbe, d. d. oziroma sorodne institucije na
mednarodnem trgu), 
-       
vsi stroški, povezani z najetjem kredita, ne smejo presegati 0,2% od
vrednosti glavnice posameznega kredita,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
pri izdaji dolžniških vrednostnih papirjev morajo biti pogoji
zadolževanja primerljivi s pogoji primerljivih državnih vrednostnih papirjev.
(3) Sredstva kreditov oziroma dolžniških vrednostnih papirjev
iz prejšnjega odstavka bodo namenjena za financiranje dokončanja gradnje
avtocestnih odsekov Razdrto‑Vipava (Rebernice), Peračica‑Podtabor, Bič‑Hrastje
(Pluska‑Ponikve), Slivnica‑Gruškovje (Draženci‑Gruškovje: mednarodni mejni
prehod Gruškovje‑meja z Republiko Hrvaško), za gradnjo avtocestnih odsekov
Draženci‑Gruškovje in Jagodje‑Lucija, za gradnjo odseka hitre ceste Ormož‑Gorišnica
in Gorišnica‑Markovci, za širitev ljubljanskega obroča na odseku Grosuplje‑Malence,
za gradnjo polnega avtocestnega priključka Šmarje‑Sap ter za financiranje
naslednjih investicij: rušitev cestninskih postaj in prilagoditev voziščnih
konstrukcij, izboljšanje infrastrukture za področje nadzora cestninjenja in
upravljanja avtocest ter druga dela in naprave za izboljšanje prometne
varnosti, izobraževanje in nadgradnja za klicni center in nadzorne centre,
gradbena in druga dela za nadgradnjo prometne varnosti na kritičnih odsekih
avtocest, obnavljanje avtocestnega omrežja – gradbena dela, obnavljanje
avtocestnega omrežja – elektro‑strojna dela, priprava prostorske dokumentacije za
odseke iz dodatnega programa Resolucije o Nacionalnem programu izgradnje
avtocest v Republiki Sloveniji (Uradni list RS, št. 50/04), priprava
prostorske, projektne, razpisne in investicijske dokumentacije za ostale odseke
in investicije, rehabilitacija državnih cest, izvedba ukrepov, skladno z
operativnim planom reševanja hrupne obremenjenosti, ureditev kontrolirane
odvodnje, nadomestilo za izvajanje naročila, preureditev območij ukinjenih
mednarodnih mejnih prehodov v sklopu avtocest, izvajanje aktivnosti v sklopu
mednarodnih projektov in programov, zaključna dela na odsekih, zgrajenih v
letih 1994‑2007.
2. člen
Če DARS, d. d. ne bo poravnal obveznosti iz naslova najetih
kreditov, za katere je Republika Slovenija dala poroštvo po tem zakonu, bo
Republika Slovenija na podlagi pisnega poziva kreditodajalca poravnala zapadlo
obveznost namesto DARS, d. d..
3. člen
(1) Če DARS, d. d. ne bo sposoben poravnati obveznosti iz
naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija na podlagi
predhodnega pisnega obvestila DARS, d. d. poroku na dan zapadlosti posamezne
obveznosti poravnala zapadlo obveznost zakonitemu upravičencu do donosov iz
dolžniškega vrednostnega papirja namesto DARS, d. d..
(2) Ne glede na določbo prejšnjega odstavka ima upnik v
primeru, da Republika Slovenija kot porok na podlagi predhodnega pisnega
obvestila DARS, d. d. obveznosti ne bi poravnala na dan zapadlosti posamezne
obveznosti, pravico zahtevati plačilo zapadle obveznosti neposredno pri poroku
tudi naknadno.
(3) Republika Slovenija in DARS, d. d. s pogodbo podrobneje
opredelita vsebino in obliko obvestila iz prvega odstavka tega člena.
(4) Pogodbo iz prejšnjega odstavka sklene v imenu in za račun
Republike Slovenije minister oziroma ministrica (v nadaljnjem besedilu:
minister), pristojen za finance, v roku 90 dni po izdaji dolžniških
vrednostnih papirjev s strani DARS, d. d..
4. člen
Obseg izdajanja poroštev Republike Slovenije iz 1. člena tega
zakona se zmanjšuje z vsakokratnim zneskom najetega kredita oziroma izdanih
dolžniških vrednostnih papirjev, za katerega bo dano poroštvo Republike
Slovenije.
5. člen
(1) V primeru zadolžitve s krediti sklene pogodbe o poroštvu
s kreditodajalci v imenu in za račun Republike Slovenije minister, pristojen za
finance, ali oseba, ki jo za to pooblasti Vlada Republike Slovenije.
(2) V primeru zadolžitve z izdajo dolžniških vrednostnih papirjev
izda poroštveno izjavo v imenu in za račun Republike Slovenije minister,
pristojen za finance, ali oseba, ki jo za to pooblasti Vlada Republike
Slovenije.
6. člen
(1) Če Republika Slovenija izpolni poroštveno obveznost po
tem zakonu, pridobi pravico regresiranja izplačanih zneskov od DARS, d. d.
skupaj z vsemi stroški, ki so v zvezi s tem nastali.
(2) Pravico do regresiranja Republika Slovenija uresniči iz
sredstev po vseh virih, ki so namenjeni izgradnji avtocest v Republiki
Sloveniji.
7. člen
V roku 90 dni po sklenitvi poroštvene pogodbe oziroma izdaji
poroštvene izjave skleneta DARS, d. d. ter v imenu in za račun Republike
Slovenije minister, pristojen za finance, pogodbo, s katero uredita način
zavarovanja poroštva Republike Slovenije.
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/10-9/14
Ljubljana, dne 23. novembra 2010
EPA 1132-V
Državni zbor
Republike Slovenije
dr. Pavel Gantar l.r.
Predsednik