I. SPLOŠNE DOLOČBE
1. člen
(vsebina zakona)
(1) Ta zakon ureja pogoje za izvajanje mednarodnih programov
s področja vzgoje in izobraževanja, ki se v Republiki Sloveniji izvajajo v
tujem jeziku in nimajo pridobljene javne veljavnosti v skladu z zakonom, ki
ureja organizacijo in financiranje vzgoje in izobraževanja, in sicer:
-       
vzgojno-izobraževalni program, ki je akreditiran v tuji državi (v
nadaljnjem besedilu: tuji program),
-       
program mednarodne organizacije Evropske šole s sedežem v Bruslju (v
nadaljnjem besedilu: program evropske šole) in
-       
program mednarodne organizacije International Baccalaureate Office iz
Ženeve (v nadaljnjem besedilu: program IB).
(2) Ne glede na prejšnji odstavek se program evropske šole
lahko delno izvaja v slovenskem jeziku.
(3) Za programe iz prejšnjega odstavka se ne uporabljajo
predpisi s področja vzgoje in izobraževanja, razen za program IB ali program
evropske šole, če se ta izvaja v javnem vrtcu ali šoli in s tem zakonom ni
določeno drugače.
(4) Izvajanje programov iz prvega odstavka tega člena se ne
financira iz javnih sredstev, če s tem zakonom ni določeno drugače.
2. člen
(tuji program)
(1) Tuji program mora biti v državi izvora akreditiran
vzgojno-izobraževalni program in ne sme biti v nasprotju s prvo, drugo, četrto,
peto, sedmo, osmo, deveto in trinajsto alinejo 2. člena Zakona o
organizaciji in financiranju vzgoje in izobraževanja (Uradni list RS, št. 16/07
– uradno prečiščeno besedilo, 36/08, 58/09, 64/09 – popr., 65/09 – popr.,
20/11, 40/12 – ZUJF, 57/12 – ZPCP-2D in 47/15).
(2) Tuji program lahko izvaja vrtec ali šola, ki jo ustanovi
fizična oseba ali pravna oseba zasebnega prava (v nadaljnjem besedilu: zasebni
vrtec ali šola).
3. člen
(program evropske šole)
(1) Program evropske šole, sprejet v skladu s Konvencijo o
statutu Evropskih šol (Zakon o ratifikaciji Konvencije o statutu Evropskih šol
(Uradni list RS – Mednarodne pogodbe, št. 14/04), lahko izvaja:
-       
javni vrtec ali šola,
-       
zasebni vrtec ali šola.
(2) Javni vrtec ali šola si mora pred začetkom izvajanja
programa evropske šole pridobiti soglasje ministra, pristojnega za
izobraževanje (v nadaljnjem besedilu: minister).
4. člen
(program IB)
(1) Program IB se lahko izvaja na ravni predšolske vzgoje,
osnovnošolskega izobraževanja ter srednješolskega izobraževanja in mednarodne
mature.
(2) Program IB lahko izvaja:
-       
javni vrtec ali šola,
-       
zasebni vrtec ali šola.
(3) Javni vrtec ali šola si mora pred začetkom izvajanja
programa IB pridobiti soglasje ministra.
5. člen
(listina o izobraževanju)
(1) Listina o izobraževanju, ki jo izda šola, ki izvaja
mednarodni program iz 1. člena tega zakona, je tuja listina in se vrednoti
in priznava v skladu z zakonom, ki ureja vrednotenje in priznavanje
izobraževanja.
(2) Ne glede na prejšnji odstavek je listina o zaključku
izobraževanja, izdana v programu evropske šole in programu IB, enakovredna
javni listini o zaključku izobraževanja, izdani v javno veljavnih
izobraževalnih programih v skladu z zakonom, ki ureja osnovnošolsko
izobraževanje, srednješolsko izobraževanje in maturo.
6. člen
(vpis in merila za izbiro ob omejitvi vpisa)
Pogoje za vpis in merila za izbiro ob omejitvi vpisa določi
vrtec ali šola v skladu z mednarodnim programom iz 1. člena tega zakona.
Javni vrtec ali šola si mora k vpisu pridobiti soglasje ministra.
7. člen
(vpis v javno veljavne programe)
Oseba, ki je pridobila listino iz drugega odstavka
5. člena tega zakona, se lahko vpiše v javno veljavne izobraževalne ali
študijske programe, pod pogoji in v skladu z merili, ki veljajo za vpis v te
programe.
II. TUJI PROGRAM
8. člen
(slovenščina)
(1) Tuji program, ki se izvaja kot program osnovnošolskega
izobraževanja, mora vključevati najmanj 140 ur slovenščine na posamezno šolsko
leto.
(2) Če se tuji program iz prejšnjega člena izvaja na
narodnostno mešanih območjih, mora vključevati tudi najmanj 140 ur
italijanščine oziroma madžarščine na posamezno šolsko leto.
9. člen
(mnenje Zavoda Republike Slovenije za šolstvo)
Zavod Republike Slovenije za šolstvo na predlog ustanovitelja
vrtca ali šole iz 2. člena tega zakona pred vpisom v register iz
13. člena tega zakona z mnenjem ugotovi, ali cilji vzgojno-izobraževalnih
programov ne nasprotujejo ciljem iz prvega odstavka 2. člena tega zakona.
10. člen
(obvestilo staršev šoloobveznih otrok)
(1) Starši otroka, ki se bo ali se izobražuje v šoli, ki
izvaja tuji program osnovnošolskega izobraževanja, do začetka tekočega šolskega
leta osnovni šoli v šolskem okolišu, v katerem otrok stalno ali začasno
prebiva, predložijo obvestilo o vpisu.
(2) Obvestilo iz prejšnjega odstavka izda šola iz
2. člena tega zakona. Obvestilo vsebuje ime in priimek otroka, datum
njegovega rojstva, EMŠO, kraj rojstva, stalno ali začasno prebivališče ter ime
in naslov mednarodne šole oziroma kraja, kjer bo izobraževanje potekalo.
III. SOFINANCIRANJE PROGRAMOV
11. člen
(sofinanciranje progama evropske šole)
Program evropske šole, ki ga izvaja javna šola, se
sofinancira iz državnega proračuna. Višina sredstev se določi s pogodbo na
podlagi metodologije, ki jo predpiše minister.
12. člen
(sofinanciranje programa IB)
(1) Program IB na ravni osnovnošolskega izobraževanja in
srednješolskega izobraževanja ter mednarodne mature iz 4. člena tega
zakona, ki ga izvaja javna šola, se sofinancira iz državnega proračuna.
(2) Program IB na ravni osnovnošolskega izobraževanja se
sofinancira v višini povprečnega zneska na učenca, ki je javni šoli zagotovljen
iz državnega proračuna za izvedbo obveznega programa osnovne šole.
(3) Program IB na ravni srednješolskega izobraževanja se
sofinancira v višini vrednosti programa Gimnazija na dijaka, določeni v skladu
z metodologijo, ki ureja financiranje srednješolskih izobraževalnih programov.
Program IB na ravni mednarodne mature se sofinancira v skladu z metodologijo,
ki ureja financiranje srednješolski izobraževalnih programov.
IV. REGISTER ZASEBNIH VRTCEV IN ŠOL, KI IZVAJAJO MEDNARODNE
PROGRAME
13. člen
(register zasebnih vrtcev in šol, ki izvajajo mednarodne
programe)
(1) Zasebni vrtec in šola, ki izvaja mednarodni program iz
1. člena tega zakona, lahko začne izvajati program po vpisu v register
zasebnih vrtcev in šol, ki izvajajo mednarodne programe (v nadaljnjem besedilu:
register). Register vodi ministrstvo, pristojno za izobraževanje (v nadaljnjem
besedilu: ministrstvo).
(2) Predlog za vpis v register vloži oseba, ki je pooblaščena
za zastopanje zasebnega vrtca ali šole, ki izvaja mednarodni program.
(3) Register vsebuje naslednje podatke:
-       
podatke o ustanovitelju zasebnega vrtca ali šole, ki izvaja mednarodni
program, ime in priimek, rojstne podatke in prebivališče, če je ustanovitelj
fizična oseba, oziroma ime, firma in sedež, če je ustanovitelj pravna oseba,
-       
podatke o osebi, ki je pooblaščena za zastopanje: ime in priimek,
rojstne podatke in prebivališče,
-       
podatke o imenu in naslovu zasebnega vrtca ali šole, ki izvaja
mednarodni program,
-       
ime programa zasebnega vrtca ali šole, ki izvaja mednarodni program,
-       
potrdilo, da je program zasebnega vrtca ali šole, ki izvaja tuji
program, v državi izvora akreditiran vzgojno-izobraževalni program,
-       
jezik, v katerem se bo izvajal mednarodni program,
-       
izjava pooblaščene osebe za zastopanje zasebne šole, ki izvaja tuji
program, da program osnovnošolskega izobraževanja izpolnjuje pogoj iz
8. člena tega zakona,
-       
datum vpisa in izbrisa iz registra zasebnega vrtca ali šole, ki izvaja
mednarodne programe,
-       
številka in datum mnenja Zavoda Republike Slovenije za šolstvo, da
vzgojno-izobraževalni program zasebnega vrtca ali šole, ki izvaja tuji program,
ni v nasprotju s cilji vzgoje in izobraževanja iz prvega odstavka 2. člena
tega zakona.
(4) O vpisu v register izda ministrstvo zasebnemu vrtcu ali
šoli, ki izvaja mednarodni program, odločbo.
(5) Natančnejši postopek vpisa in izbrisa iz registra določi
minister.
14. člen
(izbris iz registra)
(1) Zasebni vrtec ali šola, ki izvaja mednarodni program, se
izbriše iz registra:
-       
če preneha izvajati mednarodni program iz 1. člena tega zakona,
-       
če ne izpolnjuje pogoja iz prvega odstavka 2. člena oziroma iz
8. člena tega zakona.
(2) O izbrisu iz registra ministrstvo zasebnemu vrtcu ali
šoli, ki izvaja mednarodni program, izda odločbo.
V. NADZOR
15. člen
(nadzor)
(1) Nadzor v zvezi s prvim odstavkom 2. člena in
8. členom tega zakona izvaja inšpektor, pristojen za šolstvo.
(2) Če inšpektor, pristojen za šolstvo, ugotovi, da tuji
program, ki ga izvaja zasebni vrtec ali šola, ne izpolnjuje pogoja iz prvega
odstavka 2. člena oziroma iz 8. člena tega zakona, predlaga izbris
tega vrtca ali šole iz registra.
VI. PREHODNE IN KONČNE DOLOČBE
16. člen
(vpis v register)
Zasebni vrtci in šole, ki izvajajo mednarodne programe in ki
delujejo na območju Republike Slovenije na dan uveljavitve tega zakona, vložijo
predlog za vpis v register do 31. decembra 2016.
17. člen
(rok za določitev metodologije za sofinanciranje programa
evropske šole)
Minister določi metodologijo za sofinanciranje programa
evropske šole tri mesece pred začetkom izvajanja tega programa v javni šoli.
18. člen
(rok za izdajo podzakonskih predpisov in vzpostavitev
registra)
(1) Podzakonski predpis iz petega odstavka 13. člena
tega zakona izda minister v 30 dneh od uveljavitve tega zakona.
(2) Ministrstvo vzpostavi register iz 13. člena tega
zakona do 1. septembra 2016.
19. člen
(začetek veljavnosti in uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. septembra 2016.
Št. 600-01/16-2/10
Ljubljana, dne 16. junija 2016
EPA 1176-VII
Državni zbor 
Republike Slovenije
dr. Milan Brglez l.r.
Predsednik