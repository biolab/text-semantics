1. člen
Ta zakon ureja položaj in opredeljuje področja posebnih
pravic romske skupnosti v Republiki Sloveniji, pristojnost državnih organov in
organov samoupravnih lokalnih skupnosti za njihovo izvajanje ter sodelovanje
predstavnikov oziroma predstavnic (v nadaljnjem besedilu: predstavnik) romske
skupnosti pri uresničevanju njihovih pravic in obveznosti, določenih z zakonom.
2. člen
Upoštevaje poseben položaj romske skupnosti v Republiki Sloveniji
ter uspešno vključevanje v slovensko družbo in za prevzemanje odgovornosti za
svoj razvoj imajo pripadniki oziroma pripadnice (v nadaljnjem besedilu:
pripadnik) romske skupnosti poleg pravic in obveznosti, ki pripadajo vsem
državljanom oziroma državljankam Republike Slovenije, še posebne pravice,
določene z zakonom.
3. člen
Republika Slovenija zagotavlja uresničevanje posebnih pravic
na področju izobraževanja, kulture, zaposlovanja, urejanja prostora in varstva
okolja, zdravstvenega in socialnega varstva, obveščanja in soodločanja v javnih
zadevah, ki se nanašajo na pripadnike romske skupnosti, s tem zakonom, drugimi zakoni,
podzakonskimi akti in akti samoupravnih lokalnih skupnosti ter s posebnimi
programi in ukrepi državnih organov ter organov samoupravnih lokalnih
skupnosti.
PRISTOJNOST DRŽAVNIH ORGANOV IN ORGANOV SAMOUPRAVNIH LOKALNIH
SKUPNOSTI PRI URESNIČEVANJU POSEBNIH PRAVIC ROMSKE SKUPNOSTI
4. člen
(1) Republika Slovenija ustvarja pogoje za vključevanje
pripadnikov romske skupnosti v sistem vzgoje in izobraževanja, zagotavlja
pogoje za dvig izobrazbene ravni pripadnikov romske skupnosti in ustrezno
štipendijsko politiko.
(2) Na področju trga dela in zaposlovanja Republika
Slovenija namenja posebno skrb spodbujanju zaposlovanja, poklicnemu izobraževanju
in usposabljanju pripadnikov romske skupnosti.
(3) Republika Slovenija spodbuja ohranjanje in razvoj
romskega jezika ter kulturno, informativno in založniško dejavnost romske
skupnosti.
(4) Vlada Republike Slovenije (v nadaljnjem besedilu:
vlada) enkrat letno poroča Državnemu zboru Republike Slovenije o uresničevanju
obveznosti iz prejšnjih odstavkov in iz 5. člena tega zakona.
5. člen
(1) Državni organi in organi samoupravnih lokalnih
skupnosti zagotavljajo pogoje za urejanje prostorske problematike romskih
naselij in izboljšanje bivalnih razmer pripadnikov romske skupnosti.
(2) Urejanje prostorske problematike romskih naselij iz
prejšnjega odstavka se uresničuje z načrtovanjem ustreznih prostorskih
ureditev. Te prostorske ureditve se skladno s predpisi s področja urejanja
prostora štejejo za prostorske ureditve lokalnega pomena, lahko pa tudi za
prostorske ureditve državnega pomena, če da vladi pobudo za njihovo načrtovanje
mestni oziroma občinski svet tiste občine, na območju katere je načrtovanje
takšne prostorske ureditve potrebno, ali če vlada tako odloči sama.
(3) Vlada lahko sama sprejme odločitev iz prejšnjega
odstavka in druge potrebne ukrepe za ureditev razmer v primeru, ko pravna in
komunalna neurejenost romskih naselij v samoupravni lokalni skupnosti privede
do hujšega ogrožanja zdravja, dalj časa trajajočega motenja javnega reda in
miru ali trajnega ogrožanja okolja. V tem primeru lahko vlada z državnim prostorskim
aktom poseže na območje katerekoli občine, prednostno pa na območje občine, ki
ni izpolnila obveznosti iz prejšnjega odstavka. Za pripravo in sprejem takšnega
prostorskega akta se uporabi postopek, kot ga določajo predpisi s področja
urejanja prostora za skrajšani postopek.
(4) Za uresničevanje nalog države iz tega člena se
sredstva zagotavljajo v proračunu Republike Slovenije.
6. člen
(1) Za usklajeno uresničevanje posebnih pravic
pripadnikov romske skupnosti vlada v sodelovanju s samoupravnimi lokalnimi
skupnostmi in Svetom romske skupnosti Republike Slovenije iz 9. člena tega
zakona sprejme program ukrepov, s katerim se skladno s tem zakonom in področno
zakonodajo določijo obveznosti in naloge iz 4. in 5. člena tega zakona, ki jih
izvajajo pristojna ministrstva, drugi državni organi in organi samoupravnih
lokalnih skupnosti.
(2) Organi iz prejšnjega odstavka sprejmejo podrobne
področne programe in ukrepe ter v svojih finančnih načrtih predvidijo za to
potrebna sredstva.
(3) Vlada imenuje posebno delovno telo, ki spremlja
uresničevanje programa iz prvega odstavka tega člena. Pristojni državni organi
in organi samoupravnih lokalnih skupnosti najmanj enkrat letno poročajo
delovnemu telesu o uresničevanju programa iz tega člena.
(4) Delovno telo je sestavljeno iz osmih predstavnikov
državnih organov, štirih predstavnikov samoupravnih lokalnih skupnosti na
predlog samoupravnih lokalnih skupnosti iz 7. člena tega zakona in iz štirih
predstavnikov Sveta romske skupnosti Republike Slovenije. Delovno telo vodi
predstavnik državnih organov.
(5) Delovno telo iz tretjega odstavka tega člena za
svoje delovanje sprejme poslovnik, ki ga potrdi vlada.
ORGANIZIRANOST
7. člen
(1) V občinah, v katerih se v skladu z zakonom, ki ureja
lokalno samoupravo, voli predstavnika romske skupnosti v mestni oziroma
občinski svet (v nadaljnjem besedilu: občinski svet), se v občinskem svetu
ustanovi posebno delovno telo za spremljanje položaja romske skupnosti.
(2) Delovno telo iz prejšnjega odstavka je sestavljeno
iz najmanj šestih članov oziroma članic (v nadaljnjem besedilu: član), od
katerih je največ polovica prebivalk oziroma prebivalcev občine, ki niso člani
občinskega sveta, od slednjih pa večina pripadnikov romske skupnosti.
(3) Predstavnik romske skupnosti v občinskem svetu je po
svoji funkciji član delovnega telesa iz prvega odstavka tega člena.
(4) Delovno telo iz prvega odstavka tega člena se
ustanovi v skladu z zakonom, ki ureja lokalno samoupravo.
(5) Ne glede na določbo prvega odstavka tega člena lahko
tudi druge samoupravne lokalne skupnosti ustanovijo posebno delovno telo za
spremljanje položaja romske skupnosti ob smiselni uporabi določb tega člena.
8. člen
Delovno telo iz prejšnjega člena zlasti:
-       
spremlja in obravnava položaj pripadnikov romske skupnosti v samoupravni
lokalni skupnosti;
-       
obravnava in daje predloge ter pobude o vprašanjih, ki se nanašajo na
položaj pripadnikov romske skupnosti in njihove pravice;
-       
dejavno sodeluje pri uresničevanju razvojnega programa samoupravne
lokalne skupnosti, zlasti pa pri programih in razreševanju vprašanj, ki se
nanašajo na položaj in razvoj romske skupnosti v samoupravni lokalni skupnosti;
-       
obravnava vprašanja, povezana z ohranjanjem romskega jezika in kulture;
-       
sodeluje z romskimi društvi in drugimi njihovimi organizacijami v
samoupravni lokalni skupnosti.
9. člen
(1) Ustanovi se Svet romske skupnosti Republike
Slovenije (v nadaljnjem besedilu: svet).
(2) Svet predstavlja interese romske skupnosti v
Sloveniji v razmerju do državnih organov.
(3) Svet je oseba javnega prava. Pravno osebnost pridobi
z dnem ustanovitve.
10. člen
(1) Svet sestavlja enaindvajset članov, od tega
štirinajst predstavnikov Zveze Romov Slovenije in sedem predstavnikov romskih
skupnosti v svetih samoupravnih lokalnih skupnosti iz 7. člena tega zakona.
(2) Sedem predstavnikov iz prejšnjega odstavka na tajnem
glasovanju izmed sebe izvolijo predstavniki romskih skupnosti v svetih
samoupravnih lokalnih skupnosti iz 7. člena tega zakona. Vsak predstavnik ima
pri glasovanju sedem glasov, pri čemer lahko posameznemu kandidatu nameni samo
en glas. V svet so izvoljeni tisti predstavniki romskih skupnosti v svetih
samoupravnih lokalnih skupnosti, ki so prejeli največ glasov. Če predstavniku v
svetu preneha članstvo, ga nadomesti oseba, ki je naslednja dobila največ
glasov. Če takšne osebe ni, se po določbah tega odstavka izvoli nadomestnega
člana. Pri volitvah po tem odstavku mora biti prisotna najmanj večina vseh
predstavnikov romskih skupnosti v svetih samoupravnih lokalnih skupnosti iz 7.
člena tega zakona. Za organizacijo in izvedbo volitev poskrbi pristojni državni
organ za narodnosti, ki je tudi odgovoren za zakonito in pravilno izvedbo
volitev.
(3) Člani sveta izmed sebe na tajnem glasovanju z
dvotretjinsko večino vseh članov sveta izvolijo predsednika oziroma predsednico
(v nadaljnjem besedilu: predsednik) sveta. Predsednik sveta je izvoljen za
obdobje dveh let. Predsednik sveta predstavlja in zastopa svet.
(4) Svet se na novo konstituira najkasneje v roku treh
mesecev po vsakih rednih volitvah v občinske svete. Konstitutivno sejo skliče
pristojni državni organ za narodnosti. Svet je na novo konstituiran z
izvolitvijo predsednika sveta.
(5) Predstavniku romske skupnosti v svetu samoupravne
lokalne skupnosti, ki mu preneha mandat v svetu samoupravne lokalne skupnosti,
preneha tudi članstvo v svetu.
(6) Svet je sklepčen, če je na seji prisotna večina
njegovih članov.
(7) Naloge sveta so zlasti:
-       
obravnavanje vprašanj, ki se nanašajo na interese, položaj in pravice
romske skupnosti;
-       
dajanje predlogov in pobud pristojnim organom;
-       
spodbujanje dejavnosti za ohranjanje romskega jezika in kulture;
-       
spodbujanje in organiziranje kulturne, informativne, založniške in druge
dejavnosti, pomembne za razvoj romske skupnosti;
-       
razvijanje in ohranjanje stikov z romskimi organizacijami v drugih
državah.
11. člen
(1) Svet z dvotretjinsko večino vseh svojih članov
sprejme poslovnik in ga objavi v Uradnem listu Republike Slovenije.
(2) V poslovniku sveta se uredijo zlasti naslednja
vprašanja:
-       
naslov sedeža sveta;
-       
način sklicevanja sej;
-       
način notranje organizacije dela;
-       
način mednarodnega sodelovanja;
-       
sejnine in stroški sodelovanja na sejah sveta;
-       
podrobnejša pravila odločanja na sejah sveta;
-       
način obveščanja javnosti o delovanju sveta.
(3) Vlada poda predhodno soglasje k določbam poslovnika sveta,
ki se nanašajo na sejnine in stroške sodelovanja na sejah sveta.
12. člen
(1) Svet lahko daje Državnemu zboru Republike Slovenije,
Državnemu svetu Republike Slovenije, vladi, drugim državnim organom, nosilcem
javnih pooblastil in organom samoupravne lokalne skupnosti predloge, pobude in
mnenja v zadevah iz svoje pristojnosti.
(2) Državni organi, nosilci javnih pooblastil in organi
samoupravne lokalne skupnosti morajo pridobiti predhodno mnenje sveta, kadar
sprejemajo ali izdajajo predpise in druge splošne pravne akte, ki se nanašajo
na položaj romske skupnosti.
FINANCIRANJE
13. člen
(1) Sredstva za financiranje nalog in ukrepov za
uresničevanje posebnih pravic romske skupnosti se zagotavljajo v proračunu
Republike Slovenije, v finančnih načrtih neposrednih uporabnikov proračuna
Republike Slovenije in kot sredstva, zagotovljena občinam iz prvega odstavka 7.
člena tega zakona za financiranje prenesenih nalog.
(2) Obseg potrebnih sredstev se usklajuje z vladnim
programom ukrepov za uresničevanje posebnih pravic pripadnikov romske skupnosti
in se določi v proračunu Republike Slovenije.
14. člen
(1) Sredstva za delovanje posebnih delovnih teles v
svetih samoupravnih lokalnih skupnosti se zagotavljajo v proračunih
samoupravnih lokalnih skupnosti.
(2) Sredstva, ki jih za financiranje potreb pripadnikov
romske skupnosti namenjajo občine, se zagotavljajo v proračunu Republike
Slovenije, skladno z določbami zakona, ki ureja financiranje občin.
15. člen
Sredstva za delovanje sveta se zagotavljajo v proračunu
Republike Slovenije.
PREHODNE IN KONČNE DOLOČBE
16. člen
(1) Občinski sveti občin iz prvega odstavka 7. člena
tega zakona ustanovijo delovna telesa iz navedenega člena v roku treh mesecev
od uveljavitve tega zakona.
(2) Svet iz 9. člena tega zakona se ustanovi v štirih
mesecih od uveljavitve tega zakona. Ustanovno sejo skliče pristojni državni
organ za narodnosti. Na ustanovni seji sveta se izvoli predsednika sveta. Do
izvolitve predsednika sveta vodi delo sveta najstarejši član sveta.
(3) Pristojni državni organ za narodnosti v roku osmih
dni od uveljavitve tega zakona pozove Zvezo Romov Slovenije, da določi svoje
predstavnike v svetu. Zveza Romov Slovenije določi svoje predstavnike v svetu
najkasneje v roku enega meseca po prejemu poziva.
(4) Pristojni državni organ za narodnosti v roku osmih
dni od uveljavitve tega zakona skliče predstavnike romske skupnosti v svetih
samoupravnih lokalnih skupnosti iz 7. člena, da izmed sebe izvolijo svoje
predstavnike v svet. Volitve se opravijo najkasneje v roku 45 dni od
uveljavitve tega zakona.
(5) Svet je ustanovljen z izvolitvijo predsednika sveta.
(6) Svet sprejme svoj poslovnik v roku treh mesecev od
ustanovitve sveta.
(7) Program ukrepov iz prvega odstavka 6. člena tega
zakona se sprejme v roku enega leta od uveljavitve tega zakona.
(8) Podrobni področni programi in ukrepi iz drugega
odstavka 6. člena tega zakona se sprejmejo v roku šestih mesecev po sprejetju
programa ukrepov iz sedmega odstavka tega člena.
(9) Delovno telo iz tretjega odstavka 6. člena tega
zakona se ustanovi v roku enega meseca od ustanovitve sveta iz drugega odstavka
tega člena.
17. člen
Ta zakon začne veljati petnajsti dan po objavi v Uradnem
listu Republike Slovenije.
Št. 009-04/03-2/6
Ljubljana, dne 30. marca 2007
EPA 1182-IV
Predsednik
Državnega zbora
Republike Slovenije
France Cukjati, dr. med., l.r.