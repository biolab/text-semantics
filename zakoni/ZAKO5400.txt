1. člen
(vsebina zakona)
S tem zakonom se ureja sistem in uvaja obveznost plačevanja
davka od dobička fizičnih oseb od odsvojitve izvedenih finančnih instrumentov
(v nadaljnjem besedilu: davek).
2. člen
(pripadnost davka)
Davek je prihodek državnega proračuna.
3. člen
(zavezanec za davek)
Zavezanec oziroma zavezanka za davek je fizična oseba,
rezident oziroma rezidentka Republike Slovenije po zakonu, ki ureja dohodnino
(v nadaljnjem besedilu: zavezanec).
4. člen
(obseg davčne obveznosti)
Zavezanec je zavezan za plačilo davka od dobičkov od
odsvojitve izvedenih finančnih instrumentov, ki imajo vir v Republiki Sloveniji
in od dobičkov od odsvojitve finančnih instrumentov, ki imajo vir izven
Republike Slovenije.
5. člen
(vir dobička)
Dobički od odsvojitve izvedenih finančnih instrumentov imajo
vir v Republiki Sloveniji, razen dobičkov od odsvojitve izvedenih finančnih
instrumentov, katerih izdajatelj in ponudnik je pravna oseba ali druga oblika
organiziranja, ki ni ustanovljena v skladu s predpisi v Republiki Sloveniji.
6. člen
(predmet obdavčitve)
Z davkom so obdavčeni dobički od odsvojitve izvedenih
finančnih instrumentov, ki so doseženi v davčnem letu, ki je enako koledarskemu
letu.
7. člen
(splošna pravila)
(1) V primeru transakcij med povezanimi osebami se kot
podlaga za ugotovitev višine dohodka uporabljajo primerljive tržne cene. 
(2) Metode za določanje primerljive tržne cene so določene z
zakonom, ki ureja davek od dohodkov pravnih oseb. 
(3) Povezana oseba po tem zakonu je povezana oseba po zakonu,
ki ureja dohodnino. 
(4) Plačilo ali izplačilo, opravljeno v naravi, se določi na
podlagi primerljive tržne cene.
8. člen
(izvedeni finančni instrumenti)
(1) Izvedeni finančni instrumenti po tem zakonu so izvedeni
finančni instrumenti po zakonu, ki ureja trg finančnih instrumentov. Izvedeni
finančni instrumenti po tem zakonu so tudi dolžniški vrednostni papirji,
katerih donos se ne izplačuje v obliki unovčitve kuponov ali v obliki diskonta.
(2) Ne glede na prvi odstavek tega člena se za izvedene
finančne instrumente po tem zakonu ne štejejo izvedeni finančni instrumenti kot
posli v zvezi z blagom kot osnovnim instrumentom, ki morajo biti poravnani z
blagom (fizično).
9. člen
(odsvojitev izvedenega finančnega instrumenta)
(1) Odsvojitev izvedenega finančnega instrumenta je vsaka
transakcija ali dogodek, zaradi katerega davčni zavezanec doseže izgubo ali
dobiček. 
(2) Za odsvojitev izvedenega finančnega instrumenta se ne
štejejo odsvojitve, ki jih fizična oseba opravi v okviru opravljanja dejavnosti
iz poglavja III.3. Zakona o dohodnini (Uradni list RS, št. 13/11 – uradno
prečiščeno besedilo, 9/12 – odl. US, 24/12, 30/12, 40/12 – ZUJF, 75/12, 94/12,
52/13 – odl. US, 96/13, 29/14 – odl. US, 50/14, 23/15, 55/15, 63/16, 69/17,
21/19 in 28/19). 
(3) Za odsvojitev izvedenega finančnega instrumenta se ne
šteje odsvojitev pravice do nakupa delnic ali pravice do pridobitve drugega
premoženja, ki je pridobljena na podlagi zaposlitve po poglavju III.2. Zakona o
dohodnini (Uradni list RS, št. 13/11 – uradno prečiščeno besedilo, 9/12 –
odl. US, 24/12, 30/12, 40/12 – ZUJF, 75/12, 94/12, 52/13 – odl. US, 96/13,
29/14 – odl. US, 50/14, 23/15, 55/15, 63/16, 69/17, 21/19 in 28/19).
10. člen
(oprostitev)
Davek se ne plača od dobička, doseženega pri odsvojitvi
izvedenega finančnega instrumenta po 20 letih imetništva oziroma po 20 letih od
sklenitve posla.
11. člen
(davčna osnova)
(1) Davčna osnova od dobička od odsvojitve izvedenega
finančnega instrumenta je razlika med vrednostjo izvedenega finančnega
instrumenta ob odsvojitvi in vrednostjo izvedenega finančnega instrumenta ob
pridobitvi. Kadar je razlika med vrednostjo izvedenega finančnega instrumenta
ob odsvojitvi in vrednostjo izvedenega finančnega instrumenta ob pridobitvi
pozitivna, je davčna osnova razlika, zmanjšana za normirane stroške, povezane s
pridobitvijo in odsvojitvijo izvedenega finančnega instrumenta. Normirani
stroški, povezani s pridobitvijo in odsvojitvijo izvedenega finančnega
instrumenta, se priznajo največ v višini, ki ne sme preseči nižjega od:
1.     
seštevka 1% od plačane vrednosti izvedenega finančnega instrumenta ob
pridobitvi in 1% od izplačane vrednosti izvedenega finančnega instrumenta ob
odsvojitvi oziroma v primeru trgovanja z vzvodom kot seštevek 0,25% od plačane
vrednosti izvedenega finančnega instrumenta ob pridobitvi in 0,25% od izplačane
vrednosti izvedenega finančnega instrumenta ob odsvojitvi, ali
2.     
pozitivne razlike med vrednostjo izvedenega finančnega instrumenta ob
odsvojitvi in vrednostjo izvedenega finančnega instrumenta ob pridobitvi.
(2) Vrednost izvedenega finančnega instrumenta ob pridobitvi
je enaka vrednosti izvedenega finančnega instrumenta, ki jo je ob pridobitvi
oziroma ob sklenitvi posla plačal davčni zavezanec. 
(3) Vrednost izvedenega finančnega instrumenta ob odsvojitvi
je enaka izplačani vrednosti ob odsvojitvi. 
(4) Kadar je razlika med vrednostjo izvedenega finančnega
instrumenta ob odsvojitvi in vrednostjo izvedenega finančnega instrumenta ob
pridobitvi negativna (izguba), se lahko v letu, za katero se odmerja davek, za
navedeno izgubo zmanjšuje pozitivna davčna osnova za dobiček iz izvedenih
finančnih instrumentov po tem zakonu, vendar ne več, kot znaša pozitivna davčna
osnova.
12. člen
(vodenje evidenc zalog izvedenih finančnih instrumentov)
Zavezanec je dolžan voditi evidenco zalog istovrstnih
izvedenih finančnih instrumentov. Zaloge se vodijo po metodi zaporednih cen
(FIFO).
13. člen
(pravilo vštevanja v dobičke oziroma izgube davčnega leta)
V dobiček od odsvojitve izvedenih finančnih instrumentov se
vštevajo v davčnem letu doseženi dobički od odsvojitve izvedenih finančnih
instrumentov ali realizirane izgube od odsvojitve izvedenih finančnih
instrumentov. Šteje se, da je dobiček dosežen ali izguba realizirana v času
odsvojitve izvedenega finančnega instrumenta.
14. člen
(stopnja davka)
(1) Davek se izračuna in plača od davčne osnove, ugotovljene
v skladu z določbami 11. člena tega zakona, po stopnji 27,5%. 
(2) Ne glede na prvi odstavek tega člena se stopnja davka
znižuje vsakih pet let imetništva izvedenega finančnega instrumenta oziroma
vsakih pet let od sklenitve posla in znaša po dopolnjenih:
1.     
petih letih imetništva izvedenega finančnega instrumenta oziroma po petih
letih od sklenitve posla: 20%, 
2.     
desetih letih imetništva izvedenega finančnega instrumenta oziroma po
desetih letih od sklenitve posla: 15%, 
3.     
15 letih imetništva izvedenega finančnega instrumenta oziroma po petnajstih
letih od sklenitve posla: 10%. 
(3) Ne glede na prvi odstavek tega člena se davek od dobička,
doseženega z odsvojitvijo izvedenega finančnega instrumenta pred potekom
dvanajstih mesecev imetništva izvedenega finančnega instrumenta oziroma
dvanajstih mesecev od sklenitve posla, izračuna in plača od davčne osnove,
ugotovljene v skladu z določbami 11. člena tega zakona, po stopnji 40%.
15. člen
(izračun in plačilo davka)
(1) Davek se izračuna in plača v rokih in na način, določen z
zakonom, ki ureja dohodnino, in z zakonom, ki ureja davčni postopek, v delu, ki
se nanaša na izračun in plačilo dohodnine od dobička od odsvojitve vrednostnih
papirjev in drugih deležev ter investicijskih kuponov, če ni s tem zakonom
drugače določeno. 
(2) Izračun davka se opravi z odmero. Odločbo o odmeri davka
izda davčni organ na podlagi napovedi zavezanca. 
(3) Napoved za odmero davka mora zavezanec vložiti v rokih in
na način, določen z zakonom, ki ureja dohodnino, in z zakonom, ki ureja davčni
postopek, v delu, ki se nanaša na izračun in plačilo dohodnine od dobička od
odsvojitve vrednostnih papirjev in drugih deležev ter investicijskih kuponov.
Obrazec napovedi predpiše minister, pristojen za finance. Obrazec mora
vsebovati podatke, potrebne za določanje davčne osnove, oziroma izračun davka,
in podatke, potrebne za nadzor in identifikacijo zavezanca za davek. 
(4) Zavezanec za plačilo davka na podlagi odločbe o odmeri davka
je zavezanec sam.
16. člen
(rok za izdajo odločbe)
Davčni organ izda odločbo o višini davka do 30. aprila
tekočega leta za preteklo leto.
17. člen
(odbitek davka)
(1) Zavezanec lahko od davka, odmerjenega po tem zakonu,
odšteje znesek ustreznega dela davka (v nadaljnjem besedilu: odbitek), ki ga je
plačal od dobičkov z virom izven Republike Slovenije (v nadaljnjem besedilu:
tuji dobički), vključenih v njegovo osnovo za davek. 
(2) Za tuje dobičke iz prvega odstavka tega člena se štejejo
dobički, ki se v skladu s 5. členom tega zakona ne morejo šteti za dobiček, ki
ima svoj vir v Republiki Sloveniji.
18. člen
(omejitev odbitka davka)
(1) Odbitek davka od tujih dobičkov po prvem odstavku 17.
člena tega zakona ne sme preseči nižjega od: 
1.     
zneska davka od tujih dobičkov, ki je bil dokončen in dejansko plačan,
ali 
2.     
zneska davka, ki bi ga bilo treba plačati po tem zakonu od tujih
dobičkov, če odbitek ne bi bil možen. 
(2) Če ima Republika Slovenija sklenjeno mednarodno pogodbo o
izogibanju dvojnega obdavčevanja dohodka z drugo državo, po kateri ima pravico
obdavčevanja le država, katere rezident je fizična oseba, se odbitek ne prizna.
(3) Če je znesek iz 1. točke prvega odstavka tega člena višji
od zneska iz 2. točke prvega odstavka tega člena, se razlika ne more
uveljavljati kot odbitek v naslednjih ali preteklih davčnih obdobjih.
19. člen
(dokazila)
Zavezanec, ki uveljavlja odbitek davka po 17. členu tega
zakona, je dolžan davčnemu organu predložiti ustrezna dokazila glede davčne
obveznosti izven Republike Slovenije, zlasti znesek davka, plačanega od tujih
dobičkov, osnovo za plačilo davka ter dokazilo, da je bil znesek davka dokončen
in dejansko plačan.
20. člen
(sprememba odbitka)
Če se zaradi sprememb, zlasti vračil tujega davka, spremeni
odbitek, mora zavezanec v obdobju, ko je do spremembe prišlo, povečati davek za
znesek, ki je enak razliki med priznanim odbitkom in odbitkom, ki bi bil mogoč,
če bi se sprememba upoštevala.
21. člen
(nižji odbitek)
Če je znesek davka, pred zmanjšanjem za odbitke po tem
poglavju, nižji od odbitkov po tem poglavju, znesek odbitkov ne more preseči
zneska davka. Odbitki, ki presegajo znesek davka, se ne morejo uveljavljati kot
odbitki v prihodnjih ali preteklih davčnih letih.
22. člen
(uveljavljanje odbitka davka, plačanega v tujini)
Za uveljavljanje odbitka davka, plačanega v tujini od dobička
iz odsvojitve izvedenih finančnih instrumentov, se uporabljajo določbe zakona,
ki ureja davčni postopek, veljavne za primer uveljavljanja odbitka davka,
plačanega v tujini od dobička iz kapitala, doseženega z odsvojitvijo
vrednostnih papirjev in drugih deležev ter investicijskih kuponov.
23. člen
(obveznost avtomatičnega dajanja podatkov)
(1) Izdajatelji oziroma ponudniki izvedenih finančnih
instrumentov, pooblaščeni udeleženci trga vrednostnih papirjev in druge pravne
osebe, ki so posredovali pri sklepanju pravnih poslov v zvezi z izvedenimi
finančnimi instrumenti, morajo davčnemu organu dostaviti podatke, ki se
nanašajo na vse pridobitve in odsvojitve izvedenih finančnih instrumentov ter
identifikacijo zavezanca za davek in zavezanca za dajanje podatkov. 
(2) Podatkov iz prvega odstavka tega člena ni potrebno dajati
v primerih odsvojitev, kjer je bil pravni temelj sklep o dedovanju, drugi
pravni posel v zvezi s smrtjo, sodna odločba (sklep o sodni izvršbi) ali
upravna izvršba (sklep o prisilni izterjavi). 
(3) Osebe, zavezane za dajanje podatkov po tem členu, morajo
podatke iz tega člena zakona dostaviti davčnemu organu do 31. januarja tekočega
davčnega leta za preteklo davčno leto. 
(4) Minister, pristojen za finance, predpiše podrobnejše
določbe glede vrste, oblike in načina dajanja podatkov na podlagi tega člena.
24. člen
(podrobnejši predpisi)
Podrobnejše predpise o izvajanju tega zakona lahko izda
minister, pristojen za finance.
25. člen
(uporaba drugih predpisov)
Glede vseh vprašanj postopka obračunavanja in plačevanja
davka od dobička od odsvojitve izvedenih finančnih instrumentov in pristojnosti
davčnega organa, ki niso urejena s tem zakonom, se smiselno uporabljajo določbe
zakona, ki ureja davčni postopek, v delu, ki se nanaša na dohodnino od dobička
iz odsvojitve vrednostnih papirjev in drugih deležev ter investicijskih kuponov
ter zakona, ki ureja davčno službo.

Zakon o davku od dobička od odsvojitve
izvedenih finančnih instrumentov – ZDDOIFI (Uradni list RS, št. 65/08) vsebuje naslednjo prehodno in
končno določbo:
»26. člen
(uporaba zakona)
Ne glede na 6. in 8. člen tega zakona, se dobiček, dosežen z
odsvojitvijo izvedenega finančnega instrumenta, pridobljenega pred dnem začetka
veljavnosti tega zakona, ne obdavčuje.
27. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12) določa tudi:
»239. člen
Prvi odstavek 14. člena zakona se uporablja za dobiček od
odsvojitve izvedenih finančnih instrumentov, dosežen od 1. januarja 2013 dalje.«;
ter vsebuje naslednjo končno določbo:
»KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
davku od dobička od odsvojitve izvedenih finančnih instrumentov – ZDDOIFI-A
(Uradni list RS, št. 66/19) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
(začetek veljavnosti in
uporabe)
(1) Ta zakon začne veljati naslednji dan po objavi v Uradnem
listu Republike Slovenije, uporablja pa se za davčna leta, ki se začnejo od
vključno 1. januarja 2020.
(2) Do začetka uporabe tega zakona se uporablja Zakon o davku
od dobička od odsvojitve izvedenih finančnih instrumentov (Uradni list RS,
št. 65/08 in 40/12 – ZUJF).«.