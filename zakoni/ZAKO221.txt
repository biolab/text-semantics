1. člen
Za izjemne zasluge pri obrambi svobode in
uveljavljanju suverenosti Republike Slovenije se podeljuje odlikovanje častni
znak svobode Republike Slovenije (v nadaljnjem besedilu: odlikovanje).
2. člen
Odlikovanje se lahko podeli državljanom
Republike Slovenije in štabom, enotam in zavodom Teritorialne obrambe, štabom
in enotam Civilne zaščite, enotam organov za notranje zadeve, podjetjem in
drugim organizacijam.
Odlikovanje se lahko podeli tudi tujim
državljanom in tujim ter mednarodnim organizacijam.
Odlikovanje se lahko podeli tudi posmrtno.
3. člen
Odlikovanje se podeljuje:
-       
za junaštvo pri varovanju svobode Republike Slovenije;
-       
za izjemne zasluge pri uveljavljanju in obrambi samostojnosti in
suverenosti Republike Slovenije;
-       
(prenehala
veljati);
-       
(prenehala
veljati);
-       
(prenehala
veljati).
4. člen
Odlikovanje ima tri stopnje:
-       
zlati častni znak svobode Republike Slovenije,
-       
srebrni častni znak svobode Republike Slovenije,
-       
častni znak svobode Republike Slovenije.
5. člen
Odlikovanje sestavljajo znak, nadomestni
znak in listina o podelitvi odlikovanja.
Listina o podelitvi odlikovanja je javna
listina.
6. člen
Odlikovanje ima obliko spiralnega,
nabrazdanega traku, ki se od oboda proti sredini rahlo vzpenja. Premer
odlikovanja je 40 mm, širina traku pa 2,5 mm. V sredini je izbočena okrogla
emajlirana ploščica v barvah slovenske zastave.
Zlati častni znak svobode je izdelan iz
pozlačene kovine in emajla. Srebrni častni znak svobode je izdelan iz
posrebrene kovine, srednja ploščica je pozlačena, z emajlom. Častni znak
svobode je izdelan iz posrebrene kovine in emajla.
Nadomestni znaki so kovinski pravokotniki v
velikosti 4 x 36 mm. Na sredini so trije emajlirani kvadratki v velikosti 3 x 3
mm v barvah slovenske zastave. Nadomestni zlati častni znak svobode je izdelan
iz pozlačene kovine in emajla. Nadomestni srebrni častni znak svobode je
izdelan iz posrebrene kovine in emajla, srednji del (14 mm) je pozlačen.
Nadomestni častni znak svobode je izdelan iz posrebrene kovine in emajla.
Listina o podelitvi odlikovanja je v
velikosti 420 x 295 mm. Na listini, ki jo izda predsednik Republike Slovenije,
so navedeni ime in priimek odlikovanca, vrsta odlikovanja, opis zaslug, za
katere je bilo odlikovanje podeljeno, številka in datum ukaza o podelitvi
odlikovanja in lastnoročni podpis predsednika Republike Slovenije. V sredini
listine je barvno odtisnjena podoba odlikovanja, med datumom in podpisom pa je
odtisnjen slovenski grb v velikosti 20 mm.
7. člen
Odlikovanja podeljuje predsednik Republike
Slovenije z ukazom.
Predlog za podelitev odlikovanja lahko dajo
državni organi, organi lokalne samouprave, organizacije in državljani Republike
Slovenije.
Predsednik Republike Slovenije lahko podeli
odlikovanje tudi po lastni odločitvi.
8. člen
Odlikovanje sme nositi samo odlikovanec.
Zlati častni znak svobode se nosi obešen na
svilenem traku okoli vratu. Trak je širok 27 mm in je razdeljen na tri proge,
zunanji progi sta modri, notranja pa je v barvah slovenske zastave.
Srebrni častni znak svobode in častni znak
svobode se nosita na levi strani prsi.
Nadomestni znaki se nosijo na levi strani
prsi.
9. člen
Izdelovanje, promet in nošenje znakov in
drugih predmetov, ki imajo obliko ali videz odlikovanja, niso dovoljeni.
10. člen
Odlikovanje posmrtno odlikovanega in
odlikovanje, ki odlikovancu ni bilo vročeno v času življenja, se vročita
njegovim družinskim članom po vrstnem redu: zakonec, potomci oziroma
posvojenci, starši oziroma posvojitelji, bratje oziroma sestre.
11. člen
Odvzem odlikovanja kot pravna posledica
obsodbe nastopi, če je odlikovanec s pravnomočno sodbo sodišča obsojen na
nepogojno kazen zapora za kaznivo dejanje zoper človekove pravice in
svoboščine, zoper varnost Republike Slovenije in njeno ustavno ureditev ter
zoper človečnost in mednarodno pravo.
Sodišče mora o pravnomočni sodbi obvestiti
predsednika Republike Slovenije.
Organ, ki je pristojen za pomilostitev,
lahko odloči, da ne nastopi pravna posledica odvzema odlikovanja, čeprav gre za
primer iz prvega odstavka tega člena.
12. člen
Odlikovanec, ki je s pravnomočno sodbo
sodišča obsojen na nepogojno kazen zapora, ne sme nositi odlikovanja med
prestajanjem kazni.
13. člen
Evidenco o podeljenih odlikovanjih vodi
pristojni republiški upravni organ.
Evidenca vsebuje ime in priimek ter
dekliški priimek odlikovanca, enotno matično številko občana, podatke o državljanstvu
in naslov stalnega bivališča oziroma ime in sedež odlikovane organizacije,
vrsto podeljenega odlikovanja, številko in datum ukaza o podelitvi odlikovanja
ter datum vročitve odlikovanja.
Osebni podatki iz prejšnjega odstavka se
lahko uporabljajo samo v postopkih za podelitev odlikovanj.
14. člen
Z denarno kaznijo najmanj 25.000 tolarjev
se kaznuje za prekršek pravna oseba ali zasebnik, ki samostojno opravlja
dejavnost, če nepooblaščeno izdeluje ali če daje v promet znake ali druge
predmete, ki imajo obliko ali videz odlikovanja (9. člen).
Z denarno kaznijo najmanj 5.000 tolarjev se
kaznuje za prekršek odgovorna oseba pravne osebe, ki stori dejanje iz
prejšnjega odstavka.
Z denarno kaznijo najmanj 5.000 tolarjev se
kaznuje za prekršek fizična oseba, ki stori dejanje iz prvega odstavka tega
člena.

Zakon o odlikovanju častni znak svobode
Republike Slovenije (Uradni list RS, št. 24/92)
vsebuje naslednjo končno določbo:
»15. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
prekrških (Uradni list RS, št. 13/93)
določa tudi:
»24. člen
V zakonih, uredbah in odlokih Izvršnega
sveta Skupščine Republike Slovenije oziroma Vlade Republike Slovenije in v
odlokih občinskih skupščin in skupščin posebnih družbenopolitičnih skupnosti se
denarni zneski, s katerimi je določena spodnja ali zgornja meja predpisane
denarne kazni za prekršek ali znesek denarne kazni, ki se izterja takoj na
kraju prekrška (241. člen zakona o prekrških):
-       zvišajo
za 3-krat, če so bile uveljavljene pred 22. 3. 1991;
-       zvišajo
za 2-krat, če so bile uveljavljene od 22. 3. 1991 dalje.«;
ter vsebuje naslednjo končno določbo:
»28. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o odlikovanjih
Republike Slovenije – ZOdl-A (Uradni list RS, št. 22/04)
vsebuje naslednjo končno določbo:
»13. člen
Ta zakon začne veljati petnajsti dan po
objavi v Uradnem listu Republike Slovenije.«.