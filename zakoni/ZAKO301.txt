I. SPLOŠNE DOLOČBE
1. člen
(namen zakona)
Ta zakon ureja naloge, organizacijo in status
gasilstva.
2. člen
(definicija gasilstva)
(1) Gasilstvo je obvezna lokalna javna
služba (v nadaljnjem
besedilu: javna gasilska služba), katere trajno in
nemoteno opravljanje zagotavljajo občine in država.
(2) Gasilstvo
je humanitarna dejavnost, ki se opravlja v javnem interesu. Izvajanje operativnih
nalog, ki jih izvaja gasilstvo ob nesrečah, je za prizadete in ogrožene
brezplačno, razen če s tem zakonom ni določeno drugače.
3. člen
(naloge gasilstva)
(1) Gasilske organizacije izvajajo
operativne naloge gasilstva.
(2) Gasilske organizacije lahko izvajajo
tudi druge naloge gasilstva, ki se skladno s tem zakonom lahko izvajajo kot
pridobitna dejavnost.
(3) Izvajanje drugih nalog gasilstva ne sme
omejevati izvajanja operativnih nalog gasilstva.
4. člen
(omejitve pravic)
Vodja intervencije sme ob požaru ali drugi
nesreči, ko ni mogoče drugače zavarovati ljudi in premoženja, v skladu s tem
zakonom, začasno omejiti:
-       
svobodo gibanja;
-       
pravico do nedotakljivosti stanovanja;
-       
pravico do uživanja lastnine.
5. člen
(pomen izrazov)
Izrazi, uporabljeni v tem zakonu, imajo
naslednji pomen:
1.     
Prostovoljni gasilec je član prostovoljnega gasilskega društva.
2.     
Poklicni gasilec je delavec v poklicni gasilski enoti ali poklicnem
jedru prostovoljne gasilske enote oziroma delavec, ki opravlja operativne
naloge gasilstva v gospodarski družbi, zavodu ali drugi organizaciji in je
zaključil usposabljanje za poklicne gasilce.
3.     
Operativni gasilec je oseba, ki poklicno ali prostovoljno opravlja
operativne naloge gasilstva v formacijskih sestavah gasilskih enot, izpolnjuje
predpisane psihofizične in zdravstvene zahteve ter je strokovno usposobljena za
opravljanje teh nalog.
4.     
Operativne naloge gasilstva so gašenje in reševanje ob požarih,
prometnih, okoljskih oziroma ekoloških ter industrijskih nesrečah, opravljanje
nalog zaščite in reševanja oseb ter premoženja ob naravnih in drugih nesrečah
ter druge splošne reševalne naloge. Operativne naloge gasilstva so lahko tudi
preventivne, in sicer izvajanje ukrepov varstva pred požarom, ki jih gasilskim
enotam določajo predpisi s področja varstva pred požarom, usposabljanja in vaje
za izvajanje operativnih nalog gasilstva.
5.     
Druge naloge gasilstva se lahko izvajajo kot pridobitna dejavnost in se
ne uvrščajo med operativne naloge gasilstva, zlasti izvajanje požarne straže,
požarnega varovanja ter drugih ukrepov varstva pred požarom na podlagi
pooblastil pristojnega organa, vzdrževanje gasilnikov, pregledovanje in
preizkušanje hidrantnega omrežja, zagotavljanje pitne vode za prebivalce in
živino ter posojanje zaščitne in reševalne opreme.
6.     
Intervencija je izvajanje operativnih nalog gasilstva, razen
preventivnih operativnih nalog.
7.     
Operativni gasilski načrt je načrt, ki ureja organiziranje, delovanje,
obveščanje in aktiviranje gasilskih enot.
8.     
Elaborat javne gasilske službe je dokument, s katerim se v občinah, kjer
so ustanovljene poklicne gasilske enote, določi končna organiziranost in
opremljenost gasilske enote ter organiziranost javne gasilske službe v občini.
9.     
Sistem obveščanja in aktiviranja gasilcev je del sistema opazovanja,
obveščanja in alarmiranja na področju varstva pred naravnimi in drugimi
nesrečami.
10.  
Gasilska zaščitna oprema je oprema za osebno in skupinsko zaščito
gasilcev pri izvajanju operativnih nalog gasilstva.
11.  
Gasilska reševalna oprema je vsako orodje, naprava ali sredstvo, ki je
izdelano ali pridobljeno zato, da se uporablja za izvajanje operativnih nalog
gasilstva.
12.  
Gasilske nepremičnine so zemljišča s pripadajočimi sestavinami in so
namenjena za izvajanje javne gasilske službe.
13.  
Gasilska služba je poklicno ali prostovoljno opravljanje operativnih
nalog gasilstva.
14.  
Gasilska enota je poklicna ali prostovoljna enota, ki je sestavni del
gasilske organizacije, in izvaja operativne naloge gasilstva v določenih
formacijskih sestavah gasilskih enot ter izpolnjuje druge pogoje, določene s
predpisi.
15.  
Poklicno jedro je skupina operativnih gasilcev, ki poklicno opravlja
operativne naloge gasilstva v prostovoljni gasilski enoti, določeni z merili za
organiziranje in opremljanje gasilskih enot.
16.  
Formacijske sestave gasilskih enot so s pravili gasilske službe določeni
seznami funkcionalnih dolžnosti, s katerimi se določajo gasilske skupine,
oddelki, vodi in druge enote za opravljanje operativnih nalog gasilstva.
17.  
Gasilske organizacije so prostovoljna gasilska društva, gasilske zveze
in poklicne gasilske enote, organizirane kot javni zavodi ali druge
organizacijske oblike, ki poklicno opravljajo gasilsko službo.
18.  
Prostovoljno gasilsko društvo je humanitarna organizacija, v kateri
fizične osebe prostovoljno delujejo in opravljajo operativne naloge gasilstva
ter druge dejavnosti, ki so pomembne za razvoj in delovanje gasilstva. Člani
prostovoljnega gasilskega društva so lahko tudi pravne osebe.
19.  
Gasilska izkaznica je listina, v kateri so navedeni predpisani podatki,
in je opremljena s fotografijo, s katero prostovoljni ali poklicni gasilec
izkaže članstvo v gasilski enoti in gasilski organizaciji oziroma dokazuje
svojo identiteto. Izda jo Uprava Republike Slovenije za zaščito in reševanje za
poklicne gasilce, za prostovoljne gasilce pa Gasilska zveza Slovenije. Iz
gasilske izkaznice je razvidno, kdo je operativni gasilec. Kot sestavni del
gasilske izkaznice se lahko predpiše tudi ustrezna oznaka.
20.  
Čas za prihod gasilskih enot na kraj nesreče obsega čas od prejema klica
za aktiviranje gasilske enote, čas prenosa klica in čas, potreben za izvoz in
prihod gasilcev na kraj nesreče, pri čemer se upoštevajo vrsta gasilske enote
ter naravne in druge razmere na poti do kraja nesreče ter na območju, na
katerem se je nesreča zgodila.
21.  
Čas intervencije obsega čas od prejema poziva za aktiviranje gasilske
enote oziroma posameznih gasilcev do vrnitve v matično enoto ter vzpostavitve
enote v pripravljenost.
II. NOSILCI IN NALOGE
6. člen
(naloge občine)
(1) Občina v
skladu s svojimi pristojnostmi zagotavlja organiziranost, opremljanje in
delovanje gasilstva.
(2) Občina zagotavlja sredstva za:
1.     
redno delovanje gasilskih enot;
2.     
gasilsko zaščitno in reševalno opremo ter sredstva za opazovanje,
obveščanje in alarmiranje;
3.     
vzdrževanje in obnavljanje gasilskih sredstev in opreme;
4.     
usposabljanje in dopolnilno usposabljanje pripadnikov gasilskih enot;
5.     
gradnjo in vzdrževanje gasilskih nepremičnin;
6.     
povračilo škode, ki so jo imeli gasilci pri opravljanju operativnih
nalog gasilstva;
7.     
povračilo škode, povzročene tretjim osebam, zaradi opravljanja operativnih
nalog gasilstva na intervencijah;
8.     
opravljanje drugih dejavnosti gasilskih organizacij.
(3) Občina
zagotavlja opravljanje operativnih nalog gasilstva preko gasilskih organizacij.
7. člen
(naloge širših samoupravnih lokalnih
skupnosti)
Na širšo samoupravno lokalno skupnost se
lahko prenese opravljanje nalog gasilstva, ki so pomembne za varstvo pred
požarom in drugimi nevarnostmi, kot je nakup, vzdrževanje in hramba gasilske
zaščitne in reševalne opreme za zahtevnejše intervencije, velike požare in
druge velike nesreče.
8. člen
(naloge države)
(1) Država na področju gasilstva:
1.     
ustanovi in zagotovi delovanje gasilske šole za usposabljanje kadrov v
gasilstvu in izvaja usposabljanja;
2.     
sofinancira naloge zaščite in reševanja, ki so širšega pomena;
3.     
zagotavlja del sredstev za znanstveno-raziskovalno dejavnost na področju
gasilstva ter za razvijanje gasilske zaščitne in reševalne opreme;
4.     
zagotavlja pogoje za delovanje Gasilske zveze Slovenije in Združenja
slovenskih poklicnih gasilcev;
5.     
zagotavlja skladen razvoj gasilstva v državi in zagotavlja pogoje za
posodabljanje gasilske zaščitne in reševalne opreme;
6.     
zagotavlja delovanje sistema obveščanja in alarmiranja na območju države
in posameznih geografsko ali kako drugače povezanih širših območjih državnega
ozemlja;
7.     
zagotavlja sredstva za standardizirana gasilska zavarovanja pripadnikov
gasilske organizacije ter del sredstev za standardizirana gasilska zavarovanja
vozil, opreme in objektov, ki jih uporabljajo gasilske organizacije v okviru
izvajanja svojih nalog.
(2) Vlada
Republike Slovenije (v nadaljnjem besedilu: vlada) določi gasilske enote za
opravljanje nalog zaščite in reševanja, ki so širšega pomena. Uprava Republike
Slovenije za zaščito in reševanje s temi gasilskimi enotami neposredno sklene
pogodbe o opravljanju nalog zaščite in reševanja, ki so širšega pomena. Uprava
Republike Slovenije za zaščito in reševanje mora pred sklenitvijo pogodbe
obvestiti o tem občinski organ, pristojen za organizacijo javne gasilske službe
v občini, na območju katere gasilska enota deluje. Vlada predpiše čas izvoza posameznih kategorij gasilskih enot.
(3) Minister,
pristojen za gasilstvo (v nadaljnjem besedilu:
minister), predpiše minimalno osebno in skupinsko zaščitno opremo gasilcev,
merila za zavarovanje operativnih gasilcev za primer smrti in
trajne ali prehodne izgube delovne zmožnosti, merila in roke za periodično
ugotavljanje psihofizičnih sposobnosti in programe za opravljanje preizkusa
znanja operativnih gasilcev ter strokovne izpite. Minister v sodelovanju z
Gasilsko zvezo Slovenije in Združenjem slovenskih poklicnih gasilcev predpiše
uniformo, čine in oznake gasilcev ter obliko in vsebino gasilske izkaznice.
Minister predpiše tudi čase, v katerih morajo gasilske enote, ki so aktivirane
v skladu z operativnim gasilskim načrtom lokalne skupnosti, priti na kraj
nesreče ter merila za požarno pokrivanje posameznih vrst objektov. Minister predpiše tudi vrsto, vsebino,
obseg in način izvedbe sklenitve standardiziranih gasilskih zavarovanj iz 7.
točke prvega odstavka tega člena.
(4) Minister, pristojen za zdravje, v
soglasju z ministrom predpiše merila za ugotavljanje zdravstvene sposobnosti
operativnih gasilcev ter pogoje, ki jih morajo izpolnjevati zdravstveni zavodi
oziroma zasebni zdravniki za ugotavljanje zdravstvene sposobnosti operativnih
gasilcev.
(5) Minister po
predhodnem mnenju Gasilske zveze Slovenije in Združenja slovenskih poklicnih
gasilcev predpiše tudi pravila gasilske službe, s katerimi se uredijo zlasti:
1.     
naloge in odgovornosti gasilcev ter oblike sodelovanja gasilskih
organizacij;
2.     
formacijske sestave gasilskih enot;
3.     
strokovno usposabljanje gasilcev.
III. GASILSKE ENOTE
9. člen
(vrste gasilskih enot)
(1) Gasilske enote so poklicne ali
prostovoljne, glede na območje delovanja pa so
teritorialne in industrijske.
(2) Gasilske enote so organizirane kot:
1.     
poklicne gasilske enote;
2.     
prostovoljne gasilske enote v gasilskih društvih;
3.     
gasilske enote v gospodarskih družbah, zavodih in drugih organizacijah.
(3) Gasilske enote opravljajo svoje naloge
v skladu s pravili stroke in pravili gasilske službe.
10. člen
(osnovna merila)
(1) Osnovna merila za organiziranje in
opremljanje gasilskih enot so:
a)    
za naselja:
- 
število prebivalcev;
- 
tip naselij glede na gostoto in način pozidave, stopnjo razvitosti ter
storitvene, oskrbovalne, proizvodne in kmetijske dejavnosti;
b)    
za gospodarske družbe, zavode in druge organizacije:
- 
požarna ali eksplozijska nevarnost tehnološkega procesa;
- 
število zaposlenih;
- 
površina in razmestitev objektov;
- 
oddaljenost ustrezne gasilske enote;
c)    
za gozdove:
- 
površina in vrsta gozdov;
d)    
za vodne površine:
- 
velikost in vrsta vodnih površin.
(2) Vlada predpiše podrobnejša merila
za organiziranje in opremljanje gasilskih enot.
11. člen
(organizacija gasilstva)
Organizacija gasilstva v občini se v skladu z merili iz prejšnjega
člena določi z operativnim gasilskim načrtom občine.
11.a člen
(opravljanje javne gasilske službe)
(1) Poklicne
gasilske enote, ki opravljajo javno gasilsko službo v skladu s tem zakonom in
aktom o ustanovitvi, se prek svojih gasilskih organizacij povezujejo v
Združenje slovenskih poklicnih gasilcev. Prostovoljne
gasilske enote opravljajo javno gasilsko službo skladno s tem zakonom, če jih
neposredno določi pristojni občinski organ in če z gasilskimi organizacijami, v
katerih delujejo te gasilske enote, občina neposredno sklene pogodbo o
opravljanju javne gasilske službe. Za opravljanje javne gasilske službe v
skladu s tem zakonom je lahko določena le tista prostovoljna gasilska enota, ki
se preko gasilskih zvez povezuje v Gasilsko zvezo Slovenije. Pogodbo o
opravljanju javne gasilske službe sopodpisuje tudi pristojna gasilska zveza.
(2) Pristojni občinski organ za opravljanje
javne gasilske službe v skladu s tem zakonom določi zlasti:
1.     
obseg in način opravljanja javne gasilske službe;
2.     
začetek ali obdobje opravljanja javne gasilske službe;
3.     
organizacijo javne gasilske službe;
4.     
nadzor nad izvajanjem javne gasilske službe.
(3) Obseg in način
opravljanja javne gasilske službe se določi zlasti v skladu z merili za
organiziranje in opremljanje gasilskih enot, s časi, določenimi za izvoz
gasilskih enot, ter z načrti zaščite in reševanja ob naravnih in drugih
nesrečah občine.
(4) V pogodbi o opravljanju javne gasilske
službe se za gasilske enote prostovoljnih gasilskih društev določijo sredstva,
ki jih zagotavlja pristojni občinski organ za opravljanje javne gasilske
službe, zlasti za izvajanje intervencij, usposabljanje, plačevanje zdravstvenih
pregledov, zavarovanja vozil, opreme in objektov, ki
jih uporabljajo gasilske organizacije v okviru izvajanja svojih nalog,
zavarovanja za poklicne bolezni ter za druge pravice
iz delovnega razmerja oziroma pravice, ki jih ta zakon določa za operativne
gasilce, ter sredstva, ki jih občina namenja za usposabljanje gasilske mladine
in druge društvene dejavnosti.
(5) V opravljanje javne gasilske službe v
skladu s tem zakonom se lahko na podlagi odločitve pristojnega občinskega
organa in pogodbe o opravljanju javne gasilske službe vključi tudi industrijska
gasilska enota, če ne glede na to gospodarska družba, zavod ali druga
organizacija, v kateri taka gasilska enota deluje, izpolnjuje obveznosti glede
lastne gasilske službe, organizirane v skladu z merili za organizacijo in
opremljanje gasilskih enot.
(6) V letnem programu dela poklicne
gasilske enote, ki je organizirana kot javni zavod, se določi tudi sodelovanje
s prostovoljnimi gasilskimi enotami in industrijskimi gasilskimi enotami pri
opravljanju javne gasilske službe.
11.b člen
(opravljanje požarne straže in drugih
nalog)
(1) Požarno stražo in požarno varovanje
objektov, drugega premoženja ter javnih prireditev opravljajo na območju občine
tiste gasilske enote, ki
izvajajo javno gasilsko službo v skladu s tem zakonom na območju te občine, če
z operativnim gasilskim načrtom občine ali z zakonom ni določeno drugače.
Stroški izvajanja gasilskih operativnih nalog po tem členu bremenijo naročnika.
(2) V gospodarskih družbah, zavodih in
drugih organizacijah, ki imajo organizirano svojo operativno gasilsko enoto v
skladu s tem zakonom, lahko ta izvaja tudi požarno stražo na tem območju.
11.c člen
(gasilsko poveljstvo)
(1) Za zagotavljanje pripravljenosti ter
usklajevanje delovanja operativnih gasilskih enot v občini se ustanovi gasilsko
poveljstvo občine, ki ga sestavljajo poveljniki prostovoljnih in poklicnih
gasilskih enot oziroma gasilskih sektorjev na območju občine. Gasilsko
poveljstvo se v skladu s tem členom ustanovi le v tisti občini, v kateri
delujejo prostovoljne in poklicne gasilske enote, oziroma v tisti občini, v
kateri se prostovoljne gasilske enote vključujejo v gasilsko zvezo, ki obsega
več občin. Gasilsko poveljstvo imenuje gasilskega poveljnika občine. V občinah,
v katerih delujejo poklicne gasilske enote, gasilskega poveljnika občine
imenuje župan na predlog gasilskega poveljstva. Podrobneje se postopek
imenovanja in pristojnosti gasilskih poveljstev ter gasilskih poveljnikov občin
uredijo s pravili gasilske službe.
(2) V občini, v kateri deluje gasilska
zveza, ki povezuje le prostovoljne gasilske enote na območju te občine,
opravlja poveljstvo gasilske zveze tudi naloge gasilskega poveljstva občine,
poveljnik gasilske zveze pa naloge gasilskega poveljnika občine.
(3) Gasilski
poveljnik občine vodi gasilsko poveljstvo občine ter lahko tudi večje gasilske
intervencije. Gasilski poveljnik občine je član štaba Civilne zaščite občine.
(4) Gasilski poveljnik občine in gasilsko
poveljstvo občine organizirata javno gasilsko službo v skladu z merili za
organiziranje ter opremljanje gasilskih enot, elaboratom javne gasilske službe
in operativnim gasilskim načrtom, skladno s pogodbo o opravljanju lokalne javne
gasilske službe in z načrti zaščite in reševanja.
11.č člen
(gasilska zaščitna in reševalna oprema in
gasilske nepremičnine)
(1) Gasilska zaščitna in reševalna oprema
ter gasilske nepremičnine ne morejo biti predmet izvršbe ali stečaja.
(2) Gasilska zaščitna in reševalna oprema
ter gasilske nepremičnine, ki jih uporabljajo poklicne gasilske enote, so last
občine ali občin na podlagi odloka o ustanovitvi. Njihova uporaba in
vzdrževanje se uredita s pogodbo med pristojnimi občinskimi organi ter gasilsko
enoto.
(3) Gasilsko zaščitno in reševalno opremo
ter gasilske nepremičnine ob prenehanju delovanja prostovoljnega gasilskega
društva, ki je te nepremičnine oziroma opremo uporabljalo, prevzame občina, na
območju katere je bil sedež prostovoljnega gasilskega društva, oziroma s
soglasjem pristojnega občinskega organa tista gasilska enota, ki zagotavlja
izvajanje javne gasilske službe na območju, na katerem je delovalo prostovoljno
gasilsko društvo.
(4) Gasilsko zaščitno in reševalno opremo
industrijske gasilske enote, ki je prenehala delovati, prednostno lahko
prevzame občina, na območju katere je bil sedež društva, proti plačilu dejanske
vrednosti te opreme gospodarski družbi, zavodu ali drugi organizaciji, v kateri
je industrijska gasilska enota delovala, če je ta financirala nabavo te opreme.
(5) Uporaba reševalne opreme in gasilskih
vozil ni dovoljena pri preprečevanju demonstracij, stavk in podobnih dogodkov,
v katerih skupine državljanov izražajo protest zaradi aktualnih političnih,
socialnih ali drugih splošnih družbenih vprašanj.
1. Poklicne gasilske enote
12. člen
(poklicna gasilska enota)
(1) Poklicna
gasilska enota opravlja operativne naloge gasilstva na območju, za katerega je
ustanovljena ali ima sklenjeno ustrezno pogodbo. Poklicna gasilska enota, ki
opravlja javno gasilsko službo, je praviloma osrednja enota v občini in
posreduje na območju celotne občine v skladu z operativnim gasilskim načrtom
občine.
(2) Poklicne gasilske enote se organizirajo
v skladu z merili iz 10. člena tega zakona.
12.a člen
(kandidat za poklicnega gasilca)
(1) Kandidat za poklicnega gasilca poklicno
opravlja naloge gasilstva in poleg splošnih pogojev za sklenitev delovnega
razmerja izpolnjuje še posebne pogoje:
1.     
ima najmanj izobrazbo, pridobljeno po izobraževalnih programih za
pridobitev srednje izobrazbe oziroma srednje strokovne izobrazbe, ki je po
zakonu, ki ureja slovensko ogrodje kvalifikacij, uvrščena v 5. raven
slovenskega ogrodja kvalifikacij, in je polnoleten;
2.     
ni v kazenskem postopku in ni bil pravnomočno obsojen zaradi naklepnega
kaznivega dejanja, ki se preganja po uradni dolžnosti, ter ni bil obsojen na
nepogojno kazen zapora v trajanju več kot šest mesecev;
3.     
opravi predpisan preizkus psihofizičnih sposobnosti.
(2) Po sklenitvi delovnega razmerja mora
kandidat za poklicnega gasilca v 24 mesecih uspešno zaključiti usposabljanje v
gasilski šoli po programu za poklicne gasilce, s čimer pridobi naziv poklicni
gasilec in se lahko zaposli na ustrezno delovno mesto.
(3) Kandidatu za poklicnega gasilca, ki ni
uspešno končal gasilske šole, se izredno odpove pogodba o zaposlitvi.
13. člen
(poklicni gasilec)
(1) Poklicni gasilec mora imeti uspešno
zaključeno usposabljanje v gasilski šoli po programu za poklicnega gasilca.
(2) Poklicni gasilec, ki kot operativni
vodja vodi operativno delo v poklicni gasilski enoti, mora imeti uspešno
zaključeno usposabljanje v gasilski šoli po programu za poklicnega gasilca,
najmanj izobrazbo, pridobljeno po študijskem programu za pridobitev višje
strokovne izobrazbe, ki je po zakonu, ki ureja slovensko ogrodje kvalifikacij,
uvrščena v 6. raven slovenskega ogrodja kvalifikacij, pet let delovnih izkušenj
pri opravljanju operativnih nalog v poklicnem gasilstvu, opravljeno predpisano
usposabljanje za to delo ter strokovni izpit za operativnega vodjo, ki ga mora
opraviti v dveh letih po prevzemu nalog.
(3) Poklicni gasilec, ki kot poveljnik vodi
operativno delo v poklicni gasilski enoti, mora imeti uspešno zaključeno
usposabljanje v gasilski šoli po programu za poklicnega gasilca, najmanj
izobrazbo, pridobljeno po študijskem programu za pridobitev visokošolske
strokovne izobrazbe, ki je po zakonu, ki ureja slovensko ogrodje kvalifikacij,
uvrščena na 7. raven, ali najmanj izobrazbo, pridobljeno po študijskih
programih za pridobitev višje izobrazbe, sprejetih pred 1. januarjem 1994,
in je v skladu z zakonom, ki ureja slovensko ogrodje kvalifikacij, uvrščena na
6. raven, če vodi operativno delo v poklicni gasilski enoti najvišje
kategorije, tri leta delovnih izkušenj pri vodenju operativnega dela v
poklicnih gasilskih enotah, opravljeno predpisano usposabljanje za to delo ter
strokovni izpit za poveljnika, ki ga mora opraviti v dveh letih po prevzemu
nalog poveljnika.
(4) Državljani držav članic Evropske unije,
Evropskega gospodarskega prostora in Švicarske konfederacije ali države, s
katero je sklenjen ustrezen mednarodni sporazum (v nadaljnjem besedilu: države
pogodbenice), lahko v Republiki Sloveniji opravljajo delo poklicnega gasilca v
skladu s tem zakonom pod enakimi pogoji kot slovenski državljani. Državljani
države pogodbenice, ki želijo opravljati delo poklicnega gasilca v skladu s tem
zakonom, morajo pri ministrstvu, pristojnem za gasilstvo, pridobiti odločbo o
priznanju poklicne kvalifikacije. Ministrstvo, pristojno za gasilstvo, izvede
postopek o priznavanju poklicne kvalifikacije v skladu z zakonom, ki ureja
priznavanje poklicnih kvalifikacij.
13.a člen
(poveljnik poklicne gasilske enote)
(1) Poveljnik poklicne gasilske enote je
poklicni gasilec, ki organizira in vodi strokovno delo enote.
(2) Poveljnik poklicne gasilske enote
zlasti:
1.     
skrbi za njeno intervencijsko pripravljenost in vodi večje intervencije;
2.     
organizira in nadzira strokovno usposabljanje, urjenje ter kondicijsko
pripravljenost pripadnikov enote;
3.     
skrbi za brezhibnost gasilske zaščitne in reševalne opreme.
(3) Poveljnik poklicne gasilske enote je
član pristojnega občinskega štaba Civilne zaščite.
(4) Postopek izbire, naloge in pristojnosti
poveljnikov poklicnih gasilskih enot se določijo z akti poklicne gasilske enote
ter pravili gasilske službe.
14. člen
(dolžnosti poklicnega gasilca)
(1) Poklicni gasilec mora periodično opraviti predpisani preizkus
psihofizičnih sposobnosti in zdravniški pregled.
(2) Če je bilo pri preizkusu
psihofizičnih sposobnosti ali zdravniškem pregledu iz
prejšnjega odstavka ugotovljeno, da poklicni gasilec ni sposoben za opravljanje
svojega dela, se razporedi na delovno mesto, ki ustreza njegovim zdravstvenim
in psihofizičnim sposobnostim.
(3) Če je
bilo pri preizkusu psihofizičnih sposobnosti ali
zdravniškem pregledu iz prvega odstavka tega člena ugotovljeno, da poklicni
gasilec ni sposoben za opravljanje svojega dela, morata delodajalec in
ustanovitelj preveriti, ali ga je mogoče zaposliti pod spremenjenimi okoliščinami,
in mu ponuditi novo pogodbo o zaposlitvi, oziroma če to ni mogoče, se mu odpove
pogodba o zaposlitvi iz razloga nesposobnosti.
14.a člen
(posebni pogoji dela)
(1) Za delovna razmerja in plače poklicnih
gasilcev veljajo predpisi, ki urejajo delovna razmerja in plače javnih
uslužbencev, kolektivna pogodba za javni sektor in kolektivna pogodba
dejavnosti, če s tem zakonom ali zakonom o varstvu pred naravnimi in drugimi
nesrečami posamezno vprašanje ni urejeno drugače.
(2) S kolektivno pogodbo dejavnosti pravic
in obveznosti poklicnih gasilcev, ki jih določa ta zakon ali zakon o varstvu
pred naravnimi in drugimi nesrečami, ni mogoče urediti drugače ali ugodneje.
(3) Poklicni gasilci so dolžni na podlagi
odločitve predstojnika gasilske enote opravljati delo zaradi narave,
organizacije in potreb gasilske službe v posebnih pogojih dela.
(4) Za posebne pogoje dela iz prejšnjega
odstavka se šteje delo v delovnem času, ki je za poklicne gasilce manj ugoden,
in delo v manj ugodnih pogojih dela, nevarnostih ali s posebnimi obremenitvami.
(5) Delo preko polnega delovnega časa,
dežurstvo in pripravljenost za delo na domu se, razen v primerih, določenih s splošnimi
predpisi, odredi tudi:
-       
v primeru izvajanja operativnih nalog gasilstva, ko je treba okrepiti
sestavo enote, ki izvaja zaščito, reševanje in pomoč, oziroma ko je treba nadaljevati
z izvajanjem teh nalog;
-       
v primeru, ko nastane neposredna nevarnost nastanka naravne ali druge
nesreče;
-       
v obdobju razglašene povečane požarne ogroženosti v naravnem okolju;
-       
v primeru, ko se v skladu z odločitvami pristojnega organa nudi pomoč
drugim gasilskim ali reševalnim enotam v občini, v drugi občini ali v drugi
državi;
-       
od nastanka naravne ali druge nesreče do zaključka izvajanja nalog
zaščite, reševanja in pomoči;
-       
če je zaradi razmer v gasilski enoti začasno odsotnih več kot tretjina
zaposlenih operativnih gasilcev.
(6) Delo iz prejšnjega odstavka se odredi
pisno, če zaradi nujnosti opravljanja dela to ni mogoče, se odredi ustno. V tem
primeru se pisna potrditev vroči poklicnemu gasilcu do konca naslednjega tedna,
ko je bilo delo odrejeno. Nadurno delo lahko traja do štiri ure dnevno, 20 ur
tedensko, 80 ur mesečno in do 180 ur letno, pri čemer se omejitev ugotavlja kot
povprečje šestih mesecev.
(7) Za delo v posebnih pogojih dela iz
četrtega odstavka tega člena pripadajo poklicnim gasilcem posebni dodatki v
skladu s splošnimi predpisi.
(8) Operativni gasilci morajo biti
zavarovani za primer smrti, trajne izgube splošne delovne zmožnosti in prehodne
nezmožnosti za delo, nastale pri opravljanju
operativnih nalog gasilstva.
(9) Poklicni gasilci imajo pravico do
priznavanja zavarovalne dobe s povečanjem oziroma obveznega dodatnega
pokojninskega zavarovanja v skladu s splošnimi predpisi.
14.b člen
(delo v izmenah)
(1) Dnevna delovna obveznost poklicnega
gasilca traja največ 12 ur v zaporednih 24 urah, pri čemer se povprečna dnevna
delovna obveznost poklicnega gasilca upošteva kot povprečna delovna obveznost v
obdobju, ki ne sme biti daljše od šestih mesecev.
(2) Za delo v izmenah se šteje delo, ki se
izmenoma opravlja v dopoldanskem, popoldanskem ali nočnem času. Za delo v
izmenah se šteje tudi delo v turnusu, ko se delo opravlja po razporedu 12 ur,
sledi pa mu 24 ali 48 ur počitka, in delo po posebnem razporedu, ko se delo
opravlja dopoldne, popoldne in v nočnem času, vendar ne v enakomernem
zaporedju. Če se delo opravlja v izmenah ali turnusu, se mora zagotoviti
njihova periodična izmenjava.
(3) Poklicnim gasilcem se v primeru
izmenskega dela zagotavlja predpisan dnevni in tedenski počitek v minimalnem
trajanju v obdobju, ki ne sme biti daljše kot šest mesecev.
(4) Če mora poklicni gasilec zaradi potreb
gasilske službe delati na dan tedenskega počitka, se mu tedenski počitek
zagotovi v tekočem ali najkasneje v naslednjem mesecu.
14.c člen
(drugi posebni pogoji dela)
(1) Dežurstvo opravlja poklicni gasilec na
delovnem mestu ali na drugem vnaprej določenem kraju.
(2) Pripravljenost za delo na domu se ne
všteva v število ur tedenske oziroma mesečne delovne obveznosti. Če mora
poklicni gasilec v času pripravljenosti za delo dejansko delati, se te ure
vštevajo v število ur tedenske oziroma mesečne delovne obveznosti oziroma kot
delo, opravljeno preko polnega delovnega časa.
(3) Poklicni gasilec mora nadaljevati na
podlagi odločitve predstojnika gasilske enote oziroma vodje intervencije z
delom, če je med rednim delovnim časom prišlo do požara ali druge nesreče, pa
do izteka rednega delovnega časa izvajanje nalog zaščite, reševanja in pomoči
ni končano. Tako opravljene ure se štejejo kot ure, opravljene preko polnega
delovnega časa.
(4) Letni dopust poklicni gasilec izrabi
praviloma v skladu s potrebami gasilske službe in letnim načrtom izrabe letnega
dopusta. Izraba letnega dopusta se lahko prekine v primerih, določenih v petem
odstavku 14.a člena tega zakona.
(5) Poklicni gasilec, ki ni mogel izrabiti
letnega dopusta v tekočem koledarskem letu zaradi potreb gasilske službe iz
prejšnjega odstavka, ga lahko izrabi do 30. junija v naslednjem koledarskem
letu.
14.č člen
(dodatek za stalnost)
(1) Poklicnim gasilcem, ki v skladu s
sistemizacijo delovnih mest opravljajo operativne naloge gasilstva, pripada za
vsako začeto leto dela na taki dolžnosti nad pet let dodatek za stalnost v
višini, določeni z zakonom, ki ureja sistem plač v javnem sektorju.
(2) Javnemu uslužbencu, ki je premeščen na
delo v poklicno gasilsko enoto, se za določitev dodatka za stalnost šteje tudi
delovna doba v organu, iz katerega je premeščen, če je bil po predpisih in pod
pogoji, ki veljajo za organ, iz katerega je premeščen, upravičen do dodatka za
stalnost.
15. člen
(stavka)
(1) Delavci v
poklicni gasilski enoti lahko organizirajo in vodijo stavko na način, določen s
splošnimi predpisi, pod pogojem, da se zagotovi stalna pripravljenost za
izvajanje požarne straže in intervencije ob požaru oziroma naravni ali drugi
nesreči. Gasilci ne smejo v korist stavke uporabljati gasilske zaščitne in
reševalne opreme ter znakov za alarmiranje in opozarjanje.
(2) Če med trajanjem stavke pride do
povečane nevarnosti požara ali druge nesreče, oziroma če pride do požara ali
naravne in druge nesreče, morajo poklicni gasilci stavko takoj prekiniti.
Stavka se lahko nadaljuje po končani intervenciji.
2. Prostovoljne gasilske enote v
gasilskih društvih
16. člen
(črtan)
17. člen
(črtan)
18. člen
(neopravljanje
javne gasilske službe)
Kadar se ugotovi, da prostovoljno gasilsko
društvo ne opravlja javne gasilske službe v skladu s tem zakonom in pod pogoji
iz 11.a člena tega zakona, pristojni občinski organ o tem opozori prostovoljno
gasilsko društvo ter pristojno gasilsko zvezo in določi rok, ko mora društvo
odpraviti pomanjkljivosti. Če prostovoljno gasilsko društvo ne odpravi
pomanjkljivosti v določenem roku, se mu opravljanje javne gasilske službe
ustrezno omeji ali odvzame.
19. člen
(prostovoljni operativni gasilec)
(1) Gasilec, ki prostovoljno opravlja
operativne naloge v gasilstvu (v nadaljnjem besedilu: prostovoljni operativni
gasilec), je član prostovoljnega gasilskega društva in:
1.     
je strokovno usposobljen za opravljanje operativnih nalog gasilstva ter ima
opravljen predpisan izpit za prostovoljnega operativnega gasilca;
2.     
ima opravljen predpisan preizkus psihofizičnih sposobnosti in je
zdravstveno sposoben za opravljanje gasilske službe;
3.     
ni v kazenskem postopku in ni bil pravnomočno obsojen zaradi naklepnega
kaznivega dejanja, ki se preganja po uradni dolžnosti, in ni bil obsojen na
nepogojno kazen zapora v trajanju več kot šest mesecev;
4.     
je star od 18 do 65 let.
(2) Gasilska zveza Slovenije podrobneje
določi dolžnosti, pravice in obveznosti prostovoljnih operativnih gasilcev.
19.a člen
(gasilec pripravnik)
Gasilec pripravnik je član prostovoljnega
gasilskega društva, ki:
1.     
ima opravljeno predpisano usposabljanje za gasilca pripravnika, skladno
s programom pripravništva,
2.     
je star najmanj 16 let.
19.b člen
(gasilec veteran)
(1) Gasilec veteran je član prostovoljnega
gasilskega društva po dopolnjenem 65. letu starosti.
(2) Gasilec veteran lahko opravlja
operativne naloge gasilstva, če je za to strokovno usposobljen, ima opravljen
predpisan preizkus psihofizičnih sposobnosti in je zdravstveno sposoben.
20. člen
(prostovoljno gasilsko društvo)
Na podlagi ocene požarne
in drugih ogroženosti lahko ustanovijo občani
prostovoljno gasilsko društvo, ki opravlja predvsem naslednje naloge:
1.     
preventivne naloge varstva pred požarom ter druge preventivne naloge na
področju varstva pred naravnimi in drugimi nesrečami;
2.     
izvajanje operativnih nalog gasilstva in nalog zaščite, reševanja in
pomoči ob naravnih in drugih nesrečah;
3.     
vzgojo gasilske mladine;
4.     
pomoč občanom na področju varstva pred požarom;
5.     
druge naloge v zvezi z organizacijo in razvojem gasilstva.
21. člen
(prostovoljna operativna gasilska enota)
(1) Prostovoljna operativna gasilska enota
društva iz prejšnjega člena v skladu z 11.a členom tega zakona opravlja
operativne naloge gasilstva na območju ali delu območja občine, za katero je
bila ustanovljena.
(2) Prostovoljna operativna gasilska enota
se organizira in opremi v skladu s predpisanimi merili za organiziranje in
opremljanje gasilskih enot.
22. člen
(evidenca ministrstva)
(1) Ministrstvo zbira podatke in vodi
evidenco o usposabljanjih in strokovnih izpitih poklicnih gasilcev.
(2) V zbirki podatkov iz prejšnjega
odstavka se zbirajo in vodijo naslednji podatki:
1.     
ime in priimek,
2.     
datum in kraj rojstva,
3.     
naslov stalnega ali začasnega bivališča,
4.     
elektronski naslov,
5.     
telefonska številka ali številka mobilnega telefona,
6.     
stopnja in vrsta izobrazbe,
7.     
podatki o usposobljenosti za poklicnega gasilca,
8.     
datum in številka izdaje potrdila o opravljenem strokovnem izpitu,
9.     
vrsta strokovnega izpita,
10.  
podatki o delovnih izkušnjah pri poklicnem opravljanju operativnih nalog
gasilstva.
22.a člen
(evidenca Gasilske zveze Slovenije in
prostovoljnih gasilskih organizacij)
(1) Gasilska zveza Slovenije in
prostovoljne gasilske organizacije vodijo evidenco o prostovoljnih gasilskih
enotah ter prostovoljnih gasilcih. V zbirki podatkov se o prostovoljnih gasilcih
zbirajo naslednji podatki:
1.     
ime in priimek,
2.     
spol,
3.     
datum in kraj rojstva,
4.     
ulica, kraj, pošta, občina bivališča, upravna enota bivališča, država,
5.     
stopnja izobrazbe,
6.     
poklic,
7.     
naziv delodajalca,
8.     
telefonska številka ali številka mobilnega telefona,
9.     
elektronski naslov,
10.  
leto vstopa v gasilsko društvo in funkcije v gasilstvu,
11.  
čin,
12.  
vrsta, način in periodičnost usposabljanja ali preizkusa na področju
gasilstva,
13.  
vrsta gasilskih odlikovanj,
14.  
davčna številka,
15.  
enotna matična številka občana,
16.  
kategorija, številka in veljavnost vozniškega dovoljenja,
17.  
datum zdravniškega pregleda in pregleda psihofizičnih sposobnosti.
(2) Pri podatku o stopnji izobrazbe je v
elektronski obliki v zbirki pripeta tudi javna listina, iz katere podatek
izhaja. Pri podatku o datumu zdravniškega pregleda in pregleda psihofizičnih
sposobnosti je v elektronski obliki v zbirki pripeto tudi vsakokratno
zdravniško spričevalo, iz katerega podatek izhaja.
(3) O podpornih in častnih članih ter
članih, ki so mlajši od 18 let, Gasilska zveza Slovenije ter prostovoljne
gasilske organizacije v zbirki iz prvega odstavka tega člena vodijo le podatke
iz 1. do 13. točke.
22.b člen
(evidenca Združenja slovenskih poklicnih
gasilcev)
(1) Združenje slovenskih poklicnih gasilcev
vodi evidenco o poklicnih gasilskih enotah in poklicnih gasilcih. Podatke v
evidenco posredujejo javni gasilski zavodi in poklicne industrijske gasilske
enote. V zbirki podatkov se o poklicnih gasilcih zbirajo naslednji podatki:
1.     
ime in priimek,
2.     
datum in kraj rojstva,
3.     
ulica, kraj, pošta, občina bivališča, upravna enota bivališča, država,
4.     
telefonska številka ali številka mobilnega telefona,
5.     
elektronski naslov,
6.     
stopnja izobrazbe,
7.     
poklic,
8.     
številka pozivnika,
9.     
davčna številka,
10.  
enotna matična številka občana,
11.  
naziv delodajalca,
12.  
številka službene izkaznice,
13.  
delovno mesto in datum nastopa delovnega mesta,
14.  
funkcija in datum nastopa funkcije,
15.  
vrsta, način in periodičnost usposabljanja ali preizkusa na področju
gasilstva,
16.  
dodatna znanja, vrsta in datum pridobitve,
17.  
kategorija, številka in veljavnost vozniškega dovoljenja,
18.  
vrsta potrdila za voditelja čolna,
19.  
znanje tujih jezikov (jezik, stopnja, nivo),
20.  
vrsta in datum odlikovanj,
21.  
vrsta in datum zdravniškega pregleda ter datum pregleda psihofizičnih
sposobnosti,
22.  
članstvo v Združenju slovenskih poklicnih gasilcev in datum vstopa,
23.  
funkcije v Združenju slovenskih poklicnih gasilcev in datum začetka
opravljanja funkcije.
(2) Pri podatku o stopnji izobrazbe je v
elektronski obliki v zbirki pripeta tudi javna listina, iz katere podatek
izhaja. Pri podatku o datumu zdravniškega pregleda in pregleda psihofizičnih
sposobnosti je v elektronski obliki v zbirki pripeto tudi vsakokratno
zdravniško spričevalo, iz katerega podatek izhaja.
(3) O podpornih in častnih članih ter
veteranih Združenje slovenskih poklicnih gasilcev v zbirki iz prvega odstavka
tega člena vodi le podatke iz 1. do 6. točke.
22.c člen
(zbiranje in hramba podatkov)
Ministrstvo in upravljavci iz 22.a in 22.b
člena tega zakona podatke, ki jih vodijo v zbirkah, pridobijo neposredno od
osebe, na katero se nanašajo. Podatki se hranijo in uporabljajo toliko časa,
kot je potrebno za dosego namena, za katerega so bili zbrani.
22.č člen
(namen zbiranja podatkov)
Osebne podatke, določene v 22., 22.a in
22.b členu tega zakona, smejo obdelovati upravljavci, določeni v tem zakonu, za
opravljanje svojih nalog v skladu s predpisi, na podlagi katerih delujejo
gasilske organizacije, Uprava Republike Slovenije za zaščito in reševanje za
opravljanje nalog v skladu s tem zakonom, zakonom ki ureja varstvo pred
naravnimi in drugimi nesrečami, in zakonom, ki ureja varstvo pred požarom, ter
občinski organi, pristojni za organiziranje javne gasilske službe občin, za
organiziranje in opravljanje javne gasilske službe.
23. člen
(poklicno jedro)
(1) V
prostovoljnih gasilskih enotah se lahko v skladu z merili za organiziranje in
opremljanje gasilskih enot ustanovi poklicno jedro s poklicnimi gasilci kot
sestavni del prostovoljne gasilske enote. O ustanovitvi poklicnega jedra mora
prostovoljno gasilsko društvo obvestiti občinski organ, pristojen za
organiziranje javne gasilske službe.
(2) Za
poklicne operativne gasilce v poklicnem jedru veljajo določbe 13., 14., 14.a –
razen prvega odstavka, 14.b, 14.c, 14.č in 15. člena
tega zakona.
(3) Za poklicne operativne gasilce v
poklicnem jedru se ne glede na prejšnji odstavek lahko smiselno uporabljajo
določbe prvega odstavka 14.a člena tega zakona, če se tako dogovorita vodstvo
prostovoljnega gasilskega društva in občinski organ, pristojen za organiziranje
javne gasilske službe.
24. člen
(poveljnik)
(1) Poveljnik prostovoljne gasilske
enote organizira in vodi strokovno delo enote.
(2) Poveljnik prostovoljne gasilske
enote zlasti:
1.     
skrbi za njeno intervencijsko pripravljenost in jo vodi med intervencijo;
2.     
organizira in nadzira strokovno usposabljanje in psihofizično pripravljenost
pripadnikov enote;
3.     
skrbi za brezhibnost gasilske zaščitne in reševalne opreme.
(3) Način izbire, naloge in
pristojnosti poveljnikov prostovoljnih gasilskih enot in njihovih namestnikov
so določene s pravili Gasilske zveze Slovenije.
25. člen
(nadomestila)
(1) Prostovoljnemu gasilcu med
intervencijo pripada nadomestilo plače. Nadomestilo plače pripada
prostovoljnemu gasilcu tudi med usposabljanjem na podlagi poziva pristojnega
organa občine. Nadomestilo
plače izplača delodajalec v breme občine.
(2) Če traja intervencija več kot
štiri ure, imajo udeleženci pravico do brezplačne prehrane.
(3) Prostovoljnega gasilca zaradi
udeležbe na intervenciji ali na usposabljanju delodajalec ne sme odpustiti,
razporediti na drugo delovno mesto ali ga kako drugače oškodovati.
26. člen
(zavarovanje prostovoljnih gasilcev)
(1) Prostovoljni gasilec, ki se med
intervencijo ali med strokovnim usposabljanjem poškoduje ali zaradi opravljanja
nalog med intervencijo zboli, je zavarovan po predpisih o zdravstvenem,
pokojninskem in invalidskem zavarovanju.
(2) Nadomestilo
plače in povračila stroškov med opravljanjem operativnih nalog gasilstva se
urejajo skladno s predpisi, ki urejajo nadomestilo plače ter povračila stroškov
med opravljanjem nalog zaščite, reševanja in pomoči.
(3) Čas in kraj nastanka poškodbe
ugotovi vodja intervencije oziroma
vodja usposabljanja, na kateri se je gasilec
poškodoval, prijavi pa se pristojnemu organu.
(4) Občina lahko za prostovoljne gasilce
zagotavlja tudi dodatne oblike zavarovanja.
(5) Če je
prostovoljni gasilec med intervencijo ali med strokovnim usposabljanjem izgubil
življenje, imajo njegovi družinski člani pravico do:
1.     
pokojnine v skladu s predpisi o pokojninskem in invalidskem zavarovanju;
2.     
enkratne denarne pomoči;
3.     
povračila stroškov prevoza in pogreba.
(6) Če se
prostovoljni gasilec med intervencijo ali med strokovnim usposabljanjem
poškoduje brez svoje krivde tako, da je njegov organizem okvarjen najmanj za
20%, ima pravico do enkratne denarne pomoči po predpisih o vojaških invalidih.
(7) Vlada
določi višino enkratne denarne pomoči, ki ne sme biti manjša od 12 povprečnih
plač zaposlenih v državi v zadnjih šestih mesecih, ter višino povračil.
(8) Gasilska
organizacija mora zavarovati operativne člane svoje gasilske enote za primer
smrti, trajne izgube splošne delovne zmožnosti in začasne nezmožnosti za delo, nastale pri
izvajanju operativnih nalog gasilstva.
27. člen
(sredstva občine)
(1) Občina krije izgubljeni zaslužek in
nadomestilo plač, stroške za prehrano iz 25. člena tega zakona ter prispevke in
stroške iz prejšnjega člena, razen tistih stroškov iz prvega odstavka
prejšnjega člena, ki jih skladno s predpisi o zdravstvenem, pokojninskem in
invalidskem zavarovanju krije Zavod za zdravstveno zavarovanje Slovenije.
(2) Ne glede na prejšnji odstavek država
zagotavlja sredstva za standardizirana gasilska zavarovanja pripadnikov
gasilske organizacije v skladu s predpisom iz tretjega odstavka 8. člena tega
zakona.
3. Gasilske enote v gospodarskih družbah
28. člen
(ustanovitev
gasilske enote v gospodarski družbi)
(1) Gospodarske
družbe, zavodi in druge organizacije morajo ustanoviti gasilsko enoto, če imajo
povečano nevarnost nastanka požara, eksplozije ali druge posebne nevarnosti po
merilih, ki jih določi minister.
(2) Vrsta in
obseg gasilskih enot iz prejšnjega odstavka se določita v skladu z merili za
organiziranje in opremljanje gasilskih enot, izdanimi na podlagi drugega
odstavka 10. člena tega zakona.
(3) Gospodarske družbe, zavodi in druge
organizacije, ki delujejo na zaokroženem industrijskem kompleksu, lahko
ustanovijo tudi skupno gasilsko enoto. V tem primeru se mora pri ugotavljanju
povečane nevarnosti nastanka požara, eksplozije ali druge posebne nevarnosti
upoštevati najvišja stopnja nevarnosti na območju, na katerem se ustanovi
enota, pri določitvi vrste in obsega gasilske enote na podlagi predpisanih
meril pa seštevek vseh parametrov v vseh gospodarskih družbah, zavodih in
drugih organizacijah, za katere je enota ustanovljena. Pravice in obveznosti za
ustanovitev in delovanje skupne gasilske enote ustanovitelji uredijo s pogodbo.
(4) Gasilsko zaščitno in reševalno opremo za delovanje gasilske enote
po tem členu zagotovi ustanovitelj.
(5) Gospodarska družba, zavod ali druga organizacija lahko za
opravljanje drugih nalog gasilstva sklene pogodbo z gasilsko enoto, ki opravlja
javno gasilsko službo v skladu s tem zakonom v občini, na območju katere je
sedež, objekti ali drugo premoženje gospodarske družbe, zavoda ali druge
organizacije, na katerega se nanaša pogodba. S pogodbo z gasilsko enoto po tej
določbi gospodarska družba, zavod ali druga organizacija ne more izključiti
svoje obveznosti za organiziranje lastne gasilske službe po merilih iz prvega
odstavka tega člena. Gasilska enota mora o sklenitvi pogodbe za opravljanje drugih
nalog gasilstva nad eno leto obvestiti občinski organ, pristojen za
organiziranje javne gasilske službe.
(6) Operativni gasilec gasilske enote v
gospodarski družbi je lahko samo oseba, zaposlena v gospodarski družbi, ki
izpolnjuje pogoje za poklicnega gasilca ali prostovoljnega operativnega
gasilca.
(7) Za prostovoljne operativne gasilce v gospodarski družbi, zavodu ali
drugi organizaciji veljajo določbe 15., 19., 24., 25. in 26. člena tega zakona,
za poklicne gasilce pa določbe 13., 14., 14.a – razen prvega odstavka, 14.b,
14.c, 14.č in 15. člena tega zakona.
29. člen
(opravljanje gasilstva za občino)
(1) Občina lahko pooblasti gospodarsko družbo, zavod in drugo organizacijo, v kateri je primerna gasilska enota,
za opravljanje nalog gasilstva na območju ali delu območja občine pod pogoji, ki jih določa ta zakon
za prostovoljne gasilske enote.
IV. USPOSABLJANJE
30. člen
(usposabljanje)
(1) Za usposabljanje s področja gasilstva
pri ministrstvu deluje gasilska šola, ki izvaja usposabljanja za poklicne
gasilce in s programi določena usposabljanja za prostovoljne gasilce.
(2) Gasilska šola opravlja tudi strokovne
naloge s področja gasilstva, pripravlja strokovna gradiva in sodeluje v
strokovnih komisijah na področju gasilstva znotraj Gasilske zveze Slovenije ter
Združenja slovenskih poklicnih gasilcev.
(3) V gasilski šoli deluje kot svetovalni
organ programski svet, ki ga imenuje minister izmed predstavnikov Uprave
Republike Slovenije za zaščito in reševanje, občin, Gasilske zveze Slovenije,
Združenja slovenskih poklicnih gasilcev in drugih strokovnjakov.
(4) V gasilski šoli se lahko preizkuša
gasilska zaščitna in reševalna oprema ter izdajajo certifikati, če si šola
pridobi dovoljenje za opravljanje te dejavnosti v skladu s predpisi.
(5) Gasilska zveza Slovenije izvaja
usposabljanja prostovoljnih gasilcev.
31. člen
(programi za usposabljanje)
(1) Uprava Republike Slovenije za zaščito
in reševanje v sodelovanju z Gasilsko zvezo Slovenije uskladi programe za
temeljno in dopolnilno usposabljanje prostovoljnih gasilcev ter programe za
izpite prostovoljnih gasilcev.
(2) Uprava Republike Slovenije za zaščito
in reševanje v sodelovanju z Združenjem slovenskih poklicnih gasilcev uskladi
programe za usposabljanje poklicnih gasilcev ter programe za strokovne izpite
poklicnih gasilcev.
(3) Zaradi poenotenja znanja in
usposobljenosti za opravljanje javne gasilske službe se morajo programi za
temeljno in dopolnilno usposabljanje prostovoljnih gasilcev in programi za usposabljanje
poklicnih gasilcev medsebojno uskladiti.
(4) Minister predpiše programe iz prvega in
drugega odstavka tega člena.
V. GASILSKE ZVEZE
32. člen
(gasilske zveze)
(1) Prostovoljna
gasilska društva se povezujejo v gasilske zveze v skladu z zakonom.
(2) Gasilske
zveze opravljajo organizacijske in strokovne naloge gasilstva zlasti v zvezi z:
-       
načrtnim kadrovanjem in usposabljanjem gasilcev;
-       
načrtnim in usklajenim razvojem ter opremljanjem gasilskih enot v skladu
s predpisanimi merili;
-       
načrtovanjem in usklajevanjem uporabe gasilskih enot gasilskih organizacij,
ki so članice zveze;
-       
povezovanjem med članicami gasilske zveze in občinami na območju, na
katerem deluje gasilska zveza;
-       
izvajanjem nalog, ki so jih nanje prenesle država ali občine;
-       
drugimi organizacijskimi in razvojnimi nalogami gasilstva.
(3) Gasilske zveze
imenujejo poveljnike gasilskih zvez in regijske gasilske poveljnike, ki so
člani pristojnih štabov Civilne zaščite. Poveljniki gasilskih zvez in regijski
gasilski poveljniki skrbijo za pripravljenost, organiziranost, opremljenost in
usposobljenost nižjih poveljstev in gasilskih enot, izvajanje določenih
programov usposabljanja ter vodijo večje in zahtevnejše intervencije.
(4) Način
izbire in pristojnosti poveljnikov gasilskih zvez in regijskih poveljnikov ter
drugih gasilskih poveljnikov in njihovih namestnikov se določi s pravili
gasilske službe.
32.a člen
(določene naloge gasilskih zvez)
(1) Gasilska zveza, v katero se povezujejo
prostovoljna gasilska društva na območju posamezne občine, daje:
-       
mnenje k letnim programom usposabljanja operativnih gasilcev in
gasilskih enot prostovoljnih gasilskih društev;
-       
mnenje k letnim programom opremljanja prostovoljnih gasilskih enot z
gasilsko zaščitno in reševalno opremo.
(2) Gasilska zveza iz prejšnjega odstavka
lahko za posamezno leto določi oblike usposabljanja, ki jih prostovoljna
gasilska društva vključijo v svoje letne programe, če je to potrebno zaradi
usklajenega razvoja, ustrezne pripravljenosti in drugih razlogov, utemeljenih z
ocenami ogroženosti občine pred požarom ali drugimi nesrečami.
(3) Sredstev iz proračuna Republike
Slovenije ni mogoče uporabiti za financiranje programov usposabljanja ali
nabavo gasilske zaščitne in reševalne opreme, če za izvedbo usposabljanja
oziroma nabavo gasilske zaščitne in reševalne opreme ni bilo dano pozitivno
mnenje pristojne gasilske zveze iz prvega odstavka tega člena.
(4) Pristojnosti iz prvega in drugega
odstavka tega člena ima le tista gasilska zveza, ki je vključena v Gasilsko
zvezo Slovenije.
33. člen
(Gasilska zveza Slovenije)
(1) Gasilska zveza Slovenije je
najvišja oblika povezovanja gasilskih društev in
njihovih zvez.
(2) Gasilska zveza Slovenije poleg
svojih društvenih nalog opravlja tudi naloge, za katere jo pooblasti minister,
zlasti pa:
1.     
določene strokovno-tehnične naloge varstva pred požarom;
2.     
organizacijske in druge naloge, s katerimi se zagotavlja razvoj
prostovoljnega gasilstva v državi in njegovo mednarodno povezovanje z drugimi
gasilskimi organizacijami v svetu;
3.     
izdaja strokovno literaturo o varstvu pred požarom in gasilstvu.
(3) Gasilska zveza Slovenije je pravna
oseba zasebnega prava.
(4) Organiziranost, naloge in
pristojnosti svojih organov določi Gasilska zveza Slovenije s svojimi pravili.
34. člen
(črtan)
35. člen
(poveljnik)
(1) Poveljnik Gasilske zveze Slovenije
opravlja zlasti naslednje strokovno-tehnične naloge:
1.     
sodeluje pri vodenju večjih intervencij;
2.     
skrbi za povezanost gasilstva v sistemu zaščite in reševanja;
3.     
daje predloge in mnenja o opravljanju strokovnih nalog gasilstva v
državi;
4.     
sodeluje z gasilskimi poveljstvi sosednjih in drugih držav.
(2) Poveljnik Gasilske zveze Slovenije
je član Štaba za civilno zaščito Republike Slovenije.
V.a POVEZOVANJE POKLICNIH GASILSKIH ENOT
35.a člen
(Združenje slovenskih poklicnih gasilcev)
(1) Združenje slovenskih poklicnih gasilcev
je najvišja oblika povezovanja poklicnih gasilskih enot.
(2) Združenje slovenskih poklicnih gasilcev
poleg svojih ustanovitvenih nalog opravlja tudi naloge, za katere ga pooblasti
minister, zlasti pa:
1.     
določene strokovno-tehnične naloge varstva pred požarom;
2.     
organizacijske in druge naloge, s katerimi zagotavlja razvoj poklicnega
gasilstva v državi in njegovo mednarodno povezovanje z drugimi poklicnimi
gasilskimi enotami v svetu;
3.     
izdaja strokovno literaturo o varstvu pred požarom in gasilstvu.
(3) Združenje slovenskih poklicnih gasilcev
je pravna oseba zasebnega prava.
VI. GASILSKE INTERVENCIJE
1. Obveščanje in alarmiranje
36. člen
(aktiviranje gasilskih enot)
(1) V občini se zagotavlja enotno
obveščanje in aktiviranje gasilskih enot, v skladu z operativnim gasilskim
načrtom občine, katerega sestavni del je tudi načrt obveščanja in aktiviranja
gasilskih enot. Operativni gasilski načrt občine izdela gasilsko poveljstvo
občine ali gasilska zveza, sprejme pa ga župan oziroma oseba, ki jo pooblasti.
Če se izdela enotni operativni gasilski načrt in načrt obveščanja ter
aktiviranja gasilskih enot za več občin, ga izdela poveljstvo pristojne
gasilske zveze v sodelovanju z občinskimi poveljstvi, sprejmejo pa ga župani.
(2) Uprava Republike Slovenije za zaščito
in reševanje na načrte obveščanja in aktiviranja gasilskih enot iz prejšnjega
odstavka predhodno poda soglasje. Načrt se predloži regijskemu centru za
obveščanje, pristojnemu za aktiviranje gasilcev v občini.
(3) Kadar gre gasilska enota občine na
intervencijo zaradi požara ali druge nesreče, vodja gasilske enote ali
intervencije o tem obvesti pristojni regijski center za obveščanje.
(4) Za obveščanje in aktiviranje ob
gasilskih intervencijah veljajo predpisi, ki urejajo opazovanje ter obveščanje
na področju zaščite in reševanja.
(5) Aktiviranje gasilskih enot iz več občin
se izvaja v skladu z operativnimi gasilskimi načrti, načrti zaščite in
reševanja, medsebojnimi pogodbami ali sporazumi med občinami oziroma na podlagi
odločitve regijskega ali državnega poveljnika Civilne zaščite, če z državnim
načrtom aktiviranje gasilskih enot ni predvideno. Pri tem se mora zagotoviti,
da v občini, na katero se odločitev nanaša, ostanejo gasilske enote v takem
obsegu, ki zagotavlja nujno intervencijsko pripravljenost v občini.
(6) Gasilske enote uporabljajo zveze v sistemu
zaščite in reševanja.
(7) Za aktiviranje operativnih enot prek
sistema javnega alarmiranja se uporablja gasilski znak, ki ga določi Vlada.
36.a člen
(aktiviranje gasilcev med delom)
(1) Delodajalec je dolžan omogočiti
opravičeno odsotnost z dela v skladu s splošnimi predpisi o delovnih razmerjih
operativnemu gasilcu, ki je bil med delom pozvan k opravljanju operativnih nalog gasilstva v skladu z
načrtom obveščanja in aktiviranja gasilskih enot iz prejšnjega člena in je član
gasilske enote, ki opravlja javno gasilsko službo.
(2) Poziv preko tehničnih sredstev zvez ali
s sireno za javno alarmiranje preko pristojnega centra za obveščanje ali pisni
poziv občinskega organa, pristojnega za javno gasilsko službo, ali drugega
organa, pristojnega za vodenje nalog zaščite in reševanja ob naravnih in drugih
nesrečah, se šteje kot poziv k opravljanju dolžnosti zaščite in reševanja, na
podlagi katerega delodajalec opraviči operativnemu gasilcu odsotnost z dela. V
primeru, da je bil poziv dan s tehničnimi sredstvi, mora občinski organ,
pristojen za javno gasilsko službo, oziroma drug organ, pristojen za vodenje
nalog zaščite in reševanja, izdati tudi pisno potrdilo o odsotnosti z dela
operativnega gasilca najkasneje v sedmih dneh po končani intervenciji.
Nadomestilo za čas odsotnosti z dela povrne za operativnega gasilca njegovemu
delodajalcu občina oziroma državni organ v skladu s tem zakonom in predpisi o
varstvu pred naravnimi in drugimi nesrečami.
(3) Določba prvega odstavka tega člena se
uporablja tudi za primer odsotnosti z dela zaradi vaj ali usposabljanja, h
katerim je bil operativni gasilec v skladu s predpisi o varstvu pred naravnimi
in drugimi nesrečami pisno pozvan s strani pristojnega občinskega ali državnega
organa.
2. Medsebojna pomoč gasilcev
37. člen
(medsebojna pomoč)
(1) Gasilske enote si morajo ob večjih
požarih ali drugih nesrečah medsebojno pomagati. Gasilske enote lahko pomagajo
le, če zagotovijo ustrezno intervencijsko pripravljenost na območju, za
katerega so ustanovljene.
(2) Pomoč iz prejšnjega odstavka odredi
vodja intervencije, lahko pa tudi pristojni poveljnik civilne zaščite.
38. člen
(pomoč iz sosednjih držav)
(1) Če je za gašenje požara ali ob
drugih velikih nesrečah potrebna pomoč gasilskih enot iz sosednje države, lahko
na zahtevo vodje intervencije zaprosi za takšno pomoč organ občine, ki je ob državni meji, ali
pristojni poveljnik civilne zaščite, če z meddržavnimi sporazumi ni drugače
dogovorjeno.
(2) Za pomoč pri gašenju požara ali ob
drugih velikih nesrečah v občinah, ki niso ob državni meji, zaprosi poveljnik Civilne zaščite
Republike Slovenije, če z meddržavnimi sporazumi ni drugače dogovorjeno.
39. člen
(pomoč sosednjim državam)
Če je za gašenje požara ali ob drugih
velikih nesrečah potrebna pomoč gasilskim enotam sosednjih držav, odobri pomoč
gasilskih enot v občinah, ki
so ob državni meji, organ občine ali pristojni poveljnik civilne zaščite oziroma poveljnik Civilne
zaščite Republike Slovenije za občine, ki niso ob državni meji, če z meddržavnimi sporazumi ni drugače
dogovorjeno.
3. Vodenje intervencij
40. člen
(vodenje intervencij)
(1) Intervencijo vodi poveljnik ali drugi
poveljujoči gasilske enote (vodja intervencije), na območju katere je požar ali
druga nesreča, v skladu z zakonom in pravili gasilske službe. Vodja
intervencije je lahko tudi poveljujoči določeni formacijski sestavi,
usposobljen za vodenje določenih intervencij. Ukazi in navodila vodje
intervencije so zavezujoči za vse gasilce, ki sodelujejo v intervenciji.
Posameznik lahko izvršitev ukaza ali navodila odkloni le, če bi s tem storil
kaznivo dejanje oziroma če mu je naložena naloga, za katero ni usposobljen niti
opremljen in je zato neposredno ogroženo njegovo življenje.
(2) Intervencijo, pri kateri sodeluje več
gasilskih enot, vodi vodja intervencije v skladu s prejšnjim odstavkom. Ob
prihodu poveljujočega višje kategorizirane enote ali višjega po operativni
funkciji, mu vodja intervencije preda vodenje, razen če se ne sporazumeta
drugače. Vsi poveljujoči gasilskim enotam in drugih reševalnih enot sestavljajo
operativno vodstvo intervencije, ki je odgovorno vodji intervencije. Operativni
vodje formacijskih sestav so odgovorni za svoje odločitve.
(3) Ne glede na prvi in drugi odstavek tega
člena poveljujoči te enote vodi intervencijo v gospodarski družbi, zavodu ali
drugi organizaciji, ki ima svojo poklicno gasilsko enoto ali prostovoljno
industrijsko gasilsko enoto, razen če sporazumno ne preda vodenja poveljujočemu
višje kategorizirane enote, ki opravlja javno gasilsko službo na območju
gospodarske družbe, zavoda ali druge organizacije.
(4) Ne glede na drugi in tretji odstavek
tega člena mora poveljujoči višje kategorizirane enote ali višji po operativni
funkciji prevzeti vodenje intervencije, če je očitno, da vodja intervencije
vodi intervencijo napačno ali v nasprotju s pravili gasilske službe.
(5) Ob velikih požarih in drugih nesrečah
vodja intervencije vodi intervencijo v skladu z usmeritvami pristojnega
poveljnika za civilno zaščito.
41. člen
(pravice in dolžnosti vodje intervencije)
(1) Vodja intervencije iz prejšnjega člena
ima pravico in dolžnost, da:
1.     
prepove dostop nepoklicanim osebam na kraj intervencije in promet mimo
tega kraja;
1.a  odredi vstop v stanovanje oziroma drug zaprt prostor,
če je neposredno ogroženo življenje ljudi in premoženje v takem prostoru;
2.     
odredi evakuacijo ljudi, živali in premoženja iz ogroženih objektov in
območij;
3.     
odredi prekinitev električnega toka, dovajanje plina ali drugih
vnetljivih tekočin;
4.     
odvzame ali omeji uporabnikom dotok vode na območju, kjer je intervencija;
5.     
odredi uporabo vode iz bližnjih vodnjakov, cistern in rezervoarjev;
6.     
odredi uporabo določenih sredstev zvez oziroma njihovo vzpostavitev;
7.     
odredi odstranitev vozil in drugih ovir, ki onemogočajo uspešno intervencijo
oziroma odvzem vode za gašenje;
8.     
odredi sežig nevarne snovi, če je ni mogoče drugače odstraniti;
9.     
odredi uporabo tujega prevoznega sredstva za prevoz poškodovanih oseb
oziroma potrebne gasilske zaščitne in reševalne opreme;
10.  
odredi, da vse sposobne osebe, ki so v neposredni bližini požarišča ali
druge nesreče, pomagajo pri gašenju in reševanju v skladu z njihovimi
sposobnostmi, z vozili, orodjem in drugimi sredstvi, ki so primerna za gašenje
in reševanje;
11.  
odredi delno ali popolno rušitev objekta, po katerem bi se utegnil požar
razširiti in tega ni mogoče drugače preprečiti;
12.  
odredi posek gozdnega drevja za preprečitev širjenja gozdnega požara;
13.  
odredi fotografiranje in snemanje območja kraja dogodka za vodenje
intervencije. Pri tem mora ob začetku uporabe tehničnih sredstev seznaniti
navzoče osebe, da se intervencija snema. Če okoliščine tega ne dopuščajo, jih
mora seznaniti takoj, ko je to mogoče.
(2) Ukrepe iz prejšnjega odstavka
lahko vodja intervencije odredi le, če ne more na drug način zagotoviti zaščite
in reševanja ljudi in premoženja, trajati pa smejo le toliko časa, kolikor je
to nujno potrebno. Fotografije
in posnetki iz 13. točke prejšnjega odstavka, ki vsebujejo osebne podatke, se
brišejo ali anonimizirajo takoj, ko je to mogoče, najpozneje pa v 30 dneh
od njihovega nastanka.
(3) Vodja intervencije mora najkasneje
v petih dneh po intervenciji izdelati in predložiti poročilo o intervenciji
organu, pristojnemu za varstvo pred požarom. Vsebino in način poročanja
predpiše minister.
(4) Stroške odrejenih ukrepov in
zavarovanja odgovornosti za škodo, ki je posledica odrejenih ukrepov iz prvega
odstavka tega člena, krije občina oziroma država ob aktiviranju državnega
načrta zaščite in reševanja.
4. Dolžnosti lastnikov oziroma
uporabnikov
42. člen
(dolžnosti lastnikov oziroma uporabnikov)
(1) Lastniki oziroma uporabniki zemljišč,
stavb in drugih objektov morajo ob požaru ali drugi nesreči gasilcem in drugim
v intervenciji sodelujočim dovoliti:
1.     
prehod preko zemljišč, stavb in drugih objektov ter njihovo uporabo za
gasilska in reševalna dela;
2.     
uporabo njihovih zalog vode za gašenje in reševanje.
(2) Lastniki oziroma uporabniki morajo
dopustiti izvajanje ukrepov iz prejšnjega odstavka, ki jih odredi vodja
intervencije, imajo pa pravico do povrnitve nastale škode.
(3) Povračilo škode, povzročene
lastnikom oziroma uporabnikom v času intervencije, bremeni tisto občino, na območju katere je nastal požar
ali druga nesreča.
5. Stroški intervencije
43. člen
(stroški intervencije)
(1) Stroške intervencije, ki izhajajo
iz nalog gasilstva v skladu s tem zakonom, krije občina.
(2) Ne glede na prejšnji odstavek
stroške intervencije krije:
1.     
povzročitelj, ki je požar ali nesrečo povzročil namenoma ali iz velike
malomarnosti;
2.     
kdor opusti predpisane varnostne ukrepe pri prevozu, skladiščenju ali
drugih opravilih z nevarnimi snovmi;
3.     
kdor ne organizira požarne straže v skladu s predpisi;
4.     
kdor namerno in brez razloga alarmira gasilsko enoto.
(3) Stroške intervencije gasilskih enot,
nastalih med intervencijo zunaj območja občine, za katero so ustanovljene,
krije občina, ki je pomoč zahtevala, razen če sporazum med občinami ne določa
drugače.
(4) Stroške intervencij v skladu z drugim odstavkom tega člena izterja
pristojni organ občine.
(5) Stroški
intervencije gasilskih enot, nastali med intervencijo izven območja občine, za
katero so ustanovljene, se krijejo iz proračuna Republike Slovenije, če je bila
intervencija izvršena na podlagi državnega načrta zaščite in reševanja oziroma
na podlagi odločitve pristojnega regijskega ali državnega poveljnika Civilne
zaščite.
VII. FINANCIRANJE
44. člen
(financiranje gasilstva)
(1) Dejavnosti gasilskih enot se
financirajo iz:
1.     
proračuna Republike Slovenije in občine;
2.     
sredstev zavarovalnic in gospodarskih družb;
3.     
dohodkov iz lastnih dejavnosti;
4.     
prispevkov, daril in volil fizičnih in pravnih oseb.
(2) V skladu s tem zakonom se financirajo
iz virov iz prejšnjega odstavka tudi dejavnosti gasilskih društev in zvez, ki
so pomembne za razvoj gasilstva.
(3) V mesecu požarne varnosti mora
posameznik ali pravna oseba v poštnem prometu od vsake poštne pošiljke v
notranjem in mednarodnem prometu, razen za knjige, časopise in revije, plačati
prispevek v korist Gasilske zveze Slovenije za izenačevanje materialne
opremljenosti gasilstva in spodbujanje mladine za delo v gasilstvu, ki ga
obračuna organizacija, ki opravlja poštni promet. Višino prispevka, način in
čas obračunavanja in plačevanja ter morebitne oprostitve določi vlada.
VIII. KAZENSKE DOLOČBE
45. člen
(1) Z globo od
1.300 do 13.000 eurov se kaznuje za prekršek pravna oseba ali samostojni
podjetnik posameznik, ki stori prekršek, če:
1.     
opravlja požarno stražo ali požarno varovanje objektov, drugega
premoženja ali javnih prireditev na območju občine z gasilci ali gasilsko
enoto, ki ni vključena v izvajanje javne gasilske službe v skladu s tem zakonom
na območju te občine, niti ni tako določeno z operativnim gasilskim načrtom
občine ali z zakonom (11.b člen);
2.     
odpusti, razporedi na drugo delovno mesto ali kako drugače oškoduje
prostovoljnega gasilca zaradi udeležbe na intervenciji ali na usposabljanju
(tretji odstavek 25. člena);
3.     
ni ustanovil gasilske enote v skladu z merili za organiziranje in
opremljanje gasilskih enot (prvi odstavek 28. člena v zvezi z drugim odstavkom
28. člena);
4.     
kot delodajalec ne omogoči opravičene odsotnosti z dela v skladu s
splošnimi predpisi o delovnih razmerjih operativnemu gasilcu, ki je bil med
delom pozvan k opravljanju nalog zaščite, reševanja in pomoči zaradi požara ali
druge nesreče v skladu z načrtom obveščanja in aktiviranja gasilskih enot in je
član gasilske enote, ki opravlja javno gasilsko službo, oziroma mu ne omogoči
odsotnosti z dela zaradi vaj ali usposabljanja, h katerim je bil operativni
gasilec pisno pozvan (prvi in tretji odstavek 36.a člena).
(2) Z globo od
500 do 2.500 eurov se kaznuje za prekršek tudi odgovorna oseba pravne
osebe ali odgovorna oseba samostojnega podjetnika posameznika, ki stori
prekršek iz prejšnjega odstavka.
46. člen
(1) Z globo
najmanj 1.300 eurov se kaznuje za prekršek lastnik
oziroma uporabnik zemljišča, stavbe ali drugega objekta, ki je pravna oseba, če
ne dovoli ob požaru ali drugi nesreči gasilcem in drugim v intervenciji
sodelujočim prehoda preko zemljišča, stavbe ali drugih objektov ali njihove
uporabe za gasilska ali reševalna dela oziroma uporabe njegove zaloge vode za
gašenje ali reševanje (prvi odstavek 42. člena v zvezi z drugim odstavkom
istega člena).
(2) Z globo
najmanj 850 eurov se kaznuje za prekršek tudi
odgovorna oseba pravne osebe, ki stori prekršek iz prejšnjega odstavka.
47. člen
(1) Z globo najmanj 850 eurov se kaznuje za
prekršek posameznik, če:
1.     
v korist stavke uporablja gasilsko zaščitno in reševalno opremo ter
znake za alarmiranje in opozarjanje (prvi odstavek 15. člena);
2.     
kot vodja intervencije ob intervenciji odredi ukrepe v nasprotju z
določbami prvega odstavka 41. člena;
3.     
kot vodja intervencije z namenom povzročitve škode odredi ukrepe,
navedene v prvem odstavku 41. člena tega zakona, pa bi lahko kako drugače
zagotovil zaščito in reševanje ljudi ali pa če odrejeni ukrepi trajajo dlje,
kot je to potrebno (drugi odstavek 41. člena);
4.     
kot vodja intervencije v petih dneh po intervenciji ne predloži
pristojnemu organu za varstvo pred požarom poročila o intervenciji (tretji
odstavek 41. člena);
5.     
ne dovoli ob požaru ali drugi nesreči gasilcem in drugim v intervenciji
sodelujočim prehoda preko zemljišča, stavbe ali drugega objekta ali njihove
uporabe za gasilska ali reševalna dela oziroma uporabe njegove zaloge vode za
gašenje ali reševanje (prvi odstavek 42. člena v zvezi z drugim odstavkom
istega člena).

Zakon o gasilstvu (Uradni list RS, št. 71/93)
vsebuje naslednje prehodne in končne določbe:
»IX. PREHODNE IN KONČNE DOLOČBE
48. člen
(lastnina na
premičninah in nepremičninah)
(1) Prostovoljna gasilska društva in
njihove zveze pridobijo z dnem uveljavitve tega zakona lastninsko pravico na
premičnem in nepremičnem premoženju, ki je namenjeno gasilstvu in s katerim
upravljajo ob uveljavitvi tega zakona.
(2) Gasilsko društvo ne sme brez
poprejšnjega soglasja lokalne skupnosti odtujiti gasilske zaščitne in reševalne
opreme ter objektov, namenjenih za opravljanje nalog gasilstva, razen če
pristojni organ lokalne skupnosti ne določi drugače.
49. člen
(centri za
obveščanje in alarmiranje)
Funkcijo operativnih centrov za obveščanje
in alarmiranje v smislu tega zakona do ustanovitve operativnih regijskih
centrov za obveščanje in alarmiranje opravljajo operativni centri tistih
gasilskih enot, ki opravljajo operativne naloge gasilstva regijskega pomena.
50. člen
(davki, carine,
prispevki in druge dajatve)
(1) Od gasilske zaščitne in reševalne
opreme ter od orodišč in gasilskih domov se ne plačujejo davki, razen
prometnega davka, carine, prispevki in druge dajatve.
(2) Vlada podrobneje določi gasilsko
zaščitno in reševalno opremo, orodišča in gasilske domove iz prejšnjega
odstavka.
51. člen
(uskladitev
predpisov)
Organi, določeni s tem zakonom, so dolžni
izdati izvršilne predpise v enem letu po uveljavitvi tega zakona.
52. člen
(zavarovalna
doba s povečanjem)
Do uveljavitve zakona o enotnih kriterijih
za priznavanje zavarovalne dobe, ki se šteje s povečanjem, se za poklicne
gasilce uporabljajo predpisi, ki so veljali na dan uveljavitve tega zakona.
53. člen
(prenehanje
veljavnosti zakona)
Z dnem uveljavitve tega zakona prenehajo
veljati določbe zakona o varstvu pred požarom (Uradni list SRS, št. 2/76 in
15/84), ki urejajo gasilstvo.
54. člen
(pričetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.

Carinski zakon (Uradni list RS, št. 1/95)
spreminja 50. člen zakona tako, da se glasi:
»50. člen
(davki, carine,
prispevki in druge dajatve)
(1) Od gasilske zaščitne in reševalne
opreme ter od orodišč in gasilskih domov se ne plačujejo davki, razen
prometnega davka, carine, prispevki in druge dajatve. (delno prenehal veljati)
(2) Vlada podrobneje določi gasilsko
zaščitno in reševalno opremo, orodišča in gasilske domove iz prejšnjega
odstavka. (delno prenehal veljati)«;
ter vsebuje naslednjo končno določbo:
»190. člen
(začetek
veljavnosti)
Carinski zakon začne veljati petnajsti dan
po objavi v Uradnem listu Republike Slovenije, uporabljati pa se začne 1.
julija 1995.«.

Zakon o spremembi carinskega zakona (Uradni
list RS, št. 28/95)
v zvezi z delnim prenehanjem veljavnosti 50. člena zakona določa:
»S 1. januarjem 1996 preneha veljati 50. člen zakona o
gasilstvu (Uradni list RS, št. 71/93) v delu, ki se nanaša na plačilo carine.«.
ter vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah zakona o
gasilstvu – ZGas-A (Uradni list RS, št. 28/00)
spreminja 49. člen zakona tako, da se glasi:
»49. člen
(črtan)«;
spreminja 50. člen zakona tako, da se glasi:
»50. člen
(davki, carine,
prispevki in druge dajatve)
(1) Od
gasilske zaščitne in reševalne opreme ter orodišč in gasilskih domov se ne
plačujejo davki, razen davka na dodano vrednost, carin, prispevkov in drugih
dajatev.
(2) Vlada
podrobneje določi gasilsko zaščito in reševalno opremo, orodišča in gasilske
domove iz prejšnjega odstavka.«;
ter vsebuje naslednjo prehodno in končno določbo:
»12. člen
Gasilske enote ustanovljene ali posebej
organizirane za opravljanje gasilske službe in drugih nalog varstva pred
požarom v dveh ali več podjetjih, zavodih in drugih organizacijah, pred
uveljavitvijo tega zakona, opravljajo gasilsko službo in druge naloge varstva
pred požarom za ta podjetja, zavode in druge organizacije tudi po uveljavitvi
tega zakona.
13. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o gasilstvu
– ZGas-B (Uradni list RS, št. 91/05)
spreminja 48. člen zakona tako, da se glasi:
»48. člen
(lastnina na
premičninah in nepremičninah)
(1) Prostovoljna gasilska društva in
njihove zveze pridobijo z dnem uveljavitve tega zakona lastninsko pravico na
premičnem in nepremičnem premoženju, ki je namenjeno gasilstvu in s katerim
upravljajo ob uveljavitvi tega zakona.
(2) Gasilsko društvo ne sme brez
poprejšnjega soglasja občine
odtujiti gasilske zaščitne in reševalne opreme ter objektov, namenjenih za
opravljanje nalog gasilstva, razen če pristojni organ občine ne določi drugače.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
33. člen
(izobrazba in
usposobljenost gasilcev)
(1) Poklicni gasilci, ki nimajo s tem
zakonom predpisane strokovne izobrazbe, jo morajo pridobiti v desetih letih po
uveljavitvi tega zakona.
(2) Poklicni gasilci, ki so se zaposlili
pred uveljavitvijo tega zakona in delajo na delovnih mestih gasilcev, za katere
se zahteva srednja tehnična ali srednja strokovna izobrazba, imajo pa srednjo
poklicno izobrazbo in delo poklicnega gasilca opravljajo najmanj pet let,
nadaljujejo z delom na dosedanjih položajih in jim ni treba pridobiti manjkajoče
izobrazbe v skladu s prejšnjim odstavkom.
(3) Vsebine izobraževalnih programov za
temeljno usposabljanje prostovoljnih gasilcev in vsebine izobraževalnih
programov za izobraževanje poklicnih gasilcev s srednjo tehnično in srednjo
strokovno izobrazbo se morajo medsebojno uskladiti najkasneje v desetih letih
po uveljavitvi tega zakona.
34. člen
(gasilske
izkaznice)
(1) Gasilske izkaznice prostovoljnim
gasilcem, ki jim izkaznica še ni bila izdana, izda Gasilska zveza Slovenije v
skladu s predpisi, ki so veljali pred uveljavitvijo tega zakona.
(2) Gasilske izkaznice poklicnim gasilcem v
skladu s tem zakonom izda Uprava Republike Slovenije za zaščito in reševanje v
enem letu po uveljavitvi tega zakona.
35. člen
(veljavnost
pogodb)
(1) Šteje se, da so pogodbe, ki jih je
Uprava Republike Slovenije za zaščito in reševanje sklenila z gasilski enotami,
ki jih je določila vlada za opravljanje nalog zaščite in reševanja širšega
pomena pred uveljavitvijo tega zakona, sklenjene za nedoločen čas oziroma do
spremembe odločitve vlade. O teh pogodbah ni treba obveščati občinskih organov,
pristojnih za organizacijo javne gasilske službe, v skladu s tem zakonom.
(2) Pogodbe, ki so jih pred uveljavitvijo
tega zakona sklenile gasilske enote z gospodarskimi družbami, zavodi in drugimi
organizacijami za opravljanje operativnih nalog gasilstva, ostanejo v veljavi.
(3) Gasilske enote, ustanovljene ali
posebej organizirane za opravljanje operativnih nalog gasilstva v eni ali več
gospodarskih družbah, zavodih in drugih organizacijah pred uveljavitvijo tega
zakona, opravljajo operativne naloge gasilstva za te gospodarske družbe, zavode
in organizacije tudi po uveljavitvi tega zakona.
36. člen
(gasilska šola)
Ministrstvo gasilsko šolo v skladu s tem
zakonom organizira kot samostojno notranjo organizacijsko enoto Izobraževalnega
centra za zaščito in reševanje Uprave Republike Slovenije za zaščito in
reševanje v dveh letih po uveljavitvi tega zakona.
37. člen
(izvršilni
predpisi)
(1) Izvršilni predpisi morajo biti s tem
zakonom usklajeni v enem letu po njegovi uveljavitvi.
(2) Do izdaje predpisov o uniformah, činih
in oznakah gasilcev iz 4. člena tega zakona se uporabljajo predpisi, ki so veljali
do uveljavitve tega zakona.
(3) Priprave in organiziranost gasilstva se
morajo uskladiti s tem zakonom v dveh letih po njegovi uveljavitvi.
38. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvi Zakona o gasilstvu – ZGas-C
(Uradni list RS, št. 23/19)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
(poračun
dodatka za stalnost)
Poklicni gasilci so upravičeni do poračuna
dodatka za stalnost iz prvega odstavka 14.č člena zakona od 1. januarja
2018.
3. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o finančni razbremenitvi občin – ZFRO (Uradni list RS, št. 189/20)
določa tudi:
»39. člen
Minister, pristojen za požarno varnost, v
enem letu od uveljavitve tega zakona sprejme akt s katerim določi vrsto,
vsebino, obseg in način izvedbe sklenitve standardiziranih gasilskih zavarovanj
iz nove 7. točke prvega odstavka 8. člena Zakona o gasilstvu.
Do sklenitve standardiziranih gasilskih
zavarovanj iz prejšnjega odstavka se uporabljajo do sedaj veljavne določbe
Zakona o gasilstvu.«;
ter vsebuje naslednjo končno določbo:
»41. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne prvega dne
v mesecu, ki sledi mesecu, v katerem je ta zakon uveljavljen.«.

Zakon o spremembah in dopolnitvah Zakona o
gasilstvu – ZGas-D (Uradni list RS, št. 39/22)
vsebuje naslednje prehodne in končno določbo:
»PREHODNE IN KONČNA DOLOČBA
42. člen
(uskladitev
predpisov)
(1) Vlada v šestih mesecih od uveljavitve
tega zakona uskladi podzakonske akte s tem zakonom, predpiše čas izvoza
posameznih kategorij gasilskih enot iz spremenjenega drugega odstavka 8. člena
zakona in določi gasilski znak iz sedmega odstavka spremenjenega 36. člena
zakona.
(2) Minister v šestih mesecih od
uveljavitve tega zakona predpiše merila in roke ter program iz spremenjenega
tretjega odstavka 8. člena zakona in programe iz spremenjenega 31. člena
zakona ter v šestih mesecih od uveljavitve tega zakona uskladi pravila gasilske
službe.
(3) Uprava Republike Slovenije za zaščito
in reševanje v šestih mesecih od uveljavitve tega zakona uskladi programe iz spremenjenega
31. člena zakona.
(4) Občine v šestih mesecih od uveljavitve
tega zakona sprejmejo načrte iz spremenjenega 11. člena zakona in spremenjenega
prvega odstavka 36. člena zakona.
43. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.