I. SPLOŠNE DOLOČBE
1. člen
Ta zakon ureja pogoje in razmerja pri
opravljanju blagovnega prometa in storitev v blagovnem prometu.
Blagovni promet in storitve v blagovnem
prometu se opravljajo po določbah zveznih predpisov in po določbah tega zakona,
če ni s posebnimi predpisi drugače določeno.
Blagovni promet in storitve v blagovnem
prometu je treba opravljati v skladu z dobrimi poslovnimi običaji in v skladu z
načeli socialistične poslovne morale.
2. člen
V Socialistični republiki Sloveniji kot
delu enotnega jugoslovanskega trga veljajo za vse organizacije združenega dela
in njihova združenja enaki pogoji opravljanja blagovnega prometa in storitev v
blagovnem prometu.
3. člen
Določbe tega zakona, ki se nanašajo na
organizacije združenega dela, se smiselno uporabljajo tudi za druge udeležence
v opravljanju blagovnega prometa in storitev v blagovnem prometu, kot so
poslovne skupnosti, kmetijske in druge zadruge, druge samoupravne organizacije
in skupnosti, družbenopolitične organizacije, družbene organizacije, organi in
organizacije družbenopolitičnih skupnosti, društva ter delovni ljudje, ki
samostojno opravljajo gospodarsko dejavnost z osebnim delom s sredstvi v lasti
občanov.
II. POGOJI ZA OPRAVLJANJE BLAGOVNEGA PROMETA IN STORITEV V
BLAGOVNEM PROMETU
4. člen
Za opravljanje blagovnega prometa in
storitev v blagovnem prometu morajo biti izpolnjeni tehnični in zdravstveni
pogoji ter pogoji glede izobrazbe oseb, ki ta promet opravljajo.
5. člen
Poslovni prostori, v katerih se opravljajo
blagovni promet in storitve v blagovnem prometu ter oprema in naprave, s
pomočjo katerih se opravljajo blagovni promet in storitve v blagovnem prometu,
morajo izpolnjevati predpisane tehnične pogoje tako, da je mogoče sodobno
opravljanje blagovnega prometa in storitev v blagovnem prometu.
Republiški komite za tržišče in cene
predpiše minimalne tehnične pogoje za opravljanje blagovnega prometa in
storitev v blagovnem prometu.
6. člen
Osebe, ki opravljajo blagovni promet in
storitve v blagovnem prometu, morajo imeti potrebno izobrazbo.
Potrebno izobrazbo in druge pogoje oseb iz
prejšnjega odstavka določi na podlagi zahtevnosti in vrste dela Republiški
komite za tržišče in cene.
Delavci, ki neposredno opravljajo promet z
živili in blagom, ki je pomembno za zdravje ljudi, morajo izpolnjevati posebne
zdravstvene pogoje.
Posebne zdravstvene pogoje iz prejšnjega
odstavka določi Republiški komite za zdravstveno in socialno varstvo.
7. člen
Organizacija združenega dela, ki opravlja
blagovni promet in storitve v blagovnem prometu po splošnih poslovnih pogojih,
določi te s samoupravnim splošnim aktom in jih na ustrezen način objavi tako,
da ima kupec oziroma uporabnik storitev možnost seznaniti se z njimi pred
sklenitvijo pogodbe.
III. OPRAVLJANJE BLAGOVNEGA PROMETA
8. člen
Organizacija združenega dela lahko opravlja
promet blaga na debelo, blaga na drobno ali promet blaga na debelo in drobno.
9. člen
Za promet blaga na debelo se šteje nakup
blaga od proizvajalnih organizacij združenega dela, od organizacij združenega
dela, ki uvažajo blago, od kmetov in od delovnih ljudi, ki z osebnim delom in s
sredstvi v lasti občanov samostojno opravljajo obrtno dejavnost, in prodaja
tega blaga velikim potrošnikom ter organizacijam združenega dela in delovnim
ljudem, ki opravljajo prodajo na drobno.
Promet blaga na debelo se opravlja v
skladiščih in na veletržnicah, lahko pa se opravlja tudi v tranzitu.
10. člen
Za promet blaga v tranzitu se šteje, kadar
organizacija združenega dela pošlje blago od proizvajalne organizacije
združenega dela ali od organizacije združenega dela, ki uvaža blago, neposredno
organizaciji združenega dela, ki opravlja prodajo na drobno ali velikemu
potrošniku, ne da bi to blago predhodno vskladiščila.
11. člen
Za velike potrošnike se štejejo
organizacije združenega dela in druge družbene pravne osebe ter društva, ki
blago kupujejo za predelavo ali za lastno porabo.
Za velike potrošnike se štejejo tudi
delovni ljudje, ki z osebnim delom s sredstvi v lasti občanov samostojno opravljajo
obrtno ali gostinsko dejavnost in ki blago kupujejo za predelavo v okviru
opravljanja te dejavnosti.
12. člen
Za promet blaga na drobno se šteje nakup
blaga od proizvajalnih organizacij združenega dela, organizacij združenega
dela, ki uvažajo blago ali ki opravljajo promet blaga na debelo, od kmetov in
od delovnih ljudi, ki z osebnim delom s sredstvi v lasti občanov samostojno
opravljajo obrtno dejavnost, ter prodaja tega blaga in blaga lastne proizvodnje
končnemu porabniku. Promet blaga na drobno se opravlja v prodajalnah in
premičnih prodajnih objektih.
Za prodajalne se štejejo klasične
prodajalne, prodajni kioski, samopostrežne prodajalne, blagovne hiše in
prodajalne za diskontno prodajo blaga. Za premične prodajne objekte pa se
štejejo stojnice in avtomati za prodajo blaga ter potujoče prodajalne.
V prodajalnah za diskontno prodajo blaga se
opravlja prodaja blaga v originalno pakiranih enotah, v katerih je bil
opravljen promet na debelo, in po cenah, ki so nižje od drobnoprodajnih cen.
13. člen
Organizacija združenega dela lahko s
samoupravnim splošnim aktom določi, da jo pri prodaji blaga na debelo zastopa
trgovski potnik.
Posle trgovskega potnika lahko opravlja
samo delavec, ki je v delovnem razmerju v organizaciji združenega dela iz
prejšnjega odstavka.
14. člen
Organizacija združenega dela, ki je
registrirana za opravljanje prometa z blagom osnovne preskrbe občanov, je
dolžna opravljati takšen promet.
Promet na drobno z blagom osnovne preskrbe
občanov mora opravljati organizacija združenega dela iz prejšnjega odstavka v
vseh tistih prodajalnah, ki izpolnjujejo predpisane pogoje za opravljanje
prometa s takšnim blagom.
Organizacija združenega dela ni dolžna
opravljati blagovnega prometa po prvem in drugem odstavku tega člena. Če zaradi
višje sile takšnega blaga ni možno dobavljati ali pa je osnovna preskrba
občanov drugače urejena.
Republiški komite za tržišče in cene določi
proizvode, ki se štejejo za blago osnovne preskrbe občanov.
15. člen
Zaradi zagotavljanja preskrbe z blagom za
neposredno porabo določijo organizacije združenega dela, organizacija
potrošnikov in druge zainteresirane organizacije s samoupravnim sporazumom
razporeditev, začetek in konec delovnega časa prodajaln ob delavnikih in dela
prostih dnevih (nedelje in državni prazniki) ter ob inventurah.
V primeru, da samoupravni sporazum iz
prejšnjega odstavka ni sklenjen, določi občinska skupščina na podlagi mnenja
organizacije potrošnikov s svojim odlokom razporeditev, začetek in konec
delovnega časa prodajaln.
16. člen
Organizacija združenega dela določi s
samoupravnim splošnim aktom podatke in evidence, ki jih vodi, da po njih
spremlja gibanje blaga in cen.
Republiški komite za tržišče in cene določi
minimalni obseg podatkov in minimalne evidence, ki jih je organizacija
združenega dela dolžna upoštevati in voditi pri blagovnem prometu.
IV. MEDSEBOJNA RAZMERJA MED ORGANIZACIJAMI ZDRUŽENEGA
DELA IN ORGANIZIRANIMI POTROŠNIKI
17. člen
Medsebojna razmerja med organizacijami
združenega dela, ki proizvajajo oziroma prodajajo blago ali opravljajo storitve
za neposredno porabo občanov, ter potrošniki blaga in uporabniki storitev,
organiziranimi v krajevnih skupnostih ter drugih samoupravnih skupnostih in
organizacijah potrošnikov, se urejajo z družbenimi dogovori in s samoupravnimi
sporazumi med organiziranimi potrošniki ter organizacijami združenega dela in
samoupravnimi interesnimi skupnostmi ali kako drugače, ustrezno
samoupravljalski funkciji občanov in delavcev v združenem delu.
18. člen
Organizacije združenega dela iz prejšnjega
člena so dolžne sodelovati in se dogovarjati z organizacijami potrošnikov o
redni in kakovostni preskrbi s posameznimi proizvodi, o razvoju trgovske mreže
in lokaciji prodajaln ter o zagotavljanju sredstev za ta razvoj, o asortimentu,
količini in kakovosti blaga, ki ga prodajajo, o medsebojnih razmerjih glede
določanja cen proizvodov, o pogojih in načinu prodaje blaga, o merilih, po
katerih se izbira blago, ki ga dajejo v promet, in o načinu ugotavljanja blaga,
ki ustreza tem merilom, o udeležbi potrošnikov pri doseženem prihodku, o
preprečevanju zapiranja tržišča in o zagotavljanju enakopravnosti
proizvajalcev, o delovnem času prodajaln, o delovanju informacijske in
svetovalne službe za potrošnike, o servisnem vzdrževanju prodanih proizvodov, o
kompenzacijah ter o programiranju, oblikovanju, financiranju in uporabi
občinskih tržnih blagovnih rezerv.
Sodelovanje in dogovarjanje iz prejšnjega
odstavka se uresničuje na način, ki je določen s samoupravnimi sporazumi,
sklenjenimi med organizacijami združenega dela in organizacijami potrošnikov.
19. člen
Na podlagi sporazumov iz prejšnjega člena
se med organizacijami združenega dela in potrošniki vzpostavljajo ekonomska
razmerja, ki obsegajo planiranje in usklajevanje odnosov med proizvodnjo in
porabo blaga na trajnejši podlagi, skupno ugotavljanje življenjskih potreb
občanov v krajevnih skupnostih in ugotavljanje materialnih bilanc v okviru
republike ter udeležbo potrošnikov pri doseženem prihodku.
Organizacije združenega dela, ki
proizvajajo oziroma prodajajo blago ali opravljajo storitve za neposredno
porabo, morajo ustvarjati pogoje za delovanje organizacij potrošnikov ter jim
pri tem nuditi potrebne podatke. Ob dogovarjanju o udeležbi potrošnikov pri
doseženem prihodku so organizacije združenega dela dolžne omogočiti organizacijam
potrošnikov vpogled v podatke, ki se nanašajo na cene proizvodov ter na
pridobivanje in razporejanje dohodka.
20. člen
Organizacija potrošnikov v krajevni
skupnosti sklepa samoupravne sporazume predvsem z organizacijami združenega
dela, ki opravljajo promet na drobno z blagom za neposredno porabo, ali ki
opravljajo storitev za neposredno porabo na območju te krajevne skupnosti.
S samoupravnimi sporazumi iz prejšnjega
odstavka se določa udeležba potrošnikov v prihodkih, doseženih pri prodaji na
drobno na območju krajevne skupnosti, z dajanjem materialnih ugodnosti stalnim
kupcem blaga, s kreditiranjem le-teh, z dostavo blaga na dom pri stalnih večjih
nakupih, s popusti pri servisnih storitvah, ki jih organizira prodajalec blaga,
ali na drug ustrezen način. S samoupravnimi sporazumi se določajo tudi
medsebojna razmerja ter pravice ih obveznosti glede redne in kakovostne
preskrbe s posameznimi proizvodi, asortiment, količina in kakovost blaga, način
sodelovanja organizacije potrošnikov pri določanju postopka za obravnavanje
reklamacij in pripomb kupcev v organizacijah združenega dela, lokacija
prodajaln, način sodelovanja in udeležbe občanov pri gradnji in urejanju
prodajaln in servisov ter urejanje cest in ostalih infrastrukturnih objektov,
ki ustvarjajo ugodnejše pogoje za distribucijo blaga.
21. člen
Organizacija potrošnikov v občini in v
mestu sklepa samoupravne sporazume predvsem z organizacijami združenega dela,
ki opravljajo promet na drobno z blagom za neposredno porabo, ali ki opravljajo
storitve za neposredno porabo na območju te občine ali mesta.
S samoupravnimi sporazumi iz prejšnjega
odstavka se urejajo razvoj trgovske mreže in zagotavljanje sredstev za ta
razvoj, delovni čas prodajaln, medsebojna razmerja glede določanja cen
proizvodov, za katerih urejanje in družbeno kontrolo so pristojni občinski
organi, pogoji in način prodaje blaga, delovanje informacijske in svetovalne
službe za potrošnike, servisno vzdrževanje prodanih proizvodov ter
programiranje, oblikovanje, financiranje in uporaba občinskih tržnih blagovnih
rezerv.
22. člen
Organizacija potrošnikov v republiki sklepa
samoupravne sporazume z organizacijami združenega dela, ki opravljajo promet s
tistimi proizvodi za neposredno porabo občanov, ki so glede pretoka blaga in
razvoja proizvodnje republiškega pomena.
S samoupravnimi sporazumi iz prejšnjega
odstavka se urejajo način raziskovanja in ugotavljanja potreb in interesov
potrošnikov, planiranje razvoja ter usklajevanje odnosov med proizvodnjo in
porabo za obdobje, za katero se sprejema srednjeročni plan.
V. DOLŽNOSTI PRODAJALCA BLAGA
23. člen
V primeru razprodaje oziroma prodaje blaga
po znižanih cenah je organizacija združenega dela dolžna o tem na običajen
način obvestiti kupce. Tako obvestilo mora vsebovati razloge znižanja cen ali
razprodaje, dejansko stopnjo znižanja cen in čas, v katerem se bo opravljala
razprodaja oziroma prodaja po znižanih cenah.
Organizacija združenega dela je dolžna pri
razprodaji in prodajah blaga po znižanih cenah spoštovati dobre poslovne
običaje.
24. člen
Organizacija združenega dela, ki da svojo
prodajno ponudbo v obliki kataloga, je dolžna v katalogu označiti ceno vsakega
proizvoda ter navesti način plačila kupnine in ostale prodajne pogoje ter čas
veljavnosti kataloga.
25. člen
Organizacija združenega dela ne sme
posameznemu kupcu oziroma uporabniku ali delavcu, ki je v delovnem razmerju v
tej organizaciji, prodati blaga ali opraviti storitve v blagovnem prometu po
nižji ceni ali pod ugodnejšimi pogoji, kot prodaja blago ali opravlja storitev
drugim posameznim kupcem oziroma uporabnikom.
Prepoved iz prejšnjega odstavka se ne
nanaša na ugodnosti, ki so urejene s samoupravnim sporazumom, sklenjenim med
organizacijo združenega dela in organizacijo potrošnikov, in na ugodnosti, ki
jih proizvodna organizacija združenega dela daje svojim delavcem v skladu s
svojim samoupravnim splošnim aktom.
26. člen
Organizacija združenega dela, ki izrecno
ali molče postavi kupcu kot pogoj za prodajo blaga, da ji vnaprej plača določen
del kupnine, mu je dolžna ob dobavi blaga pri končnem obračunu priznati oziroma
obračunati od plačanega zneska najmanj takšne obresti, kot jih dajejo banke
varčevalcem za hranilne vloge na vpogled.
Organizacija združenega dela iz prejšnjega
odstavka je dolžna dobavljati kupcem blago po vrstnem redu prejetih plačil.
27. člen
Pri prodaji na drobno blaga, katerega
uporaba je vezana na posebno znanje ali ravnanje uporabnika, mora organizacija
združenega dela o tem z razlago ali demonstracijo seznaniti kupca in mu
izročiti pismeno navodilo o načinu uporabe. Navodilo mora biti v slovenskem
jeziku, na narodnostno mešanih območjih pa tudi v italijanskem oziroma
madžarskem jeziku.
28. člen
Organizacija združenega dela, ki se ukvarja
s prodajo na drobno, je dolžna obravnavati reklamacije in pripombe kupcev.
Postopek za obravnavanje reklamacij in
pripomb določa samoupravni splošni akt organizacije združenega dela. Postopek
za obravnavanje reklamacij je del splošnih poslovnih pogojev.
O svoji odločitvi glede reklamacije je
organizacija združenega dela dolžna obvestiti kupca takoj, ko lahko ugotovi
upravičenost reklamacije, vendar najpozneje v petnajstih dneh od dneva, ko je
kupec dal reklamacijo.
29. člen
Organizacija združenega dela, ki opravlja
promet na drobno, je dolžna zagotoviti kupcu za prodani proizvod potrebne
nadomestne dele v enaki dobi, kot je za njihovo zagotovitev po posebnih
predpisih zavezan proizvajalec oziroma uvoznik takšnega proizvoda.
30. člen
Organizacija združenega dela, ki pri
opravljanju storitvene dejavnosti popravljanja proizvodov z vgrajevanjem
nadomestnih delov opravlja blagovni promet, je dolžna zamenjane dele vrniti
kupcu nadomestnega dela.
VI. TRŽNICE
31. člen
Tržnice so posebno organizirana in urejena
mesta, na katerih se opravlja promet s kmetijskimi pridelki.
Tržnice so veletržnice in trgi.
32. člen
Na veletržnicah se opravlja promet
kmetijskih pridelkov na debelo.
33. člen
Na trgih se lahko poleg prometa s
kmetijskimi pridelki opravlja tudi promet s cvetjem, gozdnimi sadeži, gobami,
zdravilnimi zelišči in izdelki domače obrti.
Republiški komite za tržišče in cene določi
v soglasju z republiškim sekretarjem za kmetijstvo, gozdarstvo in prehrano
kmetijske pridelke, ki jih ni dovoljeno prodajati na trgu.
Promet s semenom in sadikami se opravlja v
skladu s posebnim zakonom.
34. člen
Organizacije združenega dela in občani, ki
prodajajo na trgu kmetijske pridelke ter organizacija združenega dela, ki
upravlja trg, oblikujejo skupaj s samoupravno interesno komunalno skupnostjo, z
občinsko skupščino in z organizacijo potrošnikov v občini ter z drugimi
organizacijami, zainteresiranimi za redno in kakovostno preskrbo s kmetijskimi
prehrambenimi proizvodi, samoupravno skupnost za organizirano preskrbo.
35. člen
Blagovni promet na trgih ureja tržni red.
Tržni red določi organizacija združenega dela,
ki upravlja trg ob soglasju samoupravne skupnosti za organizirano preskrbo.
Tržni red potrdi občinska skupščina.
36. člen
Zasebni prodajalci kmetijskih pridelkov,
cvetja in izdelkov domače obrti morajo imeti za prodajo blaga na trgu potrdilo
o lastni proizvodnji blaga, ki ga prodajajo.
Potrdilo o lastni proizvodnji blaga z
navedbo kulture proizvoda izda pristojni upravni organ skupščine občine, na
območju katere ima zasebni prodajalec iz prejšnjega odstavka stalno
prebivališče ter velja najdalj eno leto.
VII. ODKUP IN PROMET KMETIJSKIH PRIDELKOV INDIVIDUALNIH
KMETIJSKIH PROIZVAJALCEV
37. člen
Promet s kmetijskimi pridelki, ki jih
kmetje pridelajo na osnovi samoupravnega sporazuma o združevanju dela, sredstev
in zemlje v kmetijsko zadrugo ali z organizacijo združenega dela, se opravlja
po določbah takšnega sporazuma.
Kmetijske pridelke, ki jih kmetje pridelajo
na osnovi kratkoročnih ali dolgoročnih kooperacijskih pogodb, prevzemajo
kmetijske zadruge in organizacije združenega dela, ki sklepajo z njimi takšne
pogodbe.
38. člen
Kmetijske pridelke, ki niso pridelani po
določbah prejšnjega člena, smejo od kmetov odkupovati organizacije združenega
dela, ki izpolnjujejo pogoje za promet s kmetijskimi pridelki, in veliki
potrošniki.
Organizacije združenega dela smejo
odkupovati kmetijske pridelke iz prejšnjega odstavka samo v svojih poslovnih
prostorih (odkupnih postajah, prevzemnih mestih, dogonih ipd.).
Veliki potrošniki smejo odkupovati
kmetijske pridelke od kmetov, s katerimi poslovno sodelujejo, le na podlagi
pogodb, sklenjenih v skladu z načeli, ki veljajo za združevanje kmetov. Odkup
lahko veliki potrošniki opravljajo samo v svojih poslovnih prostorih, kot so
odkupne postaje in prevzemna mesta.
39. člen
Organizacije združenega dela in veliki
potrošniki, ki odkupujejo pridelke od kmetov po prvem odstavku prejšnjega
člena, so dolžni prispevati sredstva za pospeševanje kmetijstva v občini, v
kateri so bili pridelki pridelani.
Osnova za plačevanje prispevka iz
prejšnjega odstavka je odkupna cena pridelkov.
Višino prispevka in način njegovega
zbiranja določi občinska skupščina.
40. člen
Kmetijske pridelke iz prvega odstavka 38.
člena tega zakona smejo neposredno od kmetov odkupovati tudi občani za lastne
potrebe, enote Jugoslovanske ljudske, armade in teritorialne obrambe ter
delovni ljudje, ki opravljajo prodajo na drobno po 47. členu tega zakona.
Pogoje in način odkupa kmetijskih pridelkov
za potrebe teritorialne obrambe in Jugoslovanske ljudske armade določi
Republiški komite za tržišče in cene v soglasju z republiškim sekretarjem za
ljudsko obrambo.
41. člen
Republiški komite za tržišče in cene določi
pogoje in način plačevanja kupnine za kmetijske pridelke, ki so odkupljeni po
določbah prvega odstavka 38. člena in prvega odstavka 40. člena tega zakona.
VIII. OPRAVLJANJE BLAGOVNEGA PROMETA Z OSEBNIM DELOM
1. Opravljanje blagovnega prometa v
imenu organizacije združenega dela in na njen račun
42. člen
Delovni ljudje lahko sami ali skupaj s
člani svoje družine opravljajo prodajo na drobno živil, časopisov, knjig, papirja,
vžigalic ter galanterijskih in drogerijskih proizvodov na podlagi pismene
pogodbe o delu z organizacijo združenega dela, ki izpolnjuje pogoje za prodajo
na drobno s temi proizvodi.
Delovni ljudje iz prejšnjega odstavka opravljajo
prodajo na drobno v imenu organizacije združenega dela in na njen račun.
43. člen
Delovni ljudje iz prejšnjega člena lahko
pri opravljanju prodaje na drobno uporabljajo svoja delovna sredstva.
44. člen
Proizvode v prodaji na drobno iz 42. člena
tega zakona in način prodaje določi organizacija združenega dela s samoupravnim
splošnim aktom.
45. člen
V skladu s sklenjeno pogodbo iz 42. člena
tega zakona izda organizacija združenega dela sopogodbeniku pismeno
pooblastilo, v katerem morajo biti navedeni proizvodi, ki jih je pooblaščen
prodajati.
Občan, ki opravlja blagovni promet v imenu
in na račun organizacije združenega dela, je dolžan pri opravljanju te
dejavnosti imeti pri sebi pooblastilo iz prejšnjega odstavka.
46. člen
Občinska skupščina z odlokom predpiše na
podlagi mnenja organizacije potrošnikov v občini, na katerih območjih je
dovoljeno opravljati blagovni promet iz 42. člena tega zakona.
2. Opravljanje blagovnega prometa v
svojem imenu in na svoj račun
47. člen
Delovni ljudje lahko z osebnim delom s
sredstvi v lasti občanov v svojem imenu in na svoj račun opravljajo prodajo na
drobno ob pogojih, določenih z obrtnim zakonom.
48. člen
Delovni ljudje iz prejšnjega člena lahko
nabavljajo blago z namenom prodaje od organizacij združenega dela, ki se
ukvarjajo s prometom blaga na debelo, od proizvajalnih organizacij združenega
dela, od drugih samostojnih obrtnikov ter od individualnih kmetovalcev.
49. člen
Predpisi o vodenju evidenc blaga po 16.
členu tega zakona se uporabljajo tudi za delovne ljudi, ki opravljajo prodajo
na drobno iz 47. člena tega zakona.
IX. OPRAVLJANJE STORITEV V BLAGOVNEM PROMETU
50. člen
Organizacije združenega dela lahko
opravljajo agencijske, posredniške, zastopniške, komisijske, špediterske in
borzne storitve ter storitve skladiščenja blaga, kontrole kakovosti in količine
blaga, zavarovanja blaga, ekonomske propagande, prirejanja sejmov in
gospodarskih razstav, kot tudi druge storitve, ki so v navadi v blagovnem
prometu.
51. člen
Za agencijske storitve se šteje sklepanje
pogodbe o poslih blagovnega prometa v imenu in na račun komitenta.
Za posredniške storitve se šteje
spravljanje komitentov v medsebojen stik ali komitenta s kom drugim, da
skleneta pogodbo o poslu blagovnega prometa.
52. člen
Za zastopniške storitve se šteje
opravljanje blagovnega prometa in storitev v imenu in na račun druge
organizacije združenega dela kot tudi opravljanje servisne službe in drugih
tehničnih storitev v zvezi z vzdrževanjem in popravljanjem izdelkov.
Organizacija združenega dela, ki opravlja
zastopniške storitve, sme imeti blago organizacije združenega dela, ki jo
zastopa, tudi v konsignacijskem skladišču.
53. člen
Komisijski storitvi sta prodaja in nakup
blaga v svojem imenu in na račun komitentov.
Organizacija združenega dela opravlja
komisijske storitve ločeno od drugih svojih dejavnosti.
54. člen
Za skladiščenje blaga se štejeta
spravljanje in hramba blaga, ki ga organizaciji združenega dela zaupajo
komitenti, ter opravljanje drugih poslov in opravil, ki se navadno opravljajo
skupaj s spravljanjem in hrambo blaga.
55. člen
Za špediterske storitve se štejejo
odpravljanje in dostavljanje blaga v svojem imenu in na račun komitenta kot
tudi opravljanje drugih poslov in opravil, ki se navadno opravljajo skupaj z
odpravljanjem in dostavljanjem blaga.
56. člen
Za kontrolo kakovosti in količine blaga se
štejejo pregledovanje in ugotavljanje istovetnosti, kakovosti in količine blaga
ter opravljanje drugih poslov in opravil, ki se navadno opravljajo pri tej
kontroli v imenu in na račun komitenta, toda v mejah njegovega naloga.
57. člen
Za borzne storitve se šteje organiziranje
sestankov, na katerih se sklepajo kupne in prodajne pogodbe za blago (borzni
posli).
Borzne storitve obsegajo tudi naslednje
posle in opravila:
-       
dajanje obvestil o stanju na trgu;
-       
objavljanje cen za proizvode, ki so bili predmet borznih poslov, njihove
količine, dobavne roke, kakovosti in izbiro;
-       
organiziranje prodaje posameznih proizvodov na javni dražbi (avkciji);
-       
opravljanje drugih poslov, ki so običajni v poslovanju borze in določeni
v njenem statutu.
58. člen
Borzni posli se smejo sklepati samo na
borznih sestankih.
Borzni posli smejo biti sklenjeni tudi z
določenim izvršilnim rokom (terminski posli).
Ni dopustno sklepanje terminskih poslov,
pri katerih naj bi ena pogodbena stranka brez izročitve blaga izplačala drugi
pogodbeni stranki razliko med ceno ob sklenitvi pogodbe in ceno ob izvršilnem
roku (diferenčni posli).
59. člen
Za storitve zavarovanja blaga se šteje
sklepanje pogodb z družbenimi pravnimi osebami, občani in civilnimi pravnimi
osebami, s katerimi se le-ti zavežejo po načelih vzajemnosti in solidarnosti
združiti določen denarni znesek (premijo) v zavarovalni oziroma rizični
skupnosti za zavarovanje blaga pred določenimi nevarnostmi, ukrepanje za
odpravo in zmanjšanje neugodnega delovanja teh nevarnosti ter izplačevanje
odškodnine oziroma dogovorjenih zavarovalnih vsot v primeru nastopa nevarnosti,
pred katerimi je blago zavarovano.
60. člen
Za storitve ekonomske propagande se šteje
dajanje informacij potrošnikom o določenih proizvodih ali storitvah v imenu in
na račun naročitelja z namenom vplivanja na potrošnike, da kupijo te proizvode
ali da uporabljajo te storitve.
61. člen
Za prirejanje sejmov se šteje organiziranje
domačih oziroma mednarodnih sejmov in vzorčnih sejmov ter organiziranje gospodarskih
razstav.
Organizacije združenega dela, ki se
ukvarjajo s prirejanjem sejmov, sklenejo samoupravni sporazum o sejemskem
koledarju.
X. NADZOR IN UPRAVNI UKREPI
62. člen
Upravni nadzor nad uporabo določb tega
zakona opravljajo v okviru svoje pristojnosti organi tržne inšpekcije, v
družbenem nadzorstvu s pristojno skupščino družbenopolitične skupnosti pa
sodelujejo udeleženci v opravljanju blagovnega prometa in storitev v blagovnem
prometu.
63. člen
Če organizacija združenega dela v okviru
svoje registrirane dejavnosti ne opravlja prometa z blagom osnovne preskrbe
občanov ali če prometa na drobno s takšnim blagom ne opravlja v vseh tistih
prodajalnah, ki izpolnjujejo predpisane pogoje za opravljanje prometa tega
blaga, ji organ tržne inšpekcije z odločbe naloži, da mora nabavljati in
prodajati blago osnovne preskrbe občanov.
XI. KAZENSKE DOLOČBE
1. Gospodarski prestopki
64. člen
Z denarno kaznijo od 50.000 do 200.000
dinarjev se kaznuje za gospodarski prestopek organizacija združenega dela
oziroma druga pravna oseba:
1.     
če neupravičeno opravlja blagovni promet ali storitve v blagovnem
prometu;
2.     
če ima registrirano dejavnost opravljanja prometa z blagom osnovne
preskrbe občanov, pa takšnega prometa ne opravlja, ali če ne opravlja prometa
na drobno v vseh tistih prodajalnah, za katere izpolnjuje predpisane pogoje za
opravljajne prometa s takšnim blagom (14. člen);
3.     
če kupi kmetijske pridelke iz 37. člena tega zakona, čeprav je vedela
ali bi morala vedeti, da so pridelani v okviru organizirane proizvodnje;
4.     
če dejavnosti komisijske prodaje blaga ne opravlja ločeno od ostalih
svojih dejavnosti (53. člen);
5.     
če sklene diferenčni posel (58. člen).
Za gospodarski prestopek iz prejšnjega
odstavka se kaznuje z denarno kaznijo od 1.000 do 20.000 dinarjev odgovorna
oseba organizacije združenega dela oziroma druge pravne osebe.
2. Prekrški
65. člen
Z denarno kaznijo od 3.000 do 30.000
dinarjev se kaznuje za prekršek organizacija združenega dela oziroma druga
pravna oseba:
1.     
če njeni poslovni prostori, oprema in naprave ne ustrezajo predpisanim
tehničnim pogojem (5. člen);
2.     
če osebe, ki opravljajo blagovni promet in storitve v blagovnem prometu,
nimajo predpisane strokovne izobrazbe (6. člen);
3.     
če splošnih poslovnih pogojev ne objavi na predpisani način (7. člen);
4.     
če opravlja blagovni promet izven svojega prodajnega mesta iz drugega
odstavka 12. člena ali izven poslovnih prostorov iz drugega in tretjega
odstavka 38. člena tega zakona;
5.     
če njen trgovski potnik ni v delovnem razmerju z delavci te organizacije
(13. člen);
6.     
če ne posluje v delovnem času, določenem po 15. členu tega zakona;
7.     
če pri opravljanju blagovnega prometa ne upošteva predpisanih minimalnih
podatkov ali ne vodi predpisanih minimalnih evidenc (18. člen);
8.     
če posameznemu kupcu oziroma uporabniku ali delavcu, ki je v delovnem razmerju
z delavci te organizacije združenega dela, proda blago oziroma opravi storitev
v blagovnem prometu po nižji ceni ali pod ugodnejšimi pogoji kot prodaja blago
oziroma opravlja storitev drugim posameznikom kupcem oziroma uporabnikom (25.
člen);
9.     
če se pri dobavah blaga kupcem ne drži vrstnega reda plačil (26. člen);
10.  
če se ne ravna po izvršljivi odločbi, katero je organ tržne inšpekcije
izdal na podlagi 63. člena tega zakona.
Z denarno kaznijo od 500 do 5.000 dinarjev
se kaznuje za prekršek odgovorna oseba organizacije združenega dela oziroma
druge pravne osebe, ki stori prekršek iz prejšnjega odstavka.
66. člen
Z denarno kaznijo od 500 do 3.000 dinarjev
se kaznuje za prekršek organizacija združenega dela oziroma druga pravna oseba:
1.     
če v primeru razprodaje oziroma prodaje blaga po znižanih cenah ne
obvesti kupcev na običajen način ali če obvestilo ne vsebuje predpisanih
podatkot (23. člen);
2.     
če v katalogu ne označi cene vsakega proizvoda ali ne navede načina
plačila kupnine, ostale prodajne pogoje ter čas veljavnosti kataloga (24.
člen);
3.     
če kupca ne seznani z načinom uporabe ali mu ne izroči navodila o
uporabi prodanega proizvoda (27. člen);
4.     
če kupca v petnastih dneh ne obvesti o svoji odločitvi glede reklamacije
ali če s samoupravnim splošnim aktom ne določi postopka za obravnavanje
reklamacij, ali če le tega ne vključi med objavljene splošne poslovne pogoje
(28. člen);
5.     
če kupcu za prodani proizvod ne zagotovi potrebnih nadomestnih delov
(29. člen);
6.     
če kupcu nadomestnega dela ne vrne zamenjenega dela (30. člen).
Z denarno kaznijo do 1.000 dinarjev se
kaznuje tudi odgovorna oseba organizacije združenega dela oziroma druge pravne
osebe, ki stori prekršek iz prejšnjega odstavka.
67. člen
Z denarno kaznijo od 1.000 do 10.000
dinarjev se kaznuje za prekršek občan, ki z osebnim delom opravlja prodajo na
drobno, če stori prekršek iz 1., 2., 4., 6., 7., 8. in 9. točke prvega odstavka
65. člena tega zakona; z denarno kaznijo do 1.000 dinarjev pa, če stori
prekršek iz 1., 3. in 6. točke prvega odstavka 66. člena tega zakona.
Poleg kazni za prekršek iz prejšnjega
odstavka se lahko izreče tudi varstveni ukrep prepovedi opravljanja dejavnosti
za čas do enega leta.
68. člen
Z denarno kaznijo od 2.000 do 20.000
dinarjev se kaznuje za prekršek oseba, ki neupravičeno kupuje blago za
nadaljnjo prodajo ter tako kupljeno blago prodaja ali ki neupravičeno opravlja
storitve v blagovnem prometu.
Poleg kazni za dejanje iz prejšnjega
odstavka se izreče tudi varstveni ukrep odvzema premoženjske koristi, ki je
bila dosežena s prekrškom, in varstveni ukrep odvzema blaga, ki je bilo
uporabljeno za prekršek.
XII. PREHODNE IN KONČNE DOLOČBE
69. člen
Občani, ki opravljajo blagovni promet na
podlagi pogodbe z organizacijo združenega dela o prepustitvi opravljanja
dejavnosti posamezne manjše enote ali izločenega poslovnega mesta v imenu
organizacije združenega dela in na svoj račun, prenehajo opravljati takšen
blagovni promet najkasneje po preteku devetdesetih dni od dneva uveljavitve
tega zakona.
70. člen
Pristojni republiški upravni organi izdajo
predpise iz 5., 6., 14., 16., 40. in 41. člena tega zakona v šestih mesecih od
dneva njegove uveljavitve.
71. člen
Z dnem, ko začne veljati ta zakon, preneha
veljati zakon o ureditvi nekaterih vprašanj s področja blagovnega prometa v SR
Sloveniji (Uradni list SRS, št. 24/67).
72. člen
Ta zakon začne veljati petnajsti dan po
objavi v Uradnem listu SRS.
Št. 330-23/77
Ljubljana, dne 16. novembra 1977.
Skupščina Socialistične republike
Slovenije
Predsednik
Marijan Brecelj l. r.