1. člen
(1) Uvajajo se sankcije proti Zvezni republiki Jugoslaviji (v
nadaljnjem besedilu: ZRJ). 
(2) Prepovedano je: 
-       
prodaja, dobava ali izvoz, neposredno ali posredno, nafte in naftnih
derivatov, ki so navedeni v prilogi k temu zakonu, ne glede na njihovo poreklo,
katerikoli osebi ali organizaciji v ZRJ, oziroma katerikoli osebi ali ustanovi
v zvezi z opravljanjem dejavnosti, ki jih izvajajo na ozemlju ZRJ ali z njenega
ozemlja; 
-       
pošiljanje proizvodov iz prejšnje alinee na ozemlje ZRJ; 
-       
sodelovanje pri sorodnih dejavnostih, katerih cilj ali učinek je podpora
poslom ali dejavnostim iz prve alinee tega odstavka. 
(3) Priloga je sestavni del tega zakona.
2. člen
Ne glede na prejšnji člen se lahko prodaja, dobavlja ali
izvaža nafta in naftni derivati za potrebe mednarodnih mirovnih sil ali za
humanitarne namene na ozemlju ZRJ in sicer na podlagi dovoljenja, ki ga izda
Ministrstvo za ekonomske odnose in razvoj (v nadaljnjem besedilu: ministrstvo).
3. člen
(1) Zahtevek za izdajo dovoljenja za prodajo, dobavo ali
izvoz nafte in naftnih derivatov za namene iz prejšnjega člena se vloži pri
ministrstvu. Zahtevek mora vsebovati: 
-       
trgovsko ime blaga, 
-       
tarifno oznako in poimenovanje blaga po prilogi k temu zakonu, 
-       
količino in vrednost blaga, 
-       
polno ime in naslov izvoznika, prodajalca oziroma dobavitelja blaga, 
-       
polno ime in naslov uvoznika oziroma prejemnika blaga, 
-       
namen uporabe blaga. 
(2) Ministrstvo mora pred izdajo odločbe, zahtevati obvezno
mnenje Ministrstva za zunanje zadeve, ki mora dati mnenje v osmih dneh od
dneva, ko je bilo to od njega zahtevano. 
(3) Ministrstvo odloči o zahtevku iz prvega odstavka tega
člena v 10 dneh od prejema popolnega zahtevka.
4. člen
Vlada lahko omeji, prekliče ali začasno prekliče izvajanje
sankcij iz tega zakona, ali določi nove, če razmere to dopuščajo in če je tak
ukrep v skladu z mednarodnimi obveznostmi Republike Slovenije.
5. člen
Nadzor nad izvajanjem določb tega zakona opravljajo pristojni
inšpekcijski organi, carinski organi in organi za notranje zadeve.
6. člen
(1) Z denarno kaznijo od 3,000.000 do 20,000.000 tolarjev se
kaznuje za prekršek pravna oseba, ki ravna v nasprotju s 1. členom tega zakona.
(2) Z denarno kaznijo od 200.000 do 1,000.000 tolarjev se za
prekršek kaznuje tudi odgovorna oseba pravne osebe, ki stori dejanje iz
prejšnjega odstavka. 
(3) Z denarno kaznijo od 1,500.000 do 10,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena. 
(4) Z denarno kaznijo od 100.000 do 450.000 tolarjev se
kaznuje za prekršek fizična oseba, ki stori prekršek iz prvega odstavka tega
člena.
7. člen
(1) Z denarno kaznijo od 1,000.000 do 6,000.000 tolarjev se
kaznuje za prekršek pravna oseba, ki proda, dobavi ali izvozi nafto in naftne
derivate za potrebe mednarodnih mirovnih sil ali za humanitarne namene brez
dovoljenja Ministrstva za ekonomske odnose in razvoj (2. člen). 
(2) Z denarno kaznijo od 60.000 do 300.000 tolarjev se za
prekršek kaznuje tudi odgovorna oseba pravne osebe, ki stori dejanje iz
prejšnjega odstavka. 
(3) Z denarno kaznijo od 500.000 do 3,000.000 tolarjev se
kaznuje za prekršek posameznik, ki v zvezi s samostojnim opravljanjem
dejavnosti stori prekršek iz prvega odstavka tega člena.
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 007-02/99-15/1
Ljubljana, dne 10. junija 1999.
Predsednik 
Državnega zbora 
Republike Slovenije 
Janez Podobnik, dr. med. l. r.

Priloga