I. SPLOŠNE DOLOČBE
1. člen
(vsebina zakona)
(1) Ta zakon določa nujne interventne,
sanacijske in preventivne ukrepe za odpravo posledic žleda, ki je prizadel
Republiko Slovenijo med 30. januarjem in 10. februarjem 2014 (v
nadaljnjem besedilu: odprava posledic žleda), postopke za izvedbo in
spremljanje teh ukrepov.
(2) Ta zakon se uporablja tudi za nujne
interventne, sanacijske in preventivne ukrepe za odpravo posledic poplav, ki so
nastale neposredno po žledu, ki je prizadel Republiko Slovenijo med
30. januarjem in 10. februarjem 2014.
2. člen
(subsidiarna uporaba drugih predpisov)
Za vsa vprašanja, ki niso urejena s tem
zakonom, se uporablja zakon, ki ureja odpravo posledic naravnih nesreč
(v nadaljnjem besedilu: ZOPNN), in drugi predpisi.
3. člen
(ukrepi za odpravo posledic žleda)
(1) Ukrepi za odpravo posledic žleda se
nanašajo na primere, določene z ZOPNN, in tem zakonom.
(2) Ukrepi za odpravo posledic po tem
zakonu se nanašajo na:
-       
obnovo gospodarske infrastrukture in drugih objektov;
-       
obnovo kmetijskih zemljišč, sanacijo in obnovo gozdov, vključno z
začasnimi ukrepi aktivne politike zaposlovanja ter sanacijo in zasaditev
parkov, vrtov in drevoredov, ki so kulturna dediščina;
-       
odpravo posledic škode v gospodarstvu.
(3) Gospodarska infrastruktura po tem
zakonu so v skladu z določbami posebnih predpisov zemljišča, objekti, ureditve
in naprave prometne infrastrukture (javne ceste, gozdne ceste in gozdne vlake,
železniška, žičniška in letališka infrastruktura, infrastruktura vodnega
prometa), energetske in komunikacijske infrastrukture ter vodne infrastrukture.
(4) Obnova gospodarske infrastrukture in
drugih objektov po tem zakonu obsega vsa dela, ki omogočajo vzpostavitev
gospodarske infrastrukture in drugih objektov v stanje, v katerem se lahko
varno uporabljajo in obratujejo, bodisi z gradnjo, bodisi z izvedbo
vzdrževalnih del po predpisih o graditvi objektov.
II. POVRAČILO ŠKODE IN PRISTOJNOST ZA NALOGE V ZVEZI Z
DODELJEVANJEM SREDSTEV
4. člen
(upravičenost za povračilo škode)
(1) Škoda, nastala zaradi žleda med
30. januarjem in 10. februarjem 2014 v Republiki Sloveniji (v
nadaljnjem besedilu: škoda), vključuje:
-       
neposredno škodo na gospodarski infrastrukturi, objektih, kmetijskih
zemljiščih, gozdovih, parkih, vrtovih in drevoredih, ki so kulturna dediščina,
ter škodo v gospodarstvu;
-       
stroške ukrepov, s katerimi se prepreči povečanje škodljivih posledic.
(2) Podlaga za povračilo neposredne škode
in dodelitev državnih sredstev pri posameznem oškodovancu je končno poročilo o
ocenjeni škodi, ki ga Vladi Republike Slovenije (v nadaljnjem besedilu: vlada)
v potrditev predloži državna komisija za ocenjevanje škode v skladu s predpisi,
ki urejajo varstvo pred naravnimi in drugimi nesrečami.
(3) S poročilom iz prejšnjega odstavka
vlada seznani Državni zbor Republike Slovenije v 15 dneh od predložitve
poročila državne komisije za ocenjevanje škode.
5. člen
(komisija za odpravo posledic žleda na
državni prometni in energetski infrastrukturi)
(1) Za opravljanje nalog v zvezi z
dodeljevanjem sredstev za odpravo posledic žleda na državni prometni in energetski
infrastrukturi se poleg komisij, ustanovljenih na podlagi 7. člena ZOPNN,
ustanovi komisija za odpravo posledic žleda na državni prometni in energetski
infrastrukturi.
(2) Komisijo za odpravo posledic žleda na
državni prometni in energetski infrastrukturi imenuje vlada na predlog
ministra, pristojnega za infrastrukturo. Komisijo sestavlja sedem članov, od
katerih je šest članov predstavnikov ministrstva, pristojnega za
infrastrukturo, en član pa je predstavnik ministrstva, pristojnega za finance.
Predsednika komisije imenuje vlada izmed predstavnikov ministrstva, pristojnega
za infrastrukturo. Vlada imenuje za vsakega člana komisije tudi njegovega
namestnika, ki je predstavnik istega ministrstva, kakor je član komisije.
(3) Naloge komisije za odpravo posledic
žleda na državni prometni in energetski infrastrukturi so predvsem:
-       
pregledovanje in potrjevanje programov odprave posledic žleda na državni
prometni in energetski infrastrukturi,
-       
potrjevanje višine sredstev, potrebnih za obnovo državne prometne in
energetske infrastrukture,
-       
uresničevanje odločitev ministrstva, pristojnega za infrastrukturo,
glede dodelitve sredstev posameznemu upravičencu,
-       
priprava poročila o porabi sredstev za odpravo posledic žleda na državni
prometni in energetski infrastrukturi,
-       
dajanje mnenja k poročilu ministrstva, pristojnega za infrastrukturo, o
izvedbi programa za odpravo posledic žleda na državni prometni in energetski
infrastrukturi,
-       
dajanje mnenj in predlogov o drugih zadevah v zvezi z dodeljevanjem
sredstev, za katere komisijo zaprosijo organi, pristojni za upravno in
inšpekcijsko odločanje po ZOPPN.
(4) Komisija za odpravo posledic žleda na
državni prometni in energetski infrastrukturi pripravi letno poročilo in ga
predloži do 30. junija tekočega leta za preteklo koledarsko leto
ministrstvu, pristojnemu za infrastrukturo, to pa s poročilom seznani vlado.
Kritje materialnih stroškov in strokovno-administrativna dela za komisijo
zagotavlja ministrstvo, pristojno za infrastrukturo.
(5) O dodelitvi sredstev za odpravo
posledic žleda na državni prometni in energetski infrastrukturi v upravnem
postopku odloča ministrstvo, pristojno za infrastrukturo.
III. ZAGOTAVLJANJE SREDSTEV
6. člen
(zagotavljanje sredstev)
(1) Sredstva za odpravo posledic žleda se
zagotovijo:
-       
v proračunu Republike Slovenije in
-       
iz sredstev Solidarnostnega sklada EU.
(2) V proračunu Republike Slovenije za leto
2014 se za prvo nujno odpravo posledic žleda iz sredstev proračunske rezerve
zagotovi 15 milijonov eurov.
(3) Vlada na podlagi poročila iz drugega
odstavka 4. člena tega zakona določi obseg, način in dinamiko zagotavljanja
dodatnih sredstev za odpravo posledic žleda v letu 2014.
(4) Ob pripravi predlogov proračunov za
naslednja leta morajo pristojna ministrstva, v okviru svojih finančnih načrtov,
zagotavljati zadosten obseg pravic porabe za sanacijo škode, ki jo ureja ta
zakon.
IV. UKREPI V ZVEZI Z ODPRAVO POSLEDIC ŽLEDA
7. člen
(uporaba postopkov za odpravo posledic)
Za odpravo posledic žleda se postopki,
določeni v tem poglavju, vodijo na podlagi določb predpisov, ki urejajo
posamezen postopek, razen če ta zakon določa drugače.
8. člen
(prednostna obravnava)
Izdajanje soglasij, dovoljenj ali drugih
aktov državnih organov ali nosilcev javnih pooblastil, ki so potrebni za
izvedbo ukrepov za odpravo posledic žleda, se izvaja prednostno.
9. člen
(oprostitev dela omrežnine)
Za čas, ko je bila zaradi posledic žleda
oskrba javnega omrežja z električno energijo prekinjena ali zagotovljena z
uporabo agregatov, ki jih je sistemski operater distribucijskega omrežja
priključil na javno distribucijsko omrežje, sistemski operater distribucijskega
omrežja končnemu odjemalcu ne obračuna obračunske moči.
10. člen
(uporaba agregatov med trajanjem posledic
žleda)
(1) Če je bila v času trajanja posledic
žleda in odprave napak na omrežju električna energija proizvedena v agregatih,
priključenih na distribucijsko omrežje tako, da so števci beležili porabo pri
uporabnikih omrežja, sistemski operater distribucijskega omrežja z električno
energijo (v nadaljnjem besedilu: sistemski operater) določi ali oceni količine
te električne energije na podlagi meritev, ali z upoštevanjem ocene predane
količine električne energije v omrežje, na podlagi trajanja priključitve,
nazivne moči ali obremenitve ali količine goriva. Oceno, pripravljeno v skladu
s tem členom, sistemski operater zameji do količine priznanih izgub električne
energije v omrežju, skladno s predpisi, ki določajo omrežnino.
(2) Sistemski operater in dobavitelj
obračunata končnemu odjemalcu količine električne energije iz prejšnjega
odstavka kot so jih zabeležili števci. Količine električne energije iz
prejšnjega odstavka se v energetskih bilancah in pri pripravi podatkov za
obračun odstopanj v prevzemu v elektrodistribucijsko omrežje, obravnavajo kot
razpršeni vir.
(3) Pri izračunu količin za pokrivanje
izgub v elektrodistribucijskih omrežjih se v skladu z 90. členom Pravil za
delovanje organiziranega trga z električno energijo (Uradni list RS, št. 98/09
in 97/11) nakup električne energije za pokrivanje izgub v
elektrodistribucijskem omrežju z dobaviteljem električne energije za pokrivanje
izgub v elektrodistribucijskem omrežju zmanjša za ocenjene količine električne
energije, predane v elektrodistribucijsko omrežje iz agregatov.
(4) Stroške delovanja agregatov (prevoz,
najem, namestitev, servisiranje in gorivo), priključenih na elektrodistribucijsko
omrežje tako, da so števci beležili porabo pri uporabnikih omrežja, se pokrije
do višine priznanega upravičenega stroška za pokrivanje izgub električne
energije v elektrodistribucijskem omrežju, na podlagi ocenjene količine
električne energije iz agregatov, v skladu z Aktom o metodologiji za določitev
omrežnine in kriterijih za ugotavljanje upravičenih stroškov za
elektroenergetska omrežja in metodologiji za obračunavanje omrežnine (Uradni
list RS, št. 81/12, 47/13, 112/13 in 7/14) in povrnjene trošarine iz naslova
porabe energentov na agregatih. Preostalo se pokrije iz naslova sredstev
pokrivanja škode po tem zakonu.
(5) Če je bila v času trajanja posledic
žleda in odprave napak na omrežju električna energija proizvedena v agregatih,
priključenih na omrežje tako, da števci niso beležili porabe pri uporabnikih
omrežja, se stroške delovanja agregatov iz prejšnjega odstavka pokrije iz
naslova sredstev pokrivanja škode po tem zakonu.
11. člen
(čas vožnje vlečnega vozila in motornih
vozil za posebne namene v eni izmeni)
Ne glede na drugi odstavek 84. člena Zakona
o varnosti v železniškem prometu (Uradni list RS, št. 56/13 – uradno prečiščeno
besedilo in 91/13), neprekinjena vožnja vlečnega vozila ali motornega vozila za
posebne namene v času odprave posledic žleda v notranjem železniškem prometu ne
sme trajati več kot pet ur.
12. člen
(odločanje Državne revizijske komisije)
O zahtevkih za revizijo, s katerimi se
očitajo kršitve v postopku s pogajanji brez predhodne objave, ki se vodi za
nujno oddajo naročila za odpravo posledic žleda, Državna revizijska komisija
odloča prednostno.
13. člen
(obrazec za prijavo škode)
(1) Ne glede na predpise, ki urejajo
odpravo posledic naravnih nesreč, oškodovanci prijavijo oceno škode v
gospodarstvu na obrazcu, ki ga ministrstvo, pristojno za gospodarstvo, objavi
na svoji spletni strani.
(2) Za prijavo ocene škode na energetski
infrastrukturi oziroma stroškov za delovanje agregatov iz četrtega in petega
odstavka 10. člena tega zakona objavi na svoji spletni strani obrazec za oceno
škode ministrstvo, pristojno za energijo.
14. člen
(gradbeni in prostorski postopki)
(1) Obnova gospodarske infrastrukture in
drugih objektov po tem zakonu se šteje za dela, za katera se gradbeno
dovoljenje ne pridobiva.
(2) Pri obnovi objektov gospodarske
infrastrukture, za katero je s posebnimi predpisi določeno, da je njena gradnja
v javno korist, se šteje, da so za to obnovo potrebna dela izvedena v skladu s
prostorskimi akti tudi, če so izvedena v varovalnem pasu prvotnega objekta
gospodarske infrastrukture, kot je določen s predpisi, ki urejajo posamezno
vrsto te infrastrukture, oziroma če se pri obnovi uporabi drugačna tehnična
rešitev, kot je bila uporabljena pri gradnji prvotnega objekta.
(3) Obnova drugih objektov se izvede tako,
da se glede na prvotno zgrajeni objekt ne spremeni njihova namembnost,
zunanjost, velikost in vplivi na okolje.
(4) Če se dela v zvezi z obnovo gospodarske
infrastrukture in drugih objektov po tem zakonu opravljajo na območju ali
objektu, ki je varovan s posebnim predpisom, in je za njihovo opravljanje
predpisana pridobitev soglasja pristojnega soglasodajalca, se pred izvedbo
potrebnih del za obnovo predpisano soglasje ne pridobiva. Investitor najmanj 14
dni pred začetkom o tem obvesti pristojne soglasodajalce, ki mu nemudoma,
najpozneje pa pet dni od prejema obvestila o začetku del, dajo usmeritve za
obnovo objekta ter spremljajo in nadzorujejo izvajanje del. Investitor mora
najmanj tri dni pred začetkom izvajanja del o tem obvestiti tiste
soglasodajalce, ki so podali usmeritve za obnovo objekta.
(5) Ko so dela, potrebna za obnovo
gospodarske infrastrukture in drugih objektov po tem zakonu, končana, mora
investitor pridobiti uporabno dovoljenje v skladu z določbami 101. člena Zakona
o graditvi objektov (Uradni list RS, št. 102/04 – uradno prečiščeno
besedilo, 14/05 – popr., 92/05 – ZJC-B, 93/05 – ZVMS, 111/05 – odločba US,
126/07, 108/09, 61/10 – ZRud-1, 20/11 – odločba US, 57/12 in 110/13; v
nadaljnjem besedilu: ZGO-1), razen če za izvedena dela ni predpisano. Uporabno
dovoljenje se izda brez poprej opravljenega tehničnega pregleda, razen če ga
zahteva investitor ali izvajalec del.
(6) Pogoj za izdajo uporabnega dovoljenja
iz prejšnjega odstavka so tudi pridobljena pozitivna mnenja pristojnih
soglasodajalcev, ki so v skladu z določbami četrtega odstavka tega člena dali
usmeritve za izvedbo del in jo spremljali.
(7) V primerih iz drugega odstavka tega
člena lahko prevzame investitor posest na zemljiščih, na katerih se dela
opravljajo, z dnem, ko pri notarju ali sodišču položi znesek v višini ocenjene
odškodnine za to zemljišče in varščino v višini ene polovice ocenjene
odškodnine za morebitno drugo škodo. Položeni znesek je neprerekani del
odškodnine. Oceno odškodnine izdela pooblaščeni ocenjevalec vrednosti
nepremičnin, imenovan po predpisih, ki urejajo revidiranje in ocenjevanje
vrednosti, sodni cenilec nepremičnin, sodni cenilec kmetijske stroke ali sodni
cenilec gozdarske stroke, imenovan po predpisih, ki urejajo delovanje sodišč.
(8) V notarskem zapisu ali zapisniku o
prevzemu denarja v hrambo mora biti določen rok hrambe zneska iz prejšnjega
odstavka do izpolnitve pogoja za izplačilo odškodnine ali najmanj deset let,
kar nastopi prej. Kot pogoj za izplačilo upravičeni osebi mora biti določena
predložitev sporazuma o odškodnini ali pravnomočne odločbe o razlastitvi ali
omejitvi lastninske pravice.
(9) Investitor obnove gospodarske
infrastrukture, ki se izvede na zemljiščih iz sedmega odstavka tega člena, mora
v šestih mesecih po začetku gradnje sprožiti postopek za pridobitev ustreznih
stvarnih pravic v skladu s predpisi, ki urejajo razlastitev in omejitev
lastninske pravice. Če je za pridobitev ustreznih stvarnih pravic na teh zemljiščih
treba izvesti postopek razlastitve ali pridobitve služnosti v javno korist, se
šteje, da je javna korist iz tretjega odstavka 93. člena Zakona o urejanju
prostora (Uradni list RS, št. 110/02, 8/03 – popr., 58/03 – ZZK-1, 33/07 –
ZPNačrt, 108/09 – ZGO-1C in 80/10 – ZUPUDPP) izkazana, če vlada s sklepom
ugotovi, da so ta zemljišča potrebna za izvedbo obnove gospodarske
infrastrukture po tem zakonu. Predlagatelj sklepa za ugotovitev javne koristi
je ministrstvo, v katerega delovno področje spada ta gospodarska
infrastruktura.
15. člen
(podaljšanje veljavnosti obstoječih
gradbenih dovoljenj)
(1) Investitor načrtovane gospodarske
infrastrukture, ki je za gradnjo pridobil gradbeno dovoljenje pred
30. januarjem 2014, a gradnja zaradi posledic žledu po tem zakonu ni
mogoča ali jo je treba odložiti za nedoločen čas, lahko ne glede na določbe 72.
člena ZGO-1 pri pristojnem organu, ki je gradbeno dovoljenje izdal, zahteva
podaljšanje njegove veljavnosti za tri leta.
(2) Investitor načrtovane gospodarske
infrastrukture lahko v primeru iz prejšnjega odstavka zahteva podaljšanje
veljavnosti gradbenega dovoljenja tudi, če je bilo že podaljšano in po določbah
ZGO-1 podaljšanje ni več mogoče.
16. člen
(izdelava investicijske dokumentacije)
Če je za izvedbo del na gospodarski
infrastrukturi s posebnimi predpisi obvezna izdelava investicijske dokumentacije,
se za izvedbo ukrepov za odpravo posledic žleda izdelata samo dokument
identifikacije investicijskega projekta in poročilo o izvedbi investicije.
17. člen
(dostop do gospodarske infrastrukture in
zagotovitev prevoznosti gozdnih prometnic)
(1) Lastniki zemljišč morajo upravljavcem
gospodarske infrastrukture dopustiti dostop do te infrastrukture ter izvedbo
varstvenih del na zemljiščih, ki so nujno potrebna za odpravo posledic žleda na
gospodarski infrastrukturi.
(2) Za odpravo posledic žleda na gozdnih
prometnicah je dovoljeno, da se odstranijo ovire in popravijo poškodbe,
posekano drevje pa se oblikuje v gozdne lesne sortimente, ki se zložijo ob
prometnico. O opravilih iz prejšnjega stavka se nemudoma obvesti Zavod za
gozdove Slovenije.
(3) Posegi iz prvega in drugega odstavka
tega člena se morajo izvesti tako, da v najmanjši možni meri ovirajo lastnika
pri izvrševanju lastninske pravice.
18. člen
(gradnja gozdnih prometnic)
(1) Ne glede na določbe ZGO-1, ki določajo
način pridobitve projektne dokumentacije, in določbe 14. člena tega zakona, se
lahko gradnja gozdnih vlak, namenjena odpravi posledic žleda in preprečevanju
širitve škode, izvede s soglasjem Zavoda za gozdove Slovenije, brez
pridobivanja projektnih pogojev in soglasij pristojnih soglasodajalcev. O
posegih v gozd iz prejšnjega stavka v varovanih območjih ali varovanih pasovih
mora investitor obvestiti pristojne soglasodajalce najkasneje v desetih dneh od
pričetka del.
(2) Ne glede na določbe petega odstavka 67.
člena Stvarnopravnega zakonika (Uradni list RS, št. 87/02 in 91/13) se za
gradnjo gozdne prometnice, ki je nujno potrebna za odpravo posledic žleda in
preprečevanje širitve škode, šteje, da se za posamezno zemljiško parcelo v
solastnini lastniki strinjajo z gradnjo te prometnice, če je investitor
pridobil overjena soglasja več kot polovice solastnikov glede na njihove
solastniške deleže.
19. člen
(odločbe o določitvi varstvenih del)
(1) Zavod za gozdove Slovenije lahko za
določitev varstvenih del za odpravo posledic žleda izda več lastnikom gozdov
skupaj eno odločbo. V odločbi ni treba poimensko določiti lastnikov gozdov ter
količine in strukture dreves za posek po drevesnih vrstah in debelinskih razredih.
Odločba se vroči z javnim naznanilom v skladu s 94. členom Zakona o splošnem
upravnem postopku (Uradni list RS, št. 24/06 – uradno prečiščeno besedilo,
105/06 – ZUS-1, 126/07, 65/08, 8/10 in 82/13) ter se objavi na krajevno
običajen način. Pritožba zoper odločbo ne zadrži njene izvršitve. Odločba je
podlaga za izdajo sklepa o dovolitvi izvršbe.
(2) Če ukrepov iz odločbe o določitvi
varstvenih del lastnik iz objektivnih razlogov ne bi mogel izvesti do roka,
navedenega v odločbi, se ta rok ne glede na Zakon o gozdovih (Uradni list RS,
št. 30/93, 56/99 – ZON, 67/02, 110/02 – ZGO-1, 115/06, 110/07, 106/10, 63/13 in
101/13 – ZDavNepr; v nadaljnjem besedilu: ZG), na lastnikovo zahtevo podaljša.
(3) Sečnja na podlagi odločb o odobritvi
poseka izbranih dreves, izdanih na podlagi 17. člena ZG, za gozdnogospodarska
območja Postojna, Kranj, Tolmin in Ljubljana, se ne izvaja do izdaje novih
odločb, izdanih na zahtevo lastnikov gozdov, ki jo lahko vložijo po opravljenih
ukrepih iz odločbe o določitvi varstvenih del zaradi odprave posledic žleda.
20. člen
(zapora državnih cest zaradi sanacije
gozdov, poškodovanih zaradi žleda)
Ne glede na določbo tretjega odstavka 74.
člena Zakona o cestah (Uradni list RS, št. 109/10 in 48/12) za delno ali
popolno zaporo državne ceste zaradi izvedbe sanacije gozdov, poškodovanih
zaradi žleda, ni treba izdelati elaborata zapore ceste v skladu s predpisom, ki
ureja označevanje in zavarovanje del na javnih cestah in ovir v cestnem
prometu. Vloga za dovoljenje za delno ali popolno zaporo državne ceste mora
vsebovati podatke o lokaciji, vrsti in obsegu del, zaradi katerih se predlaga
zapora ceste ter čas trajanja zapore. O vlogi za dovoljenje za delno ali
popolno zaporo državne ceste odloči Direkcija Republike Slovenije za ceste
najpozneje v 14 dneh.
21. člen
(izključitev odgovornosti za škodo
obiskovalcem gozdov)
Do 31. decembra 2016 osebe na lastno
odgovornost dostopajo v gozd.
22. člen
(način prodaje gozdnih lesnih sortimentov
iz državnih gozdov)
Če koncesionar, ki ima koncesijo za
izkoriščanje gozdov v lasti Republike Slovenije, ne soglaša s tržno vrednostjo
gozdnih lesnih sortimentov, ki jo je določil koncedent v letnem programu
izkoriščanja gozdov, prodajo gozdnih lesnih sortimentov izvede koncedent z
neposredno prodajo za račun koncesionarja.
23. člen
(prihodki občin iz državnih gozdov, ki so
predmet koncesije)
(1) Ne glede na peti odstavek 10.a člena
Zakona o Skladu kmetijskih zemljišč in gozdov Republike Slovenije (Uradni list
RS, št. 19/10 – uradno prečiščeno besedilo in 56/10; v nadaljnjem besedilu:
ZSKZ) se sredstva upravičenim občinam za leto 2013 nakažejo najkasneje do
15. aprila 2014.
(2) Ne glede na šesti odstavek 10.a člena
ZSKZ morajo občine nakazana sredstva v letu 2014
nameniti izključno za vzdrževanje gozdnih cest in za varstvo gozdov.
(3) Ne glede na šesti odstavek 10.a člena ZSKZ morajo občine
nakazana sredstva v letih 2015 in 2016 nameniti za vzdrževanje gozdnih cest ali
za varstvo gozdov, do dve tretjini nakazanih sredstev pa lahko namenijo za
vzdrževanje občinskih javnih cest.
V. ZAČASNI PROGRAMI AKTIVNE POLITIKE ZAPOSLOVANJA ZA ODPRAVO
POSLEDIC ŽLEDA
24. člen
(program javnih del Pomoč v primeru
elementarnih nesreč)
(1) Ne glede na določbe 33. člena in prvega
odstavka 50. člena Zakona o urejanju trga dela (Uradni list RS, št. 80/10, 40/12
– ZUJF, 21/13, 63/13 in 100/13; v nadaljnjem besedilu: ZUTD) se lahko v
programe javnih del Pomoč v primeru elementarnih nesreč (v nadaljnjem besedilu:
programi javnih del) vključujejo brezposelne osebe, prijavljene v evidenci
brezposelnih oseb.
(2) Ne glede na določbo prvega stavka
drugega odstavka 50. člena ZUTD je lahko brezposelna oseba vključena v program
javnih del do njegovega izteka.
(3) Ne glede na določbe prvega in četrtega
odstavka 53. člena ZUTD Zavod Republike Slovenije za zaposlovanje (v
nadaljnjem besedilu: zavod) udeležencem programov javnih del zagotavlja
sredstva za plače, sredstva za regres za letni dopust ter za materialne in
druge stroške, ki jim zagotavljajo varno in zdravo delo in ki se določijo v
Katalogu ukrepov aktivne politike zaposlovanja iz četrtega odstavka 36. člena
ZUTD. Udeležencem, katerih plača ne dosega minimalne plače, zavod v skladu z
zakoni, ki urejajo socialno zavarovanje, zagotavlja tudi plačilo prispevkov za
socialno varnost od osnove v višini minimalne plače.
(4) Udeleženci javnih del po tem zakonu ne
smejo biti napoteni na opravljanje del, kjer obstaja obveznost vključitve v
poklicno zavarovanje v skladu s 199. členom Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 – ZSVarPre-C
in 101/13 – ZIPRS1415).
25. člen
(program Kadrovska okrepitev izvajalcev
odprave posledic žleda)
(1) Ne glede na določbe 33. člena ZUTD se
program »Kadrovska okrepitev izvajalcev odprave posledic žleda – Zavoda za
gozdove Slovenije, Agencije Republike Slovenije za okolje in Sklada kmetijskih
zemljišč in gozdov Republike Slovenije, za aktivacijo brezposelnih oseb« izvaja
za vse brezposelne osebe, prijavljene v evidenci brezposelnih oseb.
(2) Ne glede na določbe 47. člena ZUTD se
postopek izbire delodajalcev ne izvede in zavod izvaja program iz prejšnjega
odstavka z delodajalci – Zavodom za gozdove Slovenije, Agencijo Republike
Slovenije za okolje in Skladom kmetijskih zemljišč in gozdov Republike
Slovenije.
(3) Med upravičene stroške zaposlitve za vključene
brezposelne osebe v program iz prvega odstavka tega člena se štejejo sredstva
za plače, sredstva za prehrano med delom ter za prevoz na delo in z dela,
sredstva za regres za letni dopust ter za materialne in druge stroške, ki
zagotavljajo varno in zdravo delo udeležencem programov in se določijo v
Katalogu ukrepov aktivne politike zaposlovanja iz četrtega odstavka 36. člena
ZUTD.
26. člen
(program Aktivacija brezposelnih oseb za
odpravo posledic žleda)
Način izvedbe in vključevanja brezposelnih
oseb v program subvencioniranja zaposlitve »Aktivacija brezposelnih oseb za
odpravo posledic žleda« za opravljanje del v gozdovih in urejanje vodotokov se
podrobneje določi v Katalogu ukrepov aktivne politike zaposlovanja iz četrtega
odstavka 36. člena ZUTD.
VI. POSEBNOSTI PRI UGOTAVLJANJU KATASTRSKEGA DOHODKA IN
ODPISU PRISPEVKOV
27. člen
(posebnosti pri ugotavljanju katastrskega
dohodka ali določanju davčne osnove za davek od osnovne kmetijske oziroma
gozdarske dejavnosti)
(1) Oprostitev iz 18. točke prvega odstavka
73. člena Zakona o dohodnini (Uradni list RS, št. 13/11 – uradno prečiščeno
besedilo, 24/12, 30/12, 40/12 – ZUJF, 75/12, 94/12 in 96/13) se uporabi tudi za
parcele gozdnih zemljišč, ki jih je prizadel žled v takem obsegu, da je gozd
uničen v celoti in je Zavod za gozdove Slovenije naložil obvezno obnovo gozda s
sadnjo.
(2) Za parcele gozdnih zemljišč, na katerih
je zaradi žledu nujna sanitarna sečnja v obsegu, ki znaša več kot 50 odstotkov
desetletnega mogočega poseka, se katastrski dohodek, ugotovljen v skladu z
zakonom, ki ureja ugotavljanje katastrskega dohodka, v desetih letih od leta
naravne nesreče zniža za odstotek poškodovanosti, ki ga ugotovi Zavod za
gozdove Slovenije.
28. člen
(zmanjšanje in odpis prispevkov)
(1) Ne glede na prvi odstavek 3. člena
Zakona o pogojih, pod katerimi se kmetom zmanjšani ali odpisani prispevki
štejejo za plačane (Uradni list RS, št. 48/92 in 21/95; v nadaljnjem besedilu:
ZPKZ), se prispevki zavarovancem lahko zmanjšajo ali odpišejo zaradi odprave
posledic žleda po tem zakonu, če je škodo ocenil Zavod za gozdove Slovenije.
(2) Ne glede na 9. člen ZPKZ lahko
zavarovanec na pristojni davčni organ v primeru iz prejšnjega odstavka vloži
zahtevo za odpis ali zmanjšanje prispevkov v 60 dneh od nastanka škode.

Zakon o ukrepih za odpravo posledic žleda med
30. januarjem in 10. februarjem 2014 – ZUOPŽ (Uradni list RS, št. 17/14)
vsebuje naslednje prehodne in končne določbe:
»VII. PREHODNE IN KONČNE DOLOČBE
29. člen
(imenovanje
komisije za odpravo posledic žleda na državni prometni in energetski
infrastrukturi)
Vlada imenuje komisijo iz 5. člena tega
zakona najpozneje v petih dneh po uveljavitvi tega zakona. Komisija začne
opravljati svoje naloge z dnem imenovanja.
30. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o ukrepih za
uravnoteženje javnih financ občin – ZUUJFO (Uradni list RS, št. 14/15)
vsebuje naslednjo končno določbo:
»IV. KONČNA DOLOČBA
31. člen
Ta zakon začne veljati petnajsti dan po objavi v Uradnem listu Republike Slovenije.«.