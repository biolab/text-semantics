1. SPLOŠNE DOLOČBE
1. člen
(vsebina zakona)
Ta zakon ureja opravljanje plačilnih in drugih storitev za
neposredne in posredne uporabnike državnega in občinskih proračunov, Zavod za
zdravstveno zavarovanje Slovenije ter Zavod za pokojninsko in invalidsko
zavarovanje Slovenije (v nadaljnjem besedilu: proračunski uporabniki), register
proračunskih uporabnikov ter naloge in organizacijo Uprave Republike Slovenije za
javna plačila (v nadaljnjem besedilu: UJP).
2. člen
(pomen izrazov)
Posamezni izrazi, uporabljeni v tem zakonu, pomenijo:
-       
»enotni zakladniški sistem« je sistem upravljanja z javnimi financami po
enotnih pravilih za državni proračun, občinske proračune in vse proračunske
uporabnike;
-       
»enotni zakladniški račun« je račun države oziroma občine, odprt pri
Banki Slovenije, ki ima vlogo skupnega transakcijskega računa vseh subjektov,
ki so vključeni v posamezni sistem enotnega zakladniškega računa;
-       
»podračuni« so zakladniški podračun države, zakladniški podračuni občin
in podračuni proračunskih uporabnikov, odprti pri UJP, ki so vključeni v
posamezni sistem enotnega zakladniškega računa, ter imajo s statusnopravnega, obligacijskega,
davčnega, računovodskega vidika in z vidika predpisov o izvršbi in zavarovanju
enak status kot transakcijski računi po zakonu, ki ureja plačilne storitve in
sisteme;
-       
»posebni namenski transakcijski računi« so računi proračunskih
uporabnikov, odprti pri Banki Slovenije, na katerih se ločeno vodijo sredstva
za namene, določene z zakonom;
-       
»posebni računi z ničelnim stanjem« so računi proračunskih uporabnikov,
odprti pri poslovnih bankah, ki jih izbere ministrstvo, pristojno za finance,
in se uporabljajo izključno za namene dvigov in pologov gotovine in koncem
dneva izkazujejo ničelno stanje;
-       
»upravljavec sredstev sistema enotnega zakladniškega računa« je
ministrstvo, pristojno za finance, oziroma občinska uprava, ki upravlja z
denarnimi sredstvi sistema enotnega zakladniškega računa države oziroma občine;
-       
»nadzornik javnofinančnih prihodkov« je proračunski uporabnik ali
nosilec javnih pooblastil, kadar nadzira javnofinančne prihodke;
-       
»transakcijski račun«, »plačilna transakcija«, »plačilna storitev« in
»ponudnik plačilnih storitev« imajo enak pomen kot v zakonu, ki ureja plačilne
storitve in sisteme;
-       
»račun« je skupni izraz za vse vrste računov, ki jih imajo proračunski
uporabniki odprte v skladu s predpisi, in za račune, ki jih imajo nadzorniki javnofinančnih
prihodkov, ki niso proračunski uporabniki, odprte za nadzor nad plačili
obveznih dajatev in drugih javnofinančnih prihodkov;
-       
»imetnik računa« je proračunski uporabnik, upravljavec sredstev sistema
enotnega zakladniškega računa, proračun Republike Slovenije ali nadzornik javnofinančnih
prihodkov, ki sredstva računa vodi v svoji poslovni knjigi;
-       
»sklep o izvršbi« je sklep o izvršbi in sklep o zavarovanju, izdan v
skladu z zakonom, ki ureja izvršbo in zavarovanje, in zakonom, ki ureja davčni
postopek;
-       
»elektronski račun« je račun za opravljeno storitev ali dobavljeno
blago, izdan v elektronski obliki v skladu s tehničnimi in drugimi pogoji,
določenimi s posebnimi predpisi, ki enakovredno zamenjuje račun v papirni
obliki. 
3. člen
(ponudnik plačilnih storitev za proračunske uporabnike)
Plačilne storitve za proračunske uporabnike opravlja UJP kot
organ v sestavi ministrstva, pristojnega za finance, razen če ta ali drug zakon
določa, da posamezne plačilne storitve za proračunske uporabnike v državi ali
tujini opravlja drug ponudnik plačilnih storitev.
2. NALOGE, NAČELA DELOVANJA IN ORGANIZACIJA UJP
2.1 Naloge UJP
4. člen
(naloge UJP)
(1) UJP opravlja naslednje naloge:
1.     
vodi register proračunskih uporabnikov;
2.     
vodi račune proračunskih uporabnikov, ki so vključeni v sistem enotnega
zakladniškega računa, kot ga določa zakon, ki ureja javne finance, in so odprti
kot podračuni enotnega zakladniškega računa države oziroma občine;
3.     
sprejema plačilna navodila v breme računov proračunskih uporabnikov, ki
poslujejo v okviru enotnega zakladniškega sistema, in drugih oseb oziroma
nadzornikov javnofinančnih prihodkov, določenih s posebnimi predpisi,
zagotavlja nadzor nad temi navodili in jih izvaja;
4.     
za proračunske uporabnike opravlja naloge ponudnika plačilnih storitev v
skladu s tem zakonom in zakonom, ki ureja plačilne storitve in sisteme;
5.     
opravlja izvršbe v breme podračunov proračunskih uporabnikov na podlagi
izvršljivih sklepov o izvršbi, ki jih izdajo pristojna sodišča in davčni
organi, ter vodi evidenco o stanju izvršb;
6.     
unovčuje menice v breme podračunov proračunskih uporabnikov in vodi
evidenco o unovčenih menicah; 
6.a  unovčuje
druge instrumente za zavarovanje plačil po posebnih predpisih; 
7.     
za proračunske uporabnike, proračune in upravljavce sredstev sistema
enotnega zakladniškega računa pripravlja in pošilja obvestila o plačilnih
transakcijah in stanju sredstev na računu ter druge informacije, določene z
zakonom ali predpisi ministra, pristojnega za finance;
8.     
upravljavcem sredstev sistema enotnega zakladniškega računa zagotavlja
podatke o stanju sredstev in prometu na podračunih v okviru enotnega
zakladniškega računa tega upravljavca zaradi upravljanja denarnih sredstev;
9.     
za proračunske uporabnike ter pristojne organe in organizacije zbira in
pošilja podatke o plačilnih transakcijah za statistične, davčne in analitične
namene skladno z zakonom ali predpisi ministra, pristojnega za finance;
10.  
zagotavlja podatke in informacije o javnofinančnih vplačilih v državni
in občinske proračune, na račune Zavoda za zdravstveno zavarovanje Slovenije,
Zavoda za pokojninsko in invalidsko zavarovanje Slovenije ter račune oseb, ki
morajo po predpisih o enotnem zakladniškem sistemu poslovati prek UJP, ter
izplačilih iz teh proračunov in z računov na način in v rokih, ki jih predpiše
minister, pristojen za finance;
11.  
zagotavlja podatke o plačilih in vračilih obveznih dajatev in drugih
javnofinančnih prihodkov, ki jih davčni, carinski in drugi pristojni organi
pobirajo oziroma izterjujejo, ter usklajuje podatke s pristojnimi organi na
ravni države in občin;
12.  
razporeja javnofinančne prihodke na račune prejemnikov javnofinančnih
prihodkov;
13.  
opravlja naloge v zvezi z izdajo, naročanjem tiskanja, prodajo,
distribucijo in uničenjem tobačnih znamk;
14.  
opravlja naloge enotne vstopne in izstopne točke, prek katere
proračunski uporabniki prejemajo in pošiljajo račune in spremljajoče dokumente
v elektronski obliki;
15.  
opravlja storitve po posebnih dogovorih, sporazumih in protokolih;
15.a   opravlja
naloge plačilnega agenta za izplačila obveznosti iz naslova nematerializiranih
vrednostnih papirjev, ki jih izdaja Republika Slovenija; 
15.b   nudi
podporo za izvajanje spletnih plačil za storitve proračunskih uporabnikov; 
16.  
opravlja druge naloge, določene z zakonom ali predpisi, izdanimi na
podlagi zakona.
(2) Minister, pristojen za finance, predpiše postopke, pogoje
in posebne zahteve, povezane z opravljanjem nalog iz prejšnjega odstavka.
4.a člen
(opravljanje nujnih nalog v času stavke)
Zaradi nemotenega in neprekinjenega opravljanja plačilnih in
drugih storitev, izvrševanja državnega in občinskih proračunov, delovanja
sistema enotnega zakladniškega računa in stabilnosti finančnega poslovanja
Republike Slovenije ter izpolnjevanja mednarodnih obveznosti mora UJP tudi v
času stavke zagotoviti opravljanje nujnih nalog iz svoje pristojnosti. Zaradi
tega je pravica do stavke javnih uslužbencev UJP omejena. Javni uslužbenci UJP
morajo med stavko opravljati naslednje nujne naloge: 
-       
vodenje in posodabljanje podatkov o proračunskih uporabnikih,
proračunih, upravljavcih sredstev sistema enotnega zakladniškega računa,
nadzornikih javnofinančnih prihodkov in podatkov o računih ter opravljanje
nalog v upravnem postopku in drugih nalog v zvezi z vodenjem registra
proračunskih uporabnikov, če bi njihova opustitev pomenila zamudo nepodaljšljivega
roka za UJP ali stranko v postopku ali ogrozila izvrševanje državnega in
občinskih proračunov ter delovanje sistema enotnega zakladniškega računa; 
-       
vodenje računov proračunskih uporabnikov in opravljanje plačilnih
storitev ter zagotavljanje podatkov o plačilnih transakcijah in stanju sredstev
na računih ter o drugih predpisanih informacijah za proračunske uporabnike,
proračune, upravljavce sredstev sistema enotnega zakladniškega računa in
prejemnike javnofinančnih prihodkov; 
-       
opravljanje izvršb v breme podračunov proračunskih uporabnikov na
podlagi sklepov o izvršbi in unovčenje menic ter drugih instrumentov za
zavarovanje plačil; 
-       
razporejanje javnofinančnih prihodkov na račune prejemnikov
javnofinančnih prihodkov; 
-       
opravljanje nalog plačilnega agenta za izplačila obveznosti iz naslova
nematerializiranih vrednostnih papirjev, ki jih izdaja Republika Slovenija; 
-       
nudenje podpore za izvajanje spletnih plačil za storitve proračunskih
uporabnikov; 
-       
zagotavljanje neprekinjenega delovanja informacijskih sistemov UJP. 
2.2 Načela delovanja UJP
5. člen
(načelo zaščite javnofinančnih sredstev)
UJP opravlja svoje naloge, tako da je zagotovljena varnost plačil
oziroma javnofinančnih tokov v plačilnih sistemih ter varovan interes
upravljavcev oziroma nadzornikov proračunskih sredstev.
6. člen
(načelo neprekinjenega delovanja in kakovosti storitev)
UJP mora ves čas zagotavljati in izpopolnjevati zanesljiv in
celovit sistem upravljanja podatkov in dokumentov, ki jih obdeluje pri
opravljanju nalog po tem zakonu, ter sistem notranjih kontrol zaradi:
-       
opravljanja nalog in delovanja v skladu z načeli in standardi, določenimi
s tem zakonom in drugimi predpisi,
-       
zagotavljanja organizacijskih, kadrovskih, tehničnih in drugih pogojev
za varno in zanesljivo poslovanje,
-       
zagotavljanja neprekinjenega delovanja informacijskega sistema za
opravljanje plačilnih ter drugih storitev in delovanje sistema enotnega
zakladniškega računa,
-       
ugotavljanja, ocenjevanja, obvladovanja in spremljanja tveganj, ki jim
je ali bi jim bil lahko izpostavljen UJP, in poročanja o njih ter
-       
izpopolnjevanja in merjenja sistema kakovosti storitev.
(2) Zaradi posebnega pomena neprekinjenega in varnega
opravljanja plačilnih in drugih storitev, izvrševanja državnega in občinskih
proračunov, delovanja sistema enotnega zakladniškega računa in stabilnosti
finančnega poslovanja Republike Slovenije, UJP zagotavlja in skrbi za
upravljanje, vzdrževanje in razvoj samostojne informacijsko komunikacijske
infrastrukture in posebnih informacijskih sistemov, namenjenih za opravljanje
nalog in storitev, določenih v tem zakonu, pri čemer mora upoštevati tehnološke
standarde, smernice in skupno varnostno politiko ministrstva, pristojnega za
upravljanje centralnega informacijsko komunikacijskega sistema državne uprave. 
2.3 Organizacija UJP
7. člen
(organizacija UJP)
(1) UJP sestavljajo Urad UJP in območne enote UJP, ustanovljene
za posamezno območje.
(2) Sedež UJP je v Ljubljani.
(3) Območne enote UJP, njihovo območje in sedež določi Vlada
Republike Slovenije.
8. člen
(vodenje UJP)
(1) UJP vodi generalni direktor, ki vodi tudi Urad UJP.
(2) Generalni direktor poleg nalog predstojnika organa, ki so
opredeljene z zakoni in drugimi predpisi, določa splošne pogoje poslovanja UJP
v zvezi z izvajanjem pogodbenih obveznosti in opravljanjem posameznih plačilnih
in drugih storitev, pa tudi obliko in vsebino papirnih ali elektronskih
obrazcev, ki se uporabljajo pri vodenju registra proračunskih uporabnikov in opravljanju
plačilnih in drugih storitev UJP, če obrazci niso določeni s predpisi ministra,
pristojnega za finance.
3. REGISTER PRORAČUNSKIH UPORABNIKOV
9. člen
(register proračunskih uporabnikov)
(1) Register proračunskih uporabnikov je enotna
informatizirana zbirka podatkov, povezana s Poslovnim registrom Slovenije in
registrom transakcijskih računov.
(2) V registru proračunskih uporabnikov se vodijo in
posodabljajo podatki o proračunskih uporabnikih, proračunih, upravljavcih
sredstev sistema enotnega zakladniškega računa, nadzornikih javnofinančnih
prihodkov (v nadaljnjem besedilu: enote registra), podatki o računih ter drugi
podatki, določeni s tem zakonom.
10. člen
(primarni register)
Za neposredne uporabnike državnega in občinskih proračunov,
proračune in upravljavce sredstev sistema enotnega zakladniškega računa ter za
proračunske uporabnike, ki pridobijo pravno sposobnost neposredno na podlagi
zakona ali drugega ustanovitvenega akta, objavljenega v Uradnem listu Republike
Slovenije in se ne registrirajo pri nobenem drugem registrskem organu, je
register proračunskih uporabnikov primarni register oziroma UJP registrski
organ .
11. člen
(identifikacija enote registra)
(1) UJP enotam registra ob njihovem vpisu v register
proračunskih uporabnikov dodeli šifro proračunskega uporabnika, šifro
proračuna, šifro upravljavca sredstev sistema enotnega zakladniškega računa in
šifro nadzornika javnofinančnih prihodkov v skladu z merili in pogoji, ki jih
za posamezno enoto registra predpiše minister, pristojen za finance.
(2) UJP določi šifro neposrednega uporabnika državnega
proračuna po predhodnem soglasju ministrstva, pristojnega za finance. 
(3) Šifre iz prvega in drugega odstavka tega člena enolično
opredelijo posamezno enoto registra in so enolična identifikacija enote
registra proračunskih uporabnikov.
(4) Po izbrisu enote registra iz registra proračunskih
uporabnikov se njene šifre ne smejo ponovno uporabiti.
12. člen
(namen registra proračunskih uporabnikov)
Na podlagi podatkov registra proračunskih uporabnikov se
zagotavljajo:
-       
identifikacija proračunskih uporabnikov, proračunov, upravljavcev sredstev
sistema enotnega zakladniškega računa ter nadzornikov javnofinančnih prihodkov;
-       
identifikacija vrste in namena računov ter njihovih imetnikov;
-       
vodenje podračunov v sistemu enotnega zakladniškega računa in
opravljanje plačilnih in drugih storitev za proračunske uporabnike;
-       
evidenca o računih in plačilnih transakcijah proračunskih uporabnikov
prek računov, ki so odprti izven sistema enotnega zakladniškega računa; 
-       
povezava s Poslovnim registrom Slovenije in registrom transakcijskih
računov ter izmenjava podatkov z upravljavcem teh registrov;
-       
obveščanje proračunskih uporabnikov oziroma imetnikov računov ter
-       
opravljanje drugih nalog, določenih s predpisi.
13. člen
(vsebina registra proračunskih uporabnikov)
(1) Register proračunskih uporabnikov vsebuje podatke o:
-       
proračunskih uporabnikih,
-       
proračunih,
-       
upravljavcih sredstev sistema enotnega zakladniškega računa,
-       
nadzornikih javnofinančnih prihodkov,
-       
računih ter
-       
podatke za obveščanje o plačilnih transakcijah in stanju na računih.
(2) Podatki o proračunskih uporabnikih so:
-       
identifikacija proračunskega uporabnika (šifra proračunskega uporabnika,
naziv, kratek naziv, naslov, pravnoorganizacijska oblika, matična številka,
davčna številka, status, nasledstvo, skupina po standardni klasifikaciji
institucionalnih sektorjev – SKIS in podatki za stike – elektronski naslov,
telefonska številka, številka telefaksa);
-       
vključenost v proračun (tip, skupina in podskupina proračunskega uporabnika
ter šifra proračuna, ki mu proračunski uporabnik pripada);
-       
dejavnost (šifra glavne dejavnosti po standardni klasifikaciji dejavnosti
– SKD);
-       
ustanovitelji (šifra, naziv in tip ustanovitelja);
-       
podatki o zastopnikih (osebno ime, naslov stalnega ali začasnega
prebivališča, enotna matična številka občana (v nadaljnjem besedilu: EMŠO),
datum imenovanja in razrešitve, vrsta zastopnika);
-       
upravljanje likvidnosti (skupina za upravljanje likvidnosti in
pripadnost sistemu enotnega zakladniškega računa);
-       
plačne skupine (oznaka plačne skupine);
-       
vpisi v register proračunskih uporabnikov (datum ustanovitve ter
vključitve in izključitve).
(3) Podatki o proračunih so:
-       
identifikacija proračuna (šifra za izvrševanje državnega in občinskih
proračunov, naziv in kratek naziv);
-       
upravljavec (šifra in naziv);
-       
vpisi v register proračunskih uporabnikov (datum vključitve in
izključitve).
(4) Podatki o upravljavcih sredstev sistema enotnega zakladniškega
računa so:
-       
identifikacija upravljavca sredstev sistema enotnega zakladniškega
računa (šifra za upravljanje likvidnosti sistemov enotnega zakladniškega
računa, naziv in kratek naziv);
-       
upravljavec (šifra in naziv);
-       
podatki o zastopnikih (osebno ime, naslov stalnega ali začasnega
prebivališča, EMŠO, datum imenovanja in razrešitve, vrsta zastopnika);
-       
vpisi v register proračunskih uporabnikov (datum vključitve in
izključitve ter zadnje spremembe);
-       
podatki za povezave z drugimi podatkovnimi zbirkami (matična številka,
davčna številka in šifra SKIS).
(5) Podatki o nadzornikih javnofinančnih prihodkov so:
-       
identifikacija nadzornika javnofinančnih prihodkov (šifra nadzornika,
naziv, kratek naziv, naslov, pravnoorganizacijska oblika, tip, matična
številka, davčna številka, status in podatki za stike – elektronski naslov,
telefonska številka, številka telefaksa).
(6) Podatki o računih so:
-       
tip računa;
-       
številka računa;
-       
številka računa za plačilo stroškov plačilnih storitev;
-       
številka računa za pripis obresti;
-       
popoln oziroma dolg naziv računa;
-       
kratek naziv računa;
-       
valute računa;
-       
vrsta računa po zahtevah registra transakcijskih računov;
-       
imetnik računa;
-       
souporaba računa;
-       
identifikacijski podatki o osebah, pooblaščenih za razpolaganje s
sredstvi na računu in podpisovanje plačilnih navodil (osebno ime, lastnoročni
podpis, način podpisovanja, omejitve razpolaganja);
-       
nadzorniki prometa in stanja na računu;
-       
skrbnik;
-       
aktivnost;
-       
oznaka za objavo v registru transakcijskih računov;
-       
datum odprtja računa;
-       
datum zadnje spremembe;
-       
oznaka opravljenega prenosa v register transakcijskih računov;
-       
datum zaprtja računa;
-       
pravni naslednik računa;
-       
šifra proračunskega uporabnika računovodje, ki vodi računovodstvo imetnika;
-       
šifra proračunskega uporabnika končnega prejemnika sredstev in
-       
šifra SKIS.
(7) Podatki za obveščanje o plačilnih transakcijah in stanju na
računih so:
-       
imena prejemnikov oziroma prejemnic obvestil (v nadaljnjem besedilu:
prejemnik obvestil);
-       
naslovi prejemnikov obvestil;
-       
način dostave obvestil in
-       
vrsta obvestila.
(8) Minister, pristojen za finance, podrobneje predpiše merila
za pridobitev in prenehanje statusa proračunskega uporabnika, način vodenja
registra proračunskih uporabnikov ter podrobnejšo razčlenitev podatkov iz
prvega do sedmega odstavka tega člena.
14. člen
(uporaba zakona, ki ureja splošni upravni postopek)
V postopku vključitve v register proračunskih uporabnikov in
izključitve iz njega se uporablja zakon, ki ureja splošni upravni postopek,
razen če je s tem zakonom določeno drugače.
15. člen
(vključitev v register proračunskih uporabnikov)
(1) Uporabnik javnofinančnih sredstev, ki izpolnjuje
predpisane pogoje za pridobitev statusa proračunskega uporabnika, ali njegov
ustanovitelj mora prijavo za vpis v register proračunskih uporabnikov vložiti
najpozneje v petih delovnih dneh od ustanovitve, spremembe pravnoorganizacijske
oblike ali virov financiranja oziroma od vpisa v primarni register.
(2) Upravljavec sredstev sistema enotnega zakladniškega
računa občine, ki deluje kot del občinske uprave, mora za vpis v register
proračunskih uporabnikov vložiti vlogo najpozneje v petih delovnih dneh od
ustanovitve občine. 
(3) UJP izvede postopek vključitve v register proračunskih uporabnikov
na podlagi popolne prijave. Ob nepopolni prijavi UJP pozove predlagatelja, da v
petih delovnih dneh dopolni prijavo.
(4) Če uporabnik javnofinančnih sredstev ne vloži prijave za
vključitev v register proračunskih uporabnikov ali če ne dopolni prijave v roku
iz prejšnjega odstavka, UJP uvede postopek po uradni dolžnosti.
(5) Če so izpolnjeni predpisani pogoji za pridobitev statusa proračunskega
uporabnika, UJP izda odločbo o vključitvi v register proračunskih uporabnikov
ter enoti registra dodeli šifro proračunskega uporabnika in vpiše vse podatke,
določene s tem zakonom in predpisom ministra, pristojnega za finance.
(6) Če predlagatelj ne izpolnjuje pogojev za vpis v register proračunskih
uporabnikov, UJP izda odločbo o zavrnitvi vpisa. Zoper to odločbo je dovoljena pritožba,
ki se vloži pri UJP v petnajstih dneh od vročitve odločbe. O pritožbi odloča
ministrstvo, pristojno za finance.
16. člen
(vpis sprememb podatkov)
(1) Proračunski uporabniki, proračuni in upravljavci sredstev
sistema enotnega zakladniškega računa morajo vsako spremembo podatkov, ki se
vodijo v registru proračunskih uporabnikov, prijaviti UJP v petih delovnih dneh
po nastanku spremembe.
(2) Za enote registra proračunskih uporabnikov iz prejšnjega
odstavka, ki opustijo dolžnost iz prejšnjega odstavka, vpiše UJP spremembe
podatkov v register proračunskih uporabnikov po uradni dolžnosti na podlagi podatkov,
pridobljenih iz drugih javnih registrov in evidenc. Če vpis spremembe podatkov
ni mogoč po uradni dolžnosti ali na podlagi podatkov iz drugih registrov, UJP
pozove enoto registra iz prejšnjega odstavka, da v petih delovnih dneh predloži
zahtevane podatke oziroma dokumente.
(3) UJP o vpisu sprememb podatkov izda obvestilo in ga pošlje
enoti registra, na katero se sprememba nanaša.
(4) UJP vodi register proračunskih uporabnikov tako, da je
zagotovljeno trajno spremljanje vseh vpisov v register proračunskih uporabnikov
(zgodovina podatkov).
17. člen
(izključitev iz registra proračunskih uporabnikov)
(1) UJP izvede postopek izključitve iz registra proračunskih uporabnikov
na podlagi prijave proračunskega uporabnika oziroma njegovega ustanovitelja,
pravnega naslednika ali po uradni dolžnosti.
(2) Pravna oseba, ki ima pravni interes za prenehanje statusa
proračunskega uporabnika, mora najpozneje v petih delovnih dneh od začetka
veljavnosti akta o statusnem preoblikovanju oziroma akta o izbrisu iz
primarnega registra o tem obvestiti UJP ter predložiti zahtevano dokumentacijo
za izključitev iz registra proračunskih uporabnikov.
(3) Upravljavec sredstev sistema enotnega zakladniškega
računa občine, ki deluje kot del občinske uprave, mora za izbris iz registra
proračunskih uporabnikov vložiti vlogo najpozneje v petih delovnih dneh po
ukinitvi občine oziroma po vključitvi občine v enotni zakladniški račun države
ali v enotni zakladniški račun druge občine. 
(4) UJP ob upoštevanju meril, določenih v zakonu, ki ureja javne
finance, in predpisih ministra, pristojnega za finance, izda odločbo o
zavrnitvi vloge za izključitev ali odločbo o izključitvi iz registra proračunskih
uporabnikov. Zoper to odločbo je dovoljena pritožba, ki se vloži pri UJP v 15
dneh od vročitve odločbe. O pritožbi odloča ministrstvo, pristojno za finance.
18. člen
(prevzem podatkov)
(1) UJP dnevno prevzema od upravljavca Poslovnega registra Slovenije
in registra transakcijskih računov podatke, potrebne za vzdrževanje registra
proračunskih uporabnikov in opravljanje nalog s svojega delovnega področja.
(2) UJP je podatke in informacije, ki jih potrebuje za
vodenje registra proračunskih uporabnikov, upravičen dobivati brezplačno.
19. člen
(uporaba podatkov registra proračunskih uporabnikov)
(1) Državni organi in upravljavci javnih zbirk podatkov, ki
se povezujejo z registrom proračunskih uporabnikov zaradi vodenja svojih zbirk
podatkov, prevzemajo podatke iz 13. člena tega zakona v obsegu, ki ga
potrebujejo za vodenje svojih registrov.
(2) Organi in upravljavci iz prejšnjega odstavka ter
pooblaščeni izvajalci statističnih raziskovanj so upravičeni do brezplačnega
dostopa do registra proračunskih uporabnikov in uporabe podatkov iz njega.
(3) UJP se lahko dogovori o načinu izmenjave podatkov s
posameznimi prosilci oziroma prosilkami, ki so upravičeni do podatkov iz
registra proračunskih uporabnikov.
20. člen
(dostop do podatkov registra proračunskih uporabnikov)
UJP zagotavlja dostop do podatkov posameznega proračunskega uporabnika
v registru proračunskih uporabnikov.
21. člen
(hramba dokumentacije registra proračunskih uporabnikov)
(1) Dokumentacija registra proračunskih uporabnikov vsebuje
prijave, odločbe, obvestila in druge listine, ki so pomembni za vodenje in
vzdrževanje registra proračunskih uporabnikov.
(2) UJP trajno hrani vso dokumentacijo, ki je podlaga za
pridobitev ali prenehanje statusa proračunskega uporabnika, oziroma
dokumentacijo, na podlagi katere se odloča o vključitvi v register proračunskih
uporabnikov ali izključitvi iz njega.
4. RAČUNI IN PLAČILNE STORITVE
22. člen
(vrste računov)
(1) UJP za izvajanje in evidentiranje javnofinančnih tokov, kot
jih opredeljuje zakon, ki ureja javne finance, ter za opravljanje plačilnih
storitev za proračunske uporabnike vodi naslednje račune:
-       
zakladniški podračun države in zakladniške podračune občin, ki so
namenjeni za upravljanje denarnih sredstev posameznega sistema enotnega
zakladniškega računa, 
-       
podračune javnofinančnih prihodkov, na katera se plačujejo obvezne
dajatve in drugi javnofinančni prihodki,
-       
podračune proračunskih uporabnikov, ki so namenjeni za opravljanje
plačilnih storitev za proračunske uporabnike,
-       
druge račune, določene z drugimi predpisi.
(2) Sredstva na zakladniškem podračunu države in občine,
podračunu javnofinančnih prihodkov, posebnem namenskem transakcijskem računu in
posebnem računu z ničelnim stanjem se ne smejo zarubiti za poplačilo upnikov v
izvršilnem postopku ali za poplačilo terjatev upnikov iz naslova menic,
izvršnic in drugih instrumentov za zavarovanje plačil. 
(3) UJP vodi evidenčne račune oziroma evidenco o plačilnih
transakcijah in stanju denarnih sredstev proračunskih uporabnikov na posebnih
namenskih transakcijskih računih, odprtih pri Banki Slovenije, in posebnih
računih z ničelnim stanjem, odprtih pri poslovnih bankah. Ministrstvo,
pristojno za finance, sklene krovne pogodbe z zainteresiranimi poslovnimi
bankami, ki bodo za proračunske uporabnike vodile posebne račune z ničelnim
stanjem, seznam pooblaščenih poslovnih bank pa objavi na svoji spletni strani. 
(4) Posebni namenski transakcijski račun se lahko ob soglasju
ministra, pristojnega za finance, odpre pri Banki Slovenije za: 
-       
sredstva donacij, če donator zahteva ločeno vodenje sredstev, 
-       
sredstva Evropske unije, namenjena za izvedbo določenega programa
oziroma projekta, če je ločeno vodenje sredstev določeno v predpisih Evropske
unije, 
-       
tuja gotovinska sredstva, zasežena na podlagi zakona, če je gotovina v
tujih valutah, v katerih se ne vodi enotni zakladniški račun, 
-       
sredstva sukcesije in druga sredstva nasledstva, 
-       
tuje valute, v katerih se ne vodi enotni zakladniški račun. 
(5) Poslovne banke, ki vodijo posebne račune z ničelnim
stanjem, morajo UJP brezplačno sporočati podatke o plačilih, opravljenih v
breme in dobro teh računov, ter o stanju sredstev na njih na način ter v rokih,
določenih s predpisi ministra, pristojnega za finance.
(6) Ministrstvo, pristojno za finance, in Banka Slovenije se
s pogodbo ali drugim pravnim aktom dogovorita o načinu izmenjave podatkov med
UJP in Banko Slovenije v zvezi z vodenjem enotnih zakladniških računov države
in občin ter posebnih namenskih transakcijskih računov, odprtih pri Banki
Slovenije, in opravljanjem plačilnih storitev prek teh računov. 
(7) Minister, pristojen za finance, za proračunske uporabnike
in ponudnike plačilnih storitev, razen Banke Slovenije, podrobneje predpiše:
-       
postopke in način vodenja računov proračunskih uporabnikov pri UJP,
-       
način opravljanja plačilnih storitev UJP,
-       
način obveščanja o plačilnih transakcijah, izvršenih v dobro ali breme
računov proračunskih uporabnikov, ter vrste podatkov, ki jih morajo ponudniki
plačilnih storitev sporočati UJP,
-       
način plačevanja in razporejanja obveznih dajatev in drugih
javnofinančnih prihodkov na račune proračunskih uporabnikov in nadzornikov
javnofinančnih prihodkov,
-       
obvezne podatke na plačilnem navodilu za plačilo obveznih dajatev in
drugih javnofinančnih prihodkov ter obliko in način sporočanja teh podatkov UJP
in davčnim organom v skladu s tem zakonom in zakonom, ki ureja davčni postopek,
-       
vsebino, obliko, način in roke sporočanja drugih podatkov o plačilnih
transakcijah za proračunske, davčne, statistične, analitične in druge namene,
določene z zakonom, ki ureja javne finance, ali zakonom, ki ureja davčni
postopek, ali drugim zakonom.
23. člen
(obveznost preverjanja podatkov na plačilnem nalogu pri
plačilu obveznih dajatev in drugih javnofinančnih prihodkov)
(1) Za pravilno prepoznavanje plačnika, vrste obvezne dajatve
ali javnofinančnega prihodka ter nadzornika javnofinančnih prihodkov mora biti
pri plačilu obveznih dajatev in drugih javnofinančnih prihodkov na plačilnem
nalogu naveden aktiven podračun javnofinančnega prihodka, objavljen v registru
transakcijskih računov, in referenca odobritve ter drugi podatki, določeni s
pravilnikom ministra, pristojnega za finance.
(2) Ponudniki plačilnih storitev, razen Banke Slovenije,
morajo zavrniti plačilni nalog, na katerem je plačnik navedel neobstoječ ali
ukinjen podračun javnofinančnih prihodkov ali referenco, ki ni v skladu s
pravilnikom ministra, pristojnega za finance. 
24. člen
(obveznost zaprtja računov)
Pravna oseba, ki je pridobila status proračunskega uporabnika
in je predhodno poslovala prek enega ali več računov pri drugih ponudnikih
plačilnih storitev, mora v tridesetih dneh po dokončnosti odločbe o vključitvi
v register proračunskih uporabnikov zapreti vse račune pri drugih ponudnikih
plačilnih storitev.
25. člen
(prepoved odpiranja računov in uporabe plačilnih storitev
izven sistema enotnega zakladniškega računa)
(1) Proračunski uporabnik ne sme odpirati računov pri drugih
ponudnikih plačilnih storitev in uporabljati plačilnih storitev izven sistema
enotnega zakladniškega računa, razen če ta ali drug zakon določa drugače. 
(2) Ponudniki plačilnih storitev, razen Banke Slovenije,
morajo zavrniti zahtevek za odprtje računa ali naročilo plačilnih storitev, ki
je v nasprotju s prepovedjo iz prejšnjega odstavka. 
(3) Ne glede na prvi in drugi odstavek tega člena lahko: 
-       
proračunski uporabnik pri izbranih poslovnih bankah odpre in uporablja
posebne račune z ničelnim stanjem izključno za dvig ali polog domače in tuje
gotovine na način, ki ga predpiše minister, pristojen za finance; 
-       
diplomatsko-konzularna predstavništva Republike Slovenije (v nadaljnjem
besedilu: DKP) odpirajo račune pri poslovnih bankah v državi, kjer ima DKP
sedež, če predhodno pridobijo soglasje ministrstva, pristojnega za zunanje
zadeve. Ministrstvo, pristojno za zunanje zadeve, mora o odprtju teh računov
obvestiti UJP, ki vzpostavi evidenčne račune. DKP morajo UJP brezplačno
sporočati podatke o plačilih, opravljenih v breme in dobro teh računov, ter o
stanju sredstev na njih na način, ki ga predpiše minister, pristojen za
finance. 
26. člen
(izmenjava računov in spremljajočih dokumentov v elektronski
obliki prek enotne vstopne in izstopne točke)
(1) Za izmenjavo računov in spremljajočih dokumentov v
elektronski obliki (v nadaljnjem besedilu: e-računi), ki jih izdajajo ali
prejemajo proračunski uporabniki, je UJP enotna vstopna oziroma izstopna točka.
(2) E-račune morajo proračunski uporabniki pošiljati in
prejemati le prek UJP. 
(3) Proračunski uporabniki morajo prejemati račune in
spremljajoče dokumente, ki jih izdajo subjekti iz četrtega odstavka tega člena,
izključno v elektronski obliki. 
(4) Pravne in fizične osebe, ki za proračunske uporabnike
dobavljajo blago, izvajajo storitev ali izvajajo gradnjo, morajo proračunskim
uporabnikom pošiljati e-račune le prek spletnega programa UJP ali prek zainteresiranih
ponudnikov plačilnih storitev in ponudnikov procesne obdelave podatkov (v
nadaljnjem besedilu: udeleženci sistema izmenjave e-računov), ki imajo z UJP
sklenjeno pogodbo o izmenjavi e-računov. UJP na svoji spletni strani objavi
seznam pooblaščenih udeležencev sistema izmenjave e-računov, s katerimi ima
sklenjene pogodbe. 
(5) UJP lahko zagotavlja storitve hrambe e-računov za
proračunske uporabnike v skladu z zakonom in podzakonskimi predpisi, ki urejajo
varstvo dokumentarnega in arhivskega gradiva. Pogoji opravljanja storitve
e-račun in elektronske hrambe, obseg teh storitev ter medsebojne pravice in
obveznosti UJP in uporabnika storitev se uredijo s pogodbo. 
(6) Minister, pristojen za finance, podrobneje predpiše način
izmenjave e-računov proračunskih uporabnikov prek UJP. 
26.a člen
(sistem za spletno plačevanje storitev proračunskih
uporabnikov)
(1) UJP nudi podporo za spletno plačevanje storitev
proračunskih uporabnikov in v ta namen vzdržuje informacijsko komunikacijsko
infrastrukturo (v nadaljnjem besedilu: sistem spletna plačila), ki omogoča, da
se s plačilnimi in kreditnimi karticami ali prek sistema spletnega bančništva
in sistema mobilne telefonije ali z drugimi plačilnimi sredstvi brezgotovinsko
plačujejo elektronske storitve v upravnih, sodnih in drugih uradnih postopkih
ali druge storitve, blago in izdelki, ki jih proračunski uporabniki
zagotavljajo svojim strankam prek spletnih portalov. 
(2) Proračunski uporabniki, ki svojim strankam omogočajo
spletna plačila storitev in blaga v skladu s prejšnjim odstavkom, lahko
prejemajo plačila za svoje spletne storitve in prodano blago ter izmenjujejo
podatke o plačilnih transakcijah le prek sistema spletnih plačil, ki ga
upravlja UJP. 
(3) Minister, pristojen za finance, podrobneje predpiše način
izvajanja nalog UJP iz tega člena. 
27. člen
(uporaba zakona o plačilnih storitvah in sistemih)
Pri opravljanju plačilnih storitev za proračunske uporabnike se
uporabljajo določbe zakona, ki ureja plačilne storitve in sisteme, razen
določb, ki urejajo sklenitev pogodbe o plačilnih storitvah.
28. člen
(hramba podatkov o računih in plačilnih storitvah)
UJP hrani dokumentacijo o računih deset let po zaprtju
računov in dokumentacijo v zvezi z opravljanjem plačilnih storitev deset let od
datuma opravljene storitve.
29. člen
(nadomestila in stroški)
(1) UJP lahko za posamezne storitve, ki jih opravlja po tem
zakonu, zaračunava nadomestila in stroške storitev na način in pod pogoji, ki
jih predpiše minister, pristojen za finance.
(2) Nadomestila in stroški iz prejšnjega odstavka so prihodek
proračuna Republike Slovenije.
5. OBDELAVA OSEBNIH IN DRUGIH PODATKOV
30. člen
(obdelava osebnih in drugih podatkov)
(1) UJP za namen opravljanja nalog plačilnega agenta vzpostavi
in upravlja zbirko imetnikov oziroma imetnic (v nadaljnjem besedilu: imetnik)
nematerializiranih vrednostnih papirjev Republike Slovenije (v nadaljnjem
besedilu: NMVP RS) z naborom osebnih podatkov, kot ga o imetniku oziroma
upravičencu oziroma upravičenki lahko vodi upravljavec centralne zbirke
nematerializiranih vrednostnih papirjev po zakonu, ki ureja nematerializirane
vrednostne papirje. V zbirki o imetnikih NMVP RS lahko UJP vodi tudi naslednje
podatke, povezane z obveznostjo izplačila iz vrednostnega papirja:
-       
datum dospelosti in izplačila obveznosti iz naslova NMVP RS;
-       
znesek in vrsto plačil dohodka ter davčnih odtegljajev iz naslova NMVP
RS;
-       
davčno rezidentstvo imetnika NMVP RS;
-       
številko transakcijskega računa imetnika NMVP RS ter podatke o nazivu in
sedežu ponudnika plačilnih storitev, pri katerem je račun odprt;
-       
podatke za stike z imetnikom NMVP RS (elektronski naslov ali telefonska
številka).
(2) UJP lahko osebne podatke iz prejšnjega odstavka pridobiva
neposredno od imetnika NMVP RS ali njegovega zakonitega zastopnika, lahko pa
tudi od upravljavca centralne zbirke nematerializiranih vrednostnih papirjev.
(3) Določbe prvega in drugega odstavka tega člena se smiselno
uporabljajo tudi za zbiranje in nadaljnjo obdelavo osebnih podatkov o zakonitem
zastopniku ali dediču imetnika NMVP RS, če je ta upravičen do izplačila dohodka
iz naslova NMVP RS.
(4) UJP za vodenje in vzdrževanje registra proračunskih
uporabnikov ter za zagotavljanje varnosti pravnega prometa in izmenjave
podatkov med UJP in upravljavcem Poslovnega registra Slovenije obdeluje osebne
podatke, ki so navedeni v 13. členu tega zakona. 
(5) UJP je podatke iz prvega do četrtega odstavka tega člena
upravičen pridobivati brezplačno.
6. KAZENSKE DOLOČBE
31. člen
(prekrški)
(1) Z globo od 1.000 do 4.100 eurov se za prekršek kaznuje
odgovorna oseba neposrednega ali posrednega proračunskega uporabnika, če: 
-       
ne zapre računov pri drugih ponudnikih plačilnih storitev v roku,
določenem s tem zakonom (24. člen), 
-       
odpre račun in uporablja plačilne storitve izven sistema enotnega
zakladniškega računa (prvi odstavek 25. člena), 
-       
odpre in uporablja posebni račun z ničelnim stanjem v nasprotju s tem
zakonom in predpisi ministra, pristojnega za finance (prva alineja tretjega
odstavka 25. člena), 
-       
pošilja ali prejema e-račune zunaj enotne vstopne oziroma izstopne točke
pri UJP (drugi odstavek 26. člena). 
(2) Z globo od 2.500 do 10.000 eurov se za prekršek kaznuje
ponudnik plačilnih storitev, razen Banke Slovenije: 
-       
ki UJP ne sporoča podatkov o plačilih, opravljenih v breme in dobro
računov, ter o stanju sredstev na računih (peti odstavek 22. člena), 
-       
ki ne zavrne zahtevka proračunskega uporabnika za odprtje računa ali
naročila plačilne storitve, ki je v nasprotju s prepovedjo iz tega zakona
(drugi odstavek 25. člena). 
(3) Z globo od 1.000 do 4.100 eurov se za prekršek kaznuje
odgovorna oseba ponudnika plačilnih storitev, razen Banke Slovenije, ki stori
prekršek iz prejšnjega odstavka. 
32. člen
(nadzor nad izvajanjem zakona)
Za nadzor nad izvajanjem tega zakona je pristojen UJP.
(2) Postopek o prekršku vodi in v njem odloča pooblaščena
uradna oseba UJP, ki izpolnjuje pogoje v skladu z zakonom, ki ureja prekrške,
in na njegovi podlagi sprejetimi predpisi. 
(3) V hitrem postopku o prekršku lahko prekrškovni organ
izreče globo v katerikoli višini v okviru razpona, določenega v 31. členu tega
zakona. 

Zakon o opravljanju plačilnih storitev za
proračunske uporabnike – ZOPSPU (Uradni list RS, št. 59/10) vsebuje naslednjo prehodno in
končno določbo:
»7. PREHODNA IN KONČNA DOLOČBA
33. člen
(veljavnost predpisov)
(1) Z dnem uveljavitve tega zakona prenehata veljati 73. in
74. člen Zakona o plačilnem prometu (Uradni list RS, št. 30/02, 75/02 – ZIZ‑A, 15/03, 2/04 – ZPNNVSM, 37/04, 100/05
– odločba US, 39/06, 131/06 – ZBan‑1,
102/07, 126/07 – ZFPPIPP, 58/09 – ZPlaSS in 34/10 – ZPlaSS‑A; v nadaljnjem besedilu: ZPlaP).
(2) Ne glede na prejšnji odstavek ostanejo v veljavi
naslednji predpisi, izdani na podlagi 73. in 74. člena ZPlaP:
-       
Sklep o določitvi uradov Uprave Republike Slovenije za javna plačila in
njihovih sedežev (Uradni list RS, št. 53/02, 87/02 in 58/09 – ZPlaSS),
-       
Pravilnik o vodenju registra neposrednih in posrednih uporabnikov
državnega in občinskih proračunov ter postopkih odpiranja in zapiranja računov
(Uradni list RS, št. 126/07, 78/08, 126/08, 9/09 – popr., 58/09 – ZPlaSS in
109/09),
-       
Pravilnik o načinu in postopku vodenja računov neposrednih in posrednih
uporabnikov državnega in občinskih proračunov pri Upravi Republike Slovenije za
javna plačila (Uradni list RS, št. 79/04, 138/06, 120/07, 78/08 in 58/09 –
ZPlaSS),
-       
Pravilnik o dvigih ter pologih domače in tuje gotovine neposrednih in
posrednih proračunskih uporabnikov državnega in občinskih proračunov, Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije preko posebnega računa z ničelnim stanjem (Uradni list
RS, št. 89/02, 94/02 – popr., 117/07, 58/09 – ZPlaSS in 109/09),
-       
Pravilnik o obliki, vsebini in uporabi obrazca domačega plačilnega
navodila (Uradni list RS, št. 137/06, 117/07 in 58/09 – ZPlaSS),
-       
Pravilnik o predložitvi in prevzemu podatkov s plačilnih navodil,
izpiska o prometu in stanju, delnih izpisov ter obrestnih listov v računalniški
obliki (Uradni list RS, št. 8/10),
-       
Pravilnik o obrazcih in načinu izvajanja tujih plačilnih navodil (Uradni
list RS, št. 56/02, 137/06 in 58/09 – ZPlaSS),
-       
Pravilnik o opravljanju nalog Uprave Republike Slovenije za javna
plačila na področju plačevanja in razporejanja obveznih dajatev in drugih
javnofinančnih prihodkov (Uradni list RS, št. 110/02, 42/03, 134/03, 70/04,
141/04, 106/05, 120/05, 72/06, 136/06, 117/07, 77/08, 32/09 in 58/09 – ZPlaSS),
-       
Pravilnik o podračunih ter načinu plačevanja obveznih dajatev in drugih
javnofinančnih prihodkov (Uradni list RS, št. 138/06, 117/07, 120/07, 11/08,
41/08, 76/08, 124/08, 32/09, 58/09 – ZPlaSS, 112/09 in 25/10).
34. člen
(začetek veljavnosti
zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o
opravljanju plačilnih storitev za proračunske uporabnike – ZOPSPU-A (Uradni
list RS, št. 111/13) vsebuje naslednje prehodne in
končne določbe:
»PREHODNE IN KONČNE DOLOČBE
24. člen
(nadaljnja uporaba
samostojnih sistemov spletnih plačil)
Ne glede na 26.a člen zakona uporaba sistema za spletno
plačevanje storitev proračunskih uporabnikov ni obvezna za proračunske
uporabnike, ki so pred uveljavitvijo tega zakona vzpostavili samostojne sisteme
spletnih plačil, razen če proračunski uporabnik prostovoljno pristopi k sistemu
spletnih plačil iz prvega odstavka 26.a člena zakona.
25. člen
(izdaja podzakonskih
predpisov)
(1) Minister, pristojen za finance, izda predpis iz druge
alineje tretjega odstavka 25. člena zakona v roku devetih mesecev po
uveljavitvi tega zakona. 
(2) Minister, pristojen za finance, izda predpis iz tretjega
odstavka 26.a člena zakona v roku treh mesecev po uveljavitvi tega zakona.
26. člen
(prenehanje veljavnosti)
Z dnem uveljavitve tega zakona preneha veljati 54. člen
Zakona o izvrševanju proračunov Republike Slovenije za leti 2013 in 2014
(Uradni list RS, št. 104/12, 46/13, 56/13 – ZŠtip-1, 61/13 in 82/13).
27. člen
(začetek veljavnosti in
uporabe zakona)
(1) Ta zakon začne veljati petnajsti dan po objavi v Uradnem
listu Republike Slovenije. 
(2) Druga alineja tretjega odstavka 25. člena ter tretji
odstavek 26. člena zakona se začneta uporabljati 1. januarja 2015.«.