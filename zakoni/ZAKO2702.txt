1. člen
S tem zakonom se ureja oblikovanje dodatnih sredstev
solidarnosti za odpravljanje posledic poplav, ki so v prvih dneh novembra 1990
prizadele več območij v Republiki Sloveniji.
Sredstva solidarnosti iz prejšnjega odstavka se zagotavljajo
s posebnim prispevkom solidarnosti, ki ga plačajo:
-       
fizične osebe, ki so v delovnem razmerju (v nadaljnjem besedilu:
delavci),
-       
zasebniki, ki samostojno opravljajo dejavnost kot redni poklic,
-       
fizične osebe, ki so lastniki podjetja v zasebni lastnini,
-       
fizične osebe, ki so zavezanci za davek od dohodka od kmetijstva in
-       
upokojenci.
2. člen
Delavci plačajo posebni prispevek iz bruto osebnega dohodka
in bruto nadomestil osebnega dohodka za čas odsotnosti iz dela v skladu s
predpisi o delovnih razmerjih, izplačanih za mesec junij 1991 in oktober 1991.
Posebni prispevek se plača po stopnji 2,5 % za mesec junij
1991 in po stopnji 2,4 % za mesec oktober 1991.
3. člen
Zasebniki, ki samostojno opravljajo dejavnost kot redni poklic
in fizične osebe, ki so lastniki podjetij v zasebni lastnini, plačajo posebni
prispevek od bruto osnove in bruto nadomestil za čas odsotnosti z dela, od
katerih bodo za mesec junij 1991 in oktober 1991 obračunali prispevek za
pokojninsko in invalidsko zavarovanje in sicer po stopnjah iz prejšnjega člena.
4. člen
Če za izpolnitev obveznosti iz 2. in 3. člena tega zakona
delavci v podjetju ali drugi pravni osebi s področja gospodarstva in delavci
zaposleni pri fizični osebi, ki samostojno opravlja dejavnost kot redni poklic,
dodatno organizirajo delo preko polnega delavnega časa do 30. junija 1991
oziroma do 31. oktobra 1991 in tako doseženi enodnevni osebni dohodek vplačajo
v bruto znesku kot posebni prispevek, iz tega osebnega dohodka ne plačajo
davkov in prispevkov.
5. člen
Fizične osebe, ki so zavezanci za davek od dohodka iz
kmetijstva, plačajo posebni prispevek v višini 1% katasterskega dohodka od
kmetijskih in gozdnih zemljišč.
6. člen
Upokojenci, ki prejemajo starostno, družinsko ali invalidsko
pokojnino, plačajo posebni prispevek za mesec junij 1991 v višini 1/30
pokojnine za mesec junij 1991, za mesec oktober 1991 pa v višini 1/31 pokojnine
za mesec oktober 1991.
7. člen
Posebnega prispevka solidarnosti po 2. in po 6. členu tega
zakona ne plačajo delavci, katerih bruto osebni dohodek ne presega najnižjega
zneska, ki zagotavlja materialno in socialno varnost in upokojenci, katerih
pokojnina je enaka ali nižja od zneska najnižje pokojnine za polno pokojninsko
dobo.
Posebnega prispevka po 5. členu tega zakona ne plačajo
fizične osebe, ki so zavezanci za davek od dohodka iz kmetijstva, katerih
katasterski dohodek od kmetijskih in gozdnih zemljišč ne presega 3.630 din.
8. člen
Posebni prispevek iz 2. in 6. člena tega zakona obračunajo in
neposredno vplačajo izplačevalci osebnih dohodkov, ki so pravne osebe in
izplačevalci pokojnin na poseben račun pri Službi družbenega knjigovodstva.
Posebni prispevek iz 3. in 5. člena tega zakona in posebni
prispevek za zaposlene delavce vplačajo zasebniki in fizične osebe, na zbirni
prehodni račun dohodnine in drugih obveznosti, sredstva iz tega računa pa se
prenesejo na poseben račun iz prejšnjega odstavka.
9. člen
Glede postopka, načina in rokov za plačilo posebnega
prispevka ter zamudnih obresti za nepravočasno plačilo posebnega prispevka se
smiselno uporabljajo določbe zakona o prispevkih za pokojninsko in invalidsko
zavarovanje, zdravstveno varstvo in zaposlovanje (Uradni list RS, št. 48/90).
Za prisilno izterjavo posebnega prispevka, ki so ga po tem
zakonu dolžni plačati zasebniki, ki samostojno opravljajo dejavnost kot redni
poklic, zase in za delavce, zaposlene pri njih, za fizične osebe, ki so
lastniki podjetij v zasebni lastnini in za fizične osebe, ki so zavezanci za
davek iz dohodka iz kmetijstva, se upoštevajo določbe zakona o davkih občanov
(Uradni list SRS, št. 36/88, 8/89, in Uradni list RS, št. 48/90).
10. člen
Glede načina uporabe sredstev solidarnosti, zbranih po tem
zakonu, se uporabljajo določbe zakona o oblikovanju sredstev solidarnosti za
odpravljanje posledic naravnih nesreč (Uradni list SRS, št. 3/75, 8/78, 33/80
in 16/84) in družbenega dogovora o načinu uporabe in upravljanja s sredstvi
solidarnosti za odpravljanje posledic naravnih nesreč v SR Sloveniji (Uradni list
SRS, št. 29/89).
Sredstva solidarnosti, zbrana po tem zakonu, se ne
uporabljajo za gospodarsko infrastrukturo republiškega pomena in za dejavnosti,
ki so v pristojnosti Republike Slovenije in se financirajo iz republiškega
proračuna.
11. člen
Ta zakon začne veljati osmi dan po objavi v Uradnem listu
Republike Slovenije.
Št. 433-07/91-7/1
Ljubljana, dne 12. junija 1991
Skupščina 
Republike Slovenije
Predsednik
dr. France Bučar l.r.