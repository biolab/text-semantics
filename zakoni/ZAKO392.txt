1. člen
S tem zakonom se, z namenom, da se racionalizira proizvodnja
rjavega premoga, sanira okolje in zagotovi prezaposlitev delavcev v rudnikih
rjavega premoga Kanižarica, Senovo in Zagorje (v nadaljnjem besedilu: rudniki)
ter izvede njihovo postopno zapiranje, zagotavljajo sredstva za te namene,
določa organizacijsko preoblikovanje Rudnikov rjavega premoga Slovenije, p.o.
ter določa vsebino programov, po katerih bo potekalo zapiranje rudnikov.
2. člen
Podjetje Rudniki rjavega premoga Slovenije, p.o., se
preoblikujejo v štiri nova podjetja: 
-       
Rudnik Trbovlje-Hrastnik, d.o.o., 
-       
Rudnik Kanižarica v zapiranju, d.o.o., 
-       
Rudnik Senovo v zapiranju, d.o.o., 
-       
Rudnik Zagorje v zapiranju, d.o.o.. 
Vlada Republike Slovenije zagotovi v teh podjetjih pogoje za
sanacijo terjatev in obveznosti sedanjega podjetja Rudniki rjavega premoga
Slovenije, p.o. 
Vlada Republike Slovenije v roku 30 dni po uveljavitvi zakona
sprejme ustanovitveni akt, s katerim določi sedež, firmo, dejavnost, osnovni
kapital in sestavo organa upravljanja v novih podjetjih.
3. člen
Zapiranje rudnikov se izvaja v obdobju 1995-2000 po
programih, ki obsegajo za vsakega od treh rudnikov iz prvega odstavka
prejšnjega člena: 
-       
načrt poslovanja, 
-       
tehnično tehnološki del postopnega zapiranja, 
-       
ukrepe in aktivnosti za sanacijo okolja, 
-       
kadrovsko socialni program, 
-       
terminski plan postopnega zapiranja in izvajanja ukrepov, 
-       
potrebna sredstva in vire sredstev za izvajanje aktivnosti po posameznih
delih in letih. 
Pri pripravi in izdelavi programov iz prejšnjega odstavka
sodelujejo lokalne skupnosti iz območja rudnikov preko svojih predstavnikov v
organih upravljanja podjetij. 
Programe iz prvega odstavka tega člena sprejme Vlada
Republike Slovenije najkasneje do 30.9.1995.
4. člen
Sredstva za izvajanje programov iz 3. člena tega zakona se
zagotavljajo v vsakoletnem proračunu Republike Slovenije v obdobju izvajanja
programa zapiranja rudnikov. Program zapiranja rudnikov se izvaja v okviru
sredstev, zagotovljenih za ta namen v vsakoletnem proračunu Republike
Slovenije. Sredstva v proračunu morajo biti zagotovljena v obsegu, da se bodo
sočasno oziroma usklajeno izvajala tehnično tehnološka dela postopnega
zapiranja, ukrepi in aktivnosti za sanacijo okolja in kadrovsko socialni
program.
5. člen
Zapiranje rudnikov vodijo in izvajajo podjetja iz prvega
odstavka 2. člena tega zakona. Za izvajanje nalog po programih iz 3. člena tega
zakona se pripravi vsako leto do 1. septembra operativni plan aktivnosti za
izvedbo programov v naslednjem letu z oceno potrebnih sredstev, do 31. marca pa
poročilo o izvajanju programa za preteklo leto. Operativni plan aktivnosti in
poročilo o izvajanju programov obravnava in sprejme Vlada Republike Slovenije
in o tem poroča Državnemu zboru Republike Slovenije.
6. člen
Vlada Republike Slovenije zagotavlja potrebno koordinacijo
med ministrstvi, upravnimi organi, lokalnimi skupnostmi in podjetji za izvedbo
zapiralnih del.
7. člen
Ta zakon začne veljati petnajsti dan po objavi v Uradnem
listu Republike Slovenije.
Št. 433-03/94-5/1
Ljubljana, dne 21. decembra 1994.
Predsednik 
Državnega zbora 
Republike Slovenije 
Jožef Školč l. r.