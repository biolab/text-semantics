1. člen
Ne glede na določbe zakonov in drugih
predpisov oziroma kolektivnih pogodb, ki urejajo pravico do regresa za letni
dopust, v letu 1998 niso upravičeni do regresa za letni dopust poslanci,
funkcionarji v državnih organih in organih lokalnih skupnosti, sodniki in
sodniki za prekrške, državni tožilci, državni pravobranilci in njihovi
pomočniki, družbeni pravobranilec in njegovi namestniki, direktorji oziroma
poslovodni delavci in drugi delavci z individualnimi pogodbami v javnih zavodih
in javnih podjetjih ter direktorji oziroma poslovodni delavci in drugi delavci
z individualnimi pogodbami v agencijah, skladih, bankah in družbah, ki so v
večinski lasti lokalnih skupnosti ali države oziroma katerih ustanovitelj je
lokalna skupnost oziroma država.
2. člen
Z denarno kaznijo najmanj 1,000.000
tolarjev se kaznuje za prekršek pravna oseba, ki izplača regres osebam iz
prejšnjega člena.
Z denarno kaznijo najmanj 200.000 tolarjev
se kaznuje odgovorna oseba pravne osebe oziroma državnega organa ali organa
lokalne skupnosti, ki stori prekršek iz prejšnjega člena.
3. člen
Ta zakon začne veljati 1. januarja 1998.
Št. 111‑08/97‑1/1
Ljubljana, dne 18. decembra 1997.
Predsednik
Državnega zbora
Republike Slovenije
Janez Podobnik, dr. med. l. r.