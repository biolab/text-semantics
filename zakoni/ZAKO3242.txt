I. del 
TEMELJNA NAČELA
Vsebina zakona
1. člen
Ta zakon ureja temeljna načela stvarnega
prava, posest in stvarne pravice ter način njihove pridobitve, prenosa, varstva
in prenehanja.
Stvarne pravice
2. člen
Stvarne pravice so:
-    
lastninska pravica,
-    
zastavna pravica,
-    
služnosti,
-    
pravica stvarnega bremena,
-    
stavbna pravica.
Predmet stvarne pravice
3. člen
(1) Predmet stvarne pravice je stvar.
(2) Predmet zastavne pravice in užitka je
lahko tudi premoženjska pravica.
(3) Če je premoženjska pravica predmet
stvarne pravice, se smiselno uporabljajo določila, ki veljajo za stvar.
Sposobnost stvari
4. člen
Predmet stvarnih pravic ne more biti stvar,
za katero zakon to izrecno določa.
Učinek stvarnih pravic
5. člen
Imetnica oziroma imetnik (v nadaljnjem
besedilu: imetnik) stvarne pravice lahko uveljavlja svojo pravico proti
vsakomur.
Prednostno načelo
6. člen
Če obstaja na isti stvari več stvarnih
pravic, ima prej pridobljena stvarna pravica iste vrste prednost pred pozneje
pridobljeno stvarno pravico.
Načelo specialnosti
7. člen
Samo individualno določena samostojna stvar
je lahko predmet stvarnih pravic, razen če ta zakon določa drugače.
Povezanost zemljišča in objekta
8. člen
Vse, kar je po namenu trajno spojeno ali je
trajno na nepremičnini, nad ali pod njo, je sestavina nepremičnine, razen če
zakon določa drugače.
Domneva dobre vere
9. člen
Dobra vera se domneva, če se ne dokaže
drugače.
Zaupanje v zemljiško knjigo
10. člen
Kdor v pravnem prometu pošteno ravna in se
zanese na podatke o pravicah, ki so vpisani v zemljiški knjigi, zaradi tega ne
sme trpeti škodljivih posledic.
Domneva lastninske pravice
11. člen
(1) Domneva se, da je lastnica oziroma
lastnik (v nadaljnjem besedilu: lastnik) nepremičnine tisti, ki je vpisan v
zemljiško knjigo.
(2) Domneva se, da je lastniški posestnik
premičnine njen lastnik.
Prepoved zlorabe
12. člen
(1) Lastnik stvari oziroma imetnik druge
stvarne pravice je omejen z enakimi pravicami drugih. Lastninsko in druge
stvarne pravice je treba izvrševati v skladu s temeljnimi načeli tega zakona, z
njihovim namenom in z naravo stvari.
(2) Za navidezno izvrševanje pravice gre,
če njen imetnik ravna z izključnim ali očitnim namenom, da drugemu škoduje.
Uporaba določil o lastninski pravici
13. člen
Določila tega zakona o pridobitvi, prenosu,
varstvu in prenehanju lastninske pravice se smiselno uporabljajo za nastanek in
prenos drugih stvarnih pravic.
Domneva o izpolnjeni obliki
14. člen
Če ta zakon zahteva za pravni posel obliko
notarskega zapisa, se šteje, da je oblika izpolnjena, če je pravni posel
sklenjen v obliki sodne poravnave ali drugega dogovora pred sodnikom.
II. del
TEMELJNI POJMI
Stvar
15. člen
(1) Stvar je samostojen telesni predmet, ki
ga človek lahko obvladuje.
(2) Za stvar se štejejo tudi različne oblike
energije in valovanja, ki jih človek lahko obvladuje.
Žival
15.a člen
(1) Živali niso stvari, ampak čuteča živa
bitja. Njihovo zaščito urejajo posebni zakoni.
(2) Zanje se uporabljajo določila tega
zakona, ki urejajo premičnine, če zakon ne določa drugače.
Sestavina
16. člen
(1) Sestavina je vse, kar se v skladu s
splošnim prepričanjem šteje za del druge stvari.
(2) Sestavina ne more biti samostojen
predmet stvarnih pravic, dokler se ne loči od glavne stvari.
Pritiklina
17. člen
(1) Pritiklina je premičnina, ki je v
skladu s splošnim prepričanjem namenjena gospodarski rabi ali olepšanju glavne
stvari.
(2) V dvomu pritiklina deli usodo glavne
stvari.
Nepremičnina
18. člen
(1) Nepremičnina je prostorsko odmerjen del
zemeljske površine, skupaj z vsemi sestavinami.
(2) Vse druge stvari so premičnine.
Javno dobro
19. člen
(1) Javno dobro je stvar, ki jo v skladu z
njenim namenom ob enakih pogojih lahko uporablja vsakdo (splošna raba).
(2) Zakon določa, katera stvar je javno
dobro in kakšni so pogoji za njegovo uporabo.
(3) Na javnem dobru se lahko pridobi tudi
posebna pravica uporabe pod pogoji, ki jih določa zakon.
Plodovi
20. člen
(1) Plodovi so neposreden proizvod stvari,
ki so do ločitve sestavina stvari, z ločitvijo pa postanejo samostojna stvar.
(2) Plodovi so naravni in civilni.
Zbirna stvar
21. člen
Zbirna stvar je več stvari, ki se po
splošnem pojmovanju štejejo za eno stvar.
Premoženjska pravica
22. člen
Premoženjska pravica po tem zakonu je
pravica, ki je prenosljiva in katere vrednost je mogoče izraziti v denarju.
Zemljiškoknjižno dovolilo
23. člen
Zemljiškoknjižno dovolilo (intabulacijska
klavzula) je izrecna nepogojna izjava tistega, čigar pravica se prenaša,
spreminja, obremenjuje ali preneha, da dovoljuje vpis v zemljiško knjigo.
Podpis na zemljiškoknjižnem dovolilu mora biti overjen.
III. del
POSEST
Pojem
24. člen
(1) Posest je neposredna dejanska oblast
nad stvarjo (neposredna posest).
(2) Posest ima tudi tisti, ki izvršuje
dejansko oblast nad stvarjo prek koga drugega, ki ima neposredno posest iz
kakršnegakoli pravnega naslova (posredna posest).
Soposest
25. člen
Posest lahko izvršuje več oseb tako, da
posedujejo stvar skupaj ali da vsak od njih izključno poseduje določen del
stvari.
Imetništvo
26. člen
(1) Kdor izvršuje dejansko oblast nad
stvarjo za drugega in se je dolžan ravnati po njegovih navodilih, nima posesti
(imetnik).
(2) Imetnik lahko za posestnika izvršuje
samopomoč.
Lastniška in nelastniška posest
27. člen
(1) Kdor ima stvar v posesti, kot da je
njegova, je lastniški posestnik.
(2) Kdor ima stvar v posesti brez volje
imeti jo za svojo in priznava višjo pravno oblast posrednega posestnika, je
nelastniški posestnik.
Dobra vera posestnika
28. člen
Posestnica oziroma posestnik (v nadaljnjem
besedilu: posestnik) ni v dobri veri, če je vedel ali mogel vedeti, da ni
upravičen do posesti.
Pridobitev posesti dediča
29. člen
Dedič pridobi na zapustnikovih stvareh
posest v trenutku zapustnikove smrti.
Izguba posesti
30. člen
(1) Neposredna posest se izgubi, če
posestnik neha izvrševati dejansko oblast nad stvarjo.
(2) Izguba neposredne posesti ima za
posledico tudi izgubo posredne posesti. Posredna posest se ne izgubi, če
prejšnji neposredni posestnik postane posredni posestnik.
Samopomoč
31. člen
Posestnik ima pravico do samopomoči proti
tistemu, ki neupravičeno moti njegovo posest ali mu jo odvzame. Pogoj pa je, da
je nevarnost neposredna, da je samopomoč takojšnja in nujna ter da način
samopomoči ustreza okoliščinam, v katerih obstaja nevarnost.
Spor zaradi motenja
32. člen
Sodno varstvo pred motenjem oziroma
odvzemom posesti je mogoče zahtevati v tridesetih dneh od dneva, ko je
posestnik zvedel za motenje in storilca, najpozneje pa v enem letu od dneva, ko
je motenje nastalo.
Sodno varstvo posesti
33. člen
(1) Sodišče daje varstvo glede na zadnje
stanje posesti in nastalo motenje. Pri tem se ne upoštevata pravica do posesti
in dobrovernost posestnika.
(2) Tudi posestnik, ki je pridobil posest s
silo, na skrivaj ali z zlorabo zaupanja, ima pravico do varstva, razen nasproti
tistemu, od katerega je na tak način prišel do posesti, če je ta izvrševal
dovoljeno samopomoč iz 31. člena tega zakona.
(3) Posestnik nima pravnega varstva, če
motenje ali odvzem posesti temelji na zakonu.
Obseg sodnega varstva
34. člen
Z odločbo o zahtevku za varstvo pred motenjem
posesti odredi sodišče prepoved nadaljnjega motenja posesti oziroma odredi
vrnitev odvzete posesti ter druge ukrepe, potrebne za varstvo pred nadaljnjim
motenjem.
Varstvo med več posestniki
35. člen
V razmerju med več posestniki iste stvari
se šteje za motilno vsako ravnanje, ki samovoljno spreminja ali ovira dotedanji
način izvrševanja posesti.
Varstvo na temelju pravice
36. člen
Ne glede na spor zaradi motenja posesti
(32. člen) je mogoče zahtevati sodno varstvo posesti iz naslova pravice do
posesti.
IV. del
LASTNINSKA PRAVICA
1. oddelek
POJEM LASTNINSKE PRAVICE
Lastninska pravica
37. člen
(1) Lastninska pravica je pravica imeti
stvar v posesti, jo uporabljati in uživati na najobsežnejši način ter z njo
razpolagati. Omejitve uporabe, uživanja in razpolaganja lahko določi samo
zakon.
(2) Lastninska pravica ne more biti vezana
na rok ali pogoj, razen če zakon določa drugače.
Omejitve lastninske pravice po volji
lastnika
38. člen
(1) Lastnik lahko za vsak namen, ki ni
prepovedan, svojo pravico omeji, razen če zakon določa drugače.
(2) S pravnim poslom ali oporoko določena
prepoved odtujitve ali obremenitve stvari ali stvarne pravice zavezuje le
prvega lastnika, ne pa tudi njegovih pravnih naslednikov.
(3) Prepoved odtujitve ali obremenitve se
lahko časovno omeji.
(4) Prepoved odtujitve ali obremenitve se
lahko vpiše v zemljiško knjigo samo, če je določena med zakoncema ali
zunajzakonskima partnerjema, starši in otroci ter posvojenci in posvojitelji. V
tem primeru prepoved učinkuje tudi proti tretjim osebam.
(5) Lastnik se lahko s pravnim poslom
zaveže, da bo drugi pogodbeni stranki pod dogovorjenimi pogoji na njeno zahtevo
prodal določeno stvar (odkupna pravica). Odkupna pravica se ne more prenesti.
Odkupna pravica se lahko časovno omeji. Odkupna pravica preneha s smrtjo
oziroma prenehanjem druge pogodbene stranke.
(6) Odkupna pravica učinkuje proti tretjim
osebam, če je vpisana v zemljiško knjigo.
(7) Ob delitvi stvari z omejitvijo iz tega
člena je vsak od delov stvari omejen s takšno omejitvijo v celoti.
2. oddelek
PRIDOBITEV LASTNINSKE PRAVICE
1. odsek
SPLOŠNO
Načini pridobitve
39. člen
Lastninska pravica se pridobi na podlagi
pravnega posla, dedovanja, zakona ali odločbe državnega organa.
Pridobitev lastninske pravice s
pravnim poslom
40. člen
Za pridobitev lastninske pravice se zahteva
veljaven pravni posel, iz katerega izhaja obveznost prenesti lastninsko
pravico, ter izpolnitev drugih pogojev, ki jih določa zakon.
Pridobitev lastninske pravice z
dedovanjem
41. člen
Z dedovanjem se pridobi lastninska pravica
v trenutku zapustnikove smrti.
Pridobitev lastninske pravice z
odločbo državnega organa
42. člen
Lastninska pravica se pridobi s pravnomočno
sodno odločbo ali dokončno odločbo upravnega organa, razen če zakon določa
drugače.
Priposestvovanje
43. člen
(1) Dobroverni lastniški posestnik
premičnine pridobi lastninsko pravico na njej po preteku treh let.
(2) Dobroverni lastniški posestnik
nepremičnine pridobi lastninsko pravico na njej po preteku desetih let.
(3) Če dobroverni lastniški posestnik, pod
pogoji iz prejšnjega odstavka, izvršuje posest na delu nepremičnine, je ta del
predmet samostojnega priposestvovanja.
Omejitev priposestvovanja
44. člen
(1) Na javnem dobru in stvari izven
pravnega prometa ni mogoče pridobiti lastninske pravice s priposestvovanjem.
(2) Pravica, pridobljena s
priposestvovanjem, ne sme biti na škodo tistemu, ki je v dobri veri in v
zaupanju v javne knjige pridobil pravico, še preden je bila s priposestvovanjem
pridobljena pravica vpisana v javno knjigo.
Računanje priposestvovalne dobe
45. člen
(1) Priposestvovalna doba začne teči tisti
dan, ko je posestnik dobil stvar v dobroverno lastniško posest, konča pa se z
iztekom zadnjega dne te dobe. Posestnik mora biti v dobri veri ves čas trajanja
priposestvovalne dobe.
(2) V priposestvovalno dobo se všteva tudi
čas, ko so posestni predniki sedanjega dobrovernega lastniškega posestnika
imeli stvar v posesti kot dobroverni lastniški posestniki.
(3) Če naj se s priposestvovanjem pridobi
solastnina, se dobra vera presoja glede vsakega solastnika.
(4) Če je bil posestni prednik
nedobroveren, se dobra vera posestnega naslednika presoja samostojno.
(5) V priposestvovalno dobo se všteva tudi
čas, ko posestnik neodvisno od svoje volje začasno ni mogel izvrševati posesti.
Dobra vera pravne osebe
46. člen
Dobra vera pravne osebe se presoja po dobri
veri njenih organov in drugih oseb, za katere je glede na njihovo delovno
področje pomembno, da stvar pripada pravni osebi.
2. odsek
PRIDOBITEV LASTNINSKE PRAVICE NA NEPREMIČNINAH
Gradnja čez mejo nepremičnine
47. člen
(1) Če nekdo zgradi zgradbo, katere del
sega na, nad ali pod tujo nepremičnino (graditelj), lahko lastnik nepremičnine
ali graditelj predlaga, da sodišče v nepravdnem postopku odloči o ureditvi
medsebojnih razmerij.
(2) Sodišče lahko graditelju naloži, da
poruši zgradbo in na nepremičnini vzpostavi prvotno stanje.
(3) Če bi bile posledice vzpostavitve
prvotnega stanja v očitnem nesorazmerju s škodo, ki jo je zaradi gradnje utrpel
lastnik nepremičnine, lahko sodišče določi lastniku nepremičnine primerno
odškodnino in s sklepom določi novo mejo med sosednjima nepremičninama.
(4) Pri odločitvi iz prejšnjega odstavka
sodišče upošteva vse okoliščine, zlasti pa upravičene interese udeležencev,
vprašanje dobre vere graditelja in obnašanje lastnika nepremičnine, potem ko je
izvedel za gradnjo.
Povečanje vrednosti nepremičnine
48. člen
(1) Če nekdo (graditelj) s soglasjem
lastnika nepremičnine postavi, prizida ali izboljša zgradbo, na nepremičnini ne
pridobi lastninske pravice, lahko pa od lastnika nepremičnine zahteva tisto, za
kar je bil ta obogaten.
(2) Lastnik in graditelj se lahko
dogovorita, da na nepremičnini nastane solastnina. Graditelj lahko na podlagi
dogovora zahteva izstavitev listine za vpis solastnine v zemljiško knjigo.
(3) Zastaralni roki za zahtevke graditelja
tečejo od dneva, ko je graditelj izgubil posest nepremičnine.
Pridobitev lastninske pravice s
pravnim poslom
49. člen
(1) Za pridobitev lastninske pravice na
nepremičnini s pravnim poslom se zahteva vpis v zemljiško knjigo.
(2) Vpis v zemljiško knjigo se opravi na
podlagi listine, ki vsebuje zemljiškoknjižno dovolilo.
3. odsek
PRIDOBITEV LASTNINSKE PRAVICE NA PREMIČNINAH
Okupacija
50. člen
Na premičnini, ki je brez lastnika, pridobi
lastninsko pravico tisti, ki stvar vzame v posest z namenom, da si jo prilasti,
razen če zakon določa drugače.
Obveznost najditelja
51. člen
(1) Kdor najde in vzame premičnino v posest
(najditelj), je dolžan o tem takoj obvestiti lastnika premičnine ali osebo, za
katero utemeljeno meni, da je upravičena do prevzema premičnine.
(2) Če najditelj ne pozna osebe iz
prejšnjega odstavka ali njenega naslova, je dolžan prijaviti najdbo na
policiji.
(3) Policija lahko prevzame premičnino v
hrambo oziroma pusti premičnino v hrambi najditelja.
(4) Če se premičnina lahko pokvari, ali če
so z njenim vzdrževanjem povezani nesorazmerni stroški, jo policija lahko proda
na javni dražbi ali po dnevni ceni. Izkupiček od prodaje stopi na mesto najdene
premičnine.
(5) Če je vrednost najdene premičnine
neznatna, najditelju najdbe ni treba prijaviti na policiji.
Pridobitev lastninske pravice z
najdbo
52. člen
(1) Najditelj, ki je izpolnil obveznosti iz
51. člena tega zakona, pridobi lastninsko pravico na premičnini s pretekom
enega leta od obvestila ali prijave, če upravičenec ni zahteval njene izročitve
in če se premičnina še vedno nahaja v hrambi pri najditelju ali policiji.
(2) Določila prejšnjega odstavka se
smiselno uporablja tudi za najdeno premičnino, ki ima neznatno vrednost.
Najdba zaklada
53. člen
(1) Zaklad po enakih delih pripada
najditelju in lastniku premičnine ali nepremičnine, v kateri je bil najden,
razen če zakon določa drugače.
(2) Zaklad je stvar večje vrednosti, ki je
bila tako dolgo skrita, da ni več mogoče najti njenega lastnika.
(3) Najditelj zaklada je dolžan najdbo
prijaviti policiji.
Prirast
54. člen
Lastninska pravica na nepremičnini se
razširi na premičnino, ki je postala sestavina nepremičnine.
Spojitev
55. člen
(1) Če se premičnine, ki pripadajo
različnim lastnikom, tako spojijo, da postanejo sestavine enotne premičnine,
nastane na novi stvari solastninska pravica dotedanjih lastnikov, in sicer v
sorazmerju z vrednostjo, ki so jo imele posamezne premičnine ob spojitvi.
(2) Če se lahko ena od premičnin šteje za
glavno stvar, postane lastnik glavne stvari lastnik enotne premičnine.
(3) Glavna stvar je tista, ki se v skladu s
splošnim prepričanjem šteje za glavno stvar.
Pomešanje
56. člen
Če se premičnine različnih lastnikov tako
pomešajo ali zlijejo, da jih ni mogoče več ločiti, ali da so z ločitvijo
povezani nesorazmerni stroški, se smiselno uporabljajo določila 55. člena tega
zakona.
Izdelava nove premičnine
57. člen
(1) Kdor iz svojega materiala izdela ali si
da izdelati novo premičnino, pridobi na njej lastninsko pravico.
(2) Če si nekdo iz tujega materiala izdela
ali da izdelati novo premičnino, pridobi na njej lastninsko pravico, če
vrednost dela ni bistveno nižja od vrednosti materiala.
(3) Če je material pripadal različnim
lastnikom, se smiselno uporabljajo določila 55. in 56. člena tega zakona.
(4) Kot izdelava nove premičnine se šteje
tudi obdelava površine s pisanjem, risanjem, slikanjem, tiskanjem, graviranjem
ali na drug podoben način.
Pravice tretjih
58. člen
(1) S prenehanjem lastninske pravice na
premičnini na podlagi 55. do 57. člena tega zakona ugasnejo tudi druge pravice
na njej.
(2) Če pridobi bivši lastnik solastninsko
pravico enotne oziroma nove premičnine ali postane njen edini lastnik, oživijo
na njegovem solastniškem deležu ali na enotni oziroma novi premičnini pravice,
ki so bremenile premičnino, ki mu je pripadala.
Pridobitev lastninske pravice na
plodovih
59. člen
(1) Lastninska pravica na plodovih, ki jih
daje stvar, pripada lastniku glavne stvari, razen če ta zakon določa drugače.
(2) Dobroverni lastniški posestnik stvari,
ki daje plodove, pridobi lastninsko pravico na plodovih v trenutku njihove
ločitve od glavne stvari. Enako velja za osebo, ki ima na podlagi pravnega
razmerja z lastnikom glavne stvari pravico do plodov.
(3) Pod pogoji, ki jih določa zakon, lahko
vsakdo pridobi lastninsko pravico na gozdnih sadežih, gobah in drugih prosto
rastočih rastlinah.
Pridobitev lastninske pravice s
pravnim poslom
60. člen
(1) Lastninska pravica na premičnini se
pridobi z njeno izročitvijo v posest pridobitelja.
(2) Izročitev premičnine se šteje za
opravljeno tudi z izročitvijo listine, na podlagi katere lahko pridobitelj
razpolaga s premičnino, kot tudi z izročitvijo kakšnega njenega dela, ali pa z
izločitvijo ali drugačno označitvijo stvari, ki pomeni njeno izročitev.
(3) Izročitev premičnine se šteje za
opravljeno s sklenitvijo pravnega posla o prenosu lastninske pravice brez
dejanske izročitve:
-    
če je bila premičnina že pred sklenitvijo pravnega posla v posesti
pridobitelja (izročitev na kratko roko);
-    
če sta se stranki dogovorili, da premičnina kljub prenosu lastninske
pravice še naprej ostane v posesti prenosnika (posestni konstitut).
(4) Če je stvar v posesti tretjega, se
šteje izročitev premičnine za opravljeno v trenutku, ko je bil tretji obveščen
o prenosu lastninske pravice (izročitev na dolgo roko). S tem prenosnik prenese
svojo posredno posest na pridobitelja.
Naknadna pridobitev lastninske
pravice
61. člen
(1) Če je bila premičnina izročena, ko
prenosnik ni imel pravice z njo razpolagati, to pravico pa je pridobil kasneje,
je takrat pridobljena tudi lastninska pravica.
(2) Če je bila premičnina tako izročena več
pridobiteljem, je lastninsko pravico pridobil tisti, ki mu je bila stvar prvemu
izročena.
Izročitev po zastopniku
62. člen
Izročitev premičnine pridobitelju se šteje
za opravljeno, če je bila premičnina izročena njegovemu zastopniku.
Pogojni prenos lastninske pravice
63. člen
Prenos lastninske pravice na premičnini se
lahko veže na razvezni ali odložni pogoj, zlasti kot prenos lastninske pravice
v zavarovanje ali pridržek lastninske pravice.
Posebni primeri pridobitve
64. člen
(1) Lastninska pravica na premičnini se
pridobi, tudi če prenosnik ni imel pravice razpolagati s stvarjo, če je
pridobitelj v trenutku izročitve v dobri veri in če je pridobil stvar na
podlagi odplačnega pravnega posla in so izpolnjeni drugi pogoji iz 40. člena
tega zakona.
(2) Lastninska pravica se pridobi na način
iz prejšnjega odstavka samo, če je bila premičnina prodana na javni dražbi, če
prenosnik daje v okviru svoje dejavnosti takšne premičnine v promet ali če je
prenosnik pridobil premičnino v posest po volji njenega lastnika.
(3) Če je bila izročitev opravljena s
posestnim konstitutom, pridobitelj pridobi lastninsko pravico takrat, ko mu
prenosnik izroči stvar v neposredno posest, razen če takrat ni več v dobri
veri.
(4) S pridobitvijo lastninske pravice po
določilih prejšnjih odstavkov ugasnejo vse druge pravice na stvari, če je
pridobitelj v dobri veri mislil, da te pravice ne obstajajo.
(5) Prejšnji lastnik lahko v enem letu od
prenehanja lastninske pravice zahteva od pridobitelja, naj mu premičnino proda
po prometni ceni, če ima ta zanj poseben pomen.
3. oddelek
LASTNINSKA PRAVICA VEČ OSEB
1. odsek
SOLASTNINA
Pojem
65. člen
(1) Več oseb ima solastninsko pravico na
nerazdeljeni stvari (solastniki), če je delež vsakega izmed njih določen v
sorazmerju s celoto (idealni delež).
(2) Če solastniški deleži niso določeni, se
domneva, da so enaki.
Upravičenja solastnika
66. člen
(1) Solastnik ima pravico imeti stvar v
posesti in jo skupaj z drugimi solastniki uporabljati sorazmerno svojemu
idealnemu deležu, ne da bi s tem kršil pravice drugih solastnikov.
(2) Plodovi, ki jih daje stvar v
solastnini, se delijo med solastnike v skladu z njihovimi idealnimi deleži. Če
to ni mogoče, so plodovi v solastnini solastnikov matične stvari.
(3) Solastnik lahko razpolaga s svojo
pravico brez soglasja drugih solastnikov. Če je predmet solastnine
nepremičnina, imajo drugi solastniki pri prodaji predkupno pravico. Če
predkupno pravico uveljavlja hkrati več solastnikov, lahko vsak od njih
uveljavlja predkupno pravico v sorazmerju s svojim idealnim deležem.
Upravljanje s stvarjo
67. člen
(1) Solastniki imajo pravico skupno
upravljati stvar v solastnini.
(2) Za posle v zvezi z rednim upravljanjem
stvari je potrebno soglasje solastnikov, ki imajo
skupaj več kot polovico idealnih deležev.
(3) Za posle rednega upravljanja se štejejo
posli, ki so potrebni za obratovanje in vzdrževanje stvari za doseganje njenega
namena.
(4) Če se v primerih iz drugega odstavka
tega člena solastniki ne morejo sporazumeti, posel pa je nujen za redno
vzdrževanje stvari, odloči o tem na predlog solastnika sodišče v nepravdnem
postopku.
(5) Za posle, ki presegajo okvire rednega
upravljanja, kot so zlasti razpolaganje s celotno stvarjo, določitev načina
rabe in določitev upravitelja stvari, je potrebno soglasje vseh solastnikov.
(6) Solastniki, ki imajo skupaj več kot
polovico idealnih deležev, lahko sodišču predlagajo, da v nepravdnem postopku
odloči o poslu, ki presega okvire rednega upravljanja. Pri odločanju sodišče
upošteva zlasti vrsto posla ter porazdelitev bremen, koristi in drugih posledic
za solastnike, ki s poslom niso soglašali, v primeru razpolaganja s celotno
stvarjo pa tudi primernost višine odmene, ki jo prejmejo solastniki.
(7) Če kdo od
solastnikov dalj časa ni dosegljiv, lahko ostali solastniki predlagajo, da se
mu določi skrbnik za poseben primer.
(8) Sklepi, ki jih
sprejmejo solastniki v okviru upravljanja s stvarjo, učinkujejo tudi v korist
in v breme pravnih naslednikov posameznega solastnika.
Bremena skupne stvari
68. člen
Stroške uporabe, upravljanja in druga
bremena, ki se nanašajo na celo stvar, krijejo solastniki v sorazmerju z
velikostjo idealnih deležev.
Pravica zahtevati delitev
69. člen
(1) Solastnik ima vedno pravico zahtevati
delitev stvari, razen v neprimernem času.
(2) Pravni posel, s katerim se solastnik za
daljši čas odreka pravici do delitve stvari, je ničen.
(3) Če se solastnik za določen čas odpove
pravici zahtevati delitev stvari, zavezuje odpoved tudi njegove pravne naslednike.
Način delitve
70. člen
(1) Solastniki sporazumno določijo način
delitve stvari. Če je kateri
od solastniških deležev na stvari obremenjen s stvarno pravico, lahko ta ob
delitvi preide samo na nekatere nove stvari, če s tem soglaša imetnik te
pravice ali če tako odloči sodišče v nepravdnem postopku. Za odločanje se
smiselno uporablja drugi stavek drugega odstavka tega člena. Za pridobitev lastninske pravice se smiselno uporabljajo določila,
ki urejajo pridobitev lastninske pravice s pravnim poslom.
(2) Če se solastniki ne morejo sporazumeti,
odloči o načinu delitve sodišče v nepravdnem postopku tako, da solastniki
dobijo v naravi tisti del stvari, za katerega izkažejo upravičen interes. Če je kateri od solastniških deležev na
stvari obremenjen s stvarno pravico, sodišče odloči, na katero novo stvar
preide obremenitev, tako da se z delitvijo ne poslabša položaj njenega
imetnika.
(3) Sodišče lahko odloži delitev za največ
tri leta, če kdo od solastnikov izkaže močnejši interes, da se stvar še nekaj
časa ne razdeli, kot je interes solastnika, ki predlaga delitev.
(4) Če fizična delitev stvari v naravi ni
mogoča niti z izplačilom razlike v vrednosti, ali je mogoča le ob znatnem
zmanjšanju vrednosti stvari, sodišče odloči, naj se stvar proda in razdeli
kupnina (civilna delitev).
(5) Na predlog solastnika lahko sodišče
odloči, da namesto prodaje pripada stvar v celoti njemu, če izplača druge
solastnike tako, da jim plača sorazmerni del prodajne cene, ki jo določi
sodišče. Če to predlaga več solastnikov, ima prednost tisti solastnik, ki ga
določi sodišče, upoštevaje velikost idealnih deležev, dosedanji način rabe
stvari in potrebe solastnikov.
(6) Solastnik, ki je po prejšnjem odstavku
dobil stvar, pridobi lastninsko pravico na stvari s pravnomočnostjo odločbe. Drugim
solastnikom mora izplačati njihove deleže najkasneje v treh mesecih od
pravnomočnosti odločbe skupaj z obrestmi, po katerih se v kraju, kjer leži
nepremičnina obrestujejo bančni depoziti za dobo treh mesecev, od dneva
pravnomočnosti odločbe do dneva plačila. Drugi solastniki imajo do celotnega
poplačila na stvari zakonito zastavno pravico.
Zavarovanja in jamstva ob delitvi
71. člen
(1) Solastniku, ki je z delitvijo dobil
stvar ali del stvari, odgovarjajo drugi solastniki za pravne in stvarne napake
stvari v mejah vrednosti svojih idealnih deležev.
(2) Za odgovornost za stvarne in pravne
napake se smiselno uporabljajo določila, ki veljajo za prodajno pogodbo.
(3) Če je predmet delitve nepremičnina,
imajo ostali solastniki do izplačila na njej zastavno pravico do višine
vrednosti svojih idealnih deležev, kot so bili ugotovljeni v sklepu o delitvi.
(4) Če je predmet delitve premičnina,
obdržijo solastniki do izplačila na njej lastninsko pravico do višine vrednosti
svojih idealnih deležev, kot so bili ugotovljeni s sklepom o delitvi.
2. odsek
SKUPNA LASTNINA
Pojem
72. člen
(1) Več oseb ima lahko na nerazdeljeni
stvari skupno lastnino (skupni lastniki), kadar njihovi deleži niso vnaprej
določeni.
(2) Skupni lastniki skupno uporabljajo
stvar in z njo razpolagajo ter solidarno odgovarjajo za obveznosti, ki
nastanejo v zvezi s skupno stvarjo.
(3) Če eden od skupnih lastnikov samostojno
razpolaga, se šteje, da tretji ni v dobri veri samo, če je tretji vedel, da je
stvar v skupni lastnini in da se razpolaga brez soglasja skupnega lastnika.
(4) Vsak skupni lastnik ali njegov upnik
sme vedno zahtevati delitev skupne stvari, razen v neprimernem času.
(5) Za skupno lastnino se smiselno
uporabljajo določila o solastnini, če ni z zakonom drugače določeno.
4. oddelek
SOSEDSKO PRAVO
Prepoved medsebojnega vznemirjanja
73. člen
(1) Zaradi sosedstva ali prostorske
povezanosti nepremičnin, morajo lastniki teh nepremičnin svojo lastninsko
pravico izvrševati tako, da se medsebojno ne vznemirjajo in da si ne povzročajo
škode.
(2) Pravice, ki omejujejo lastninsko
pravico lastnika sosednje ali prostorsko povezane nepremičnine (sosednje
nepremičnine), se morajo izvrševati pošteno v skladu s krajevnimi običaji in na
način, ki najmanj obremenjuje lastnika nepremičnine.
Uporaba določil
74. člen
Določila tega poglavja, ki se nanašajo na
lastnika, se smiselno uporabljajo tudi za neposrednega posestnika.
Prepovedana imisija
75. člen
(1) Lastnik nepremičnine mora pri uporabi
nepremičnine opuščati dejanja in odpravljati vzroke, ki izvirajo iz njegove
nepremičnine in otežujejo uporabo drugih nepremičnin čez mero, ki je glede na
naravo in namen nepremičnine ter glede na krajevne razmere običajna ali
povzročajo znatnejšo škodo (prepovedana imisija).
(2) Brez posebnega pravnega naslova je
prepovedano kakršnokoli motenje s posebnimi napravami.
Vzdrževalna dela
76. člen
(1) Lastnik nepremičnine, na kateri je
nujno treba izvesti dela, ki so potrebna za uporabo in izkoriščanje
nepremičnine, lahko začasno uporabi sosednjo nepremičnino zaradi izvedbe del, če
teh del ni mogoče izvesti drugače ali jih je mogoče izvesti samo z
nesorazmernimi stroški.
(2) Po uporabi mora na sosednji
nepremičnini vzpostaviti prejšnje stanje.
(3) Na zahtevo lastnika nepremičnine, ki jo
je začasno uporabil, mora plačati primerno nadomestilo.
(4) Pred začetkom del je treba ob primernem
času in na primeren način obvestiti lastnika ali posestnika tuje nepremičnine.
Ureditev meje
77. člen
(1) Sodišče uredi mejo na podlagi močnejše
pravice.
(2) Domneva se močnejša pravica po meji, ki
je dokončno urejena v katastrskem postopku.
(3) Če vrednost spornega mejnega prostora
presega dvakratno vrednost za določitev spora majhne vrednosti, lahko sodišče
uredi mejo na podlagi močnejše pravice le, če predlagatelj in oseba, proti
kateri je vložen predlog, s tem soglašata.
(4) Če močnejša pravica ni dokazana, ali če
ni podano soglasje v smislu prejšnjega odstavka, sodišče uredi mejo po zadnji
mirni posesti.
(5) Če se ne more ugotoviti zadnja mirna
posest, sodišče uredi mejo tako, da sporni prostor razdeli po pravični oceni.
Ureditev meje v pravdi
78. člen
Če vrednost spornega mejnega prostora
presega dvakratno vrednost za določitev spora majhne vrednosti, predlagatelj in
oseba, proti kateri je predlog vložen, pa ne soglašata, da se uredi meja na
podlagi močnejše pravice, lahko vsak izmed njiju uveljavlja močnejšo pravico v
pravdnem postopku v treh mesecih po pravnomočnosti sklepa o ureditvi meje.
Uporaba meje
79. člen
Lastnik nepremičnine sme do polovice širine
s svoje strani uporabljati mejno ograjo, jarek, pregrado in druge stvari, ki so
namenjene označitvi meje.
Mejna znamenja
80. člen
(1) Domneva se, da so mejne ograje,
pregrade, drevesa, jarki in druge stvari, ki so namenjene označitvi meje,
skupna lastnina lastnikov sosednjih nepremičnin.
(2) Mejna znamenja je treba vzdrževati na
krajevno običajen način. Stroške vzdrževanja krijeta lastnika sosednjih
nepremičnin po enakih delih.
(3) Za škodo, ki nastane zaradi
nevzdrževanja tretjim osebam, solidarno odgovarjata lastnika sosednjih
nepremičnin.
Drevo na meji
81. člen
(1) Plodovi drevesa, ki stoji na meji, se
delijo med lastnika sosednjih nepremičnin po enakih delih.
(2) Če drevo na meji ovira rabo katere od
sosednjih nepremičnin, lahko lastnik nepremičnine zahteva, da se drevo odstrani
na skupne stroške.
Plodovi, ki padejo na sosednjo
nepremičnino
82. člen
Na plodovih, ki padejo na sosednjo
nepremičnino, pridobi lastnik te nepremičnine lastninsko pravico v trenutku
ločitve plodov od glavne stvari.
Pravica odstraniti veje
83. člen
(1) Lastnik nepremičnine ima pravico
odstraniti in si prilastiti veje sosedovega drevesa, ki segajo v zračni prostor
njegove nepremičnine in korenine, ki rastejo v njegovo nepremičnino, če ga
motijo in če tega na njegov poziv ne stori lastnik sosednje nepremičnine.
(2) Če je lastniku sosednje nepremičnine s
posebnim predpisom prepovedano ravnanje iz prejšnjega odstavka, ima pravico do
odškodnine.
(3) Določila prvega odstavka tega člena se
ne uporabljajo v primerih, kadar je meja nepremičnin v gozdu.
(4) Plodovi z vej, ki segajo v zračni
prostor sosednje nepremičnine, postanejo z ločitvijo lastnina lastnika te
nepremičnine.
Zasledovanje živali
84. člen
(1) Domače in udomačene živali sme lastnik
zasledovati na tuji nepremičnini.
(2) Lastnik ali posestnik lahko lastniku
živali prepove dostop na nepremičnino le, če žival brez odlašanja sam izroči
lastniku.
Prepoved poglabljanja
85. člen
(1) Lastnik ne sme poglabljati svoje
nepremičnine ali tako posegati vanjo, da bi zaradi posegov sosednja
nepremičnina izgubila trdnost, stabilnost ali oporo.
(2) Lastnik nepremičnine, katere trdnost,
stabilnost ali opora je zaradi posegov v nevarnosti, lahko zahteva prepoved
nadaljevanja del za čas, dokler se ne zagotovijo in izvedejo primerni ukrepi,
ki preprečujejo izgubo trdnosti, stabilnosti in opore. Če takih ukrepov ni
mogoče izvesti, lahko zahteva prepoved posegov.
(3) Če je lastnik pri poglobitvah in
posegih v svojo nepremičnino postavil posebne opore in konstrukcije, ki
zagotavljajo stabilnost tuje nepremičnine, jih je dolžan redno vzdrževati. Za škodo,
ki nastane zaradi teh opor in konstrukcij, odgovarja ne glede na krivdo.
Prepoved spreminjanja vodotoka
86. člen
Lastnik nepremičnine ne sme na svoji
nepremičnini na škodo sosednje nepremičnine spremeniti toka, njegove moči ter
količine in kakovosti vode, ki teče čez njegovo nepremičnino.
Odtekanje meteornih padavin
87. člen
Lastnik nepremičnine mora storiti vse
potrebno, da meteorne padavine z njegove zgradbe ne odtekajo oziroma ne padajo
na tujo nepremičnino.
Nujna pot
88. člen
Sodišče dovoli nujno pot za nepremičnino,
ki nima za redno rabo potrebne zveze z javno cesto ali pa bi bila taka zveza
povezana z nesorazmernimi stroški.
Določitev nujne poti
89. člen
(1) Sodišče dovoli nujno pot, če se z njo
ne onemogoča ali znatno ovira uporaba nepremičnine, po kateri naj bi nujna pot
potekala.
(2) Sodišče določi nujno pot tako, da se
čim manj obremeni tuja nepremičnina.
(3) Za dovoljeno nujno pot je upravičenec
dolžan plačati zavezancu primerno nadomestilo.
Prenehanje nujne poti
90. člen
Nujno pot je mogoče spremeniti ali
odpraviti, če zaradi spremenjenih okoliščin ni več potrebna.
Priključitev na komunalno omrežje
91. člen
Določila o nujnih poteh se smiselno
uporabljajo tudi za priključitev na javna komunalna in druga omrežja, če
lastnik nepremičnine, ki to zahteva, izpolnjuje pogoje za priklop.
5. oddelek
VARSTVO LASTNINSKE PRAVICE
Vrnitveni zahtevek
92. člen
(1) Lastnik lahko od vsakogar zahteva
vrnitev individualno določene stvari.
(2) Lastnik mora dokazati, da ima na
stvari, katere vrnitev zahteva, lastninsko pravico in da je stvar v dejanski
oblasti toženca.
(3) Uveljavljanje zahtevka iz prvega
odstavka tega člena ne zastara.
Posestnikovi ugovori
93. člen
Neposredni posestnik lahko odkloni
izročitev stvari njenemu lastniku, če je on ali posredni posestnik, od katerega
izvaja pravico do posesti, upravičen do posesti.
Imenovanje prednika
94. člen
Kdor ima v posesti stvar v tujem imenu,
lahko ugovarja zahtevku tožnika na ta način, da imenuje posrednega posestnika
ali prednika.
Pravni položaj dobrovernega lastniškega
posestnika
95. člen
(1) Dobroverni lastniški posestnik vrne
stvar lastniku s plodovi, ki še niso bili obrani.
(2) Dobroverni lastniški posestnik ni
dolžan plačati za uporabo stvari in ne odgovarja za poslabšanje in uničenje
stvari, nastalo v času, ko je imel stvar v dobroverni posesti.
(3) Dobroverni lastniški posestnik ima
pravico do povračila stroškov, potrebnih za vzdrževanje stvari.
(4) Dobroverni lastniški posestnik lahko
zahteva vrnitev koristnih stroškov v tolikšni meri, kolikor se je vrednost
stvari povečala.
(5) Potrebne in koristne stroške iz
tretjega in četrtega odstavka tega člena je lastnik stvari dolžan povrniti
dobrovernemu lastniškemu posestniku v tolikšni meri, kolikor ti stroški niso
zajeti s koristmi, ki jih je dobil od stvari.
(6) Dobroverni lastniški posestnik ima
pravico do povračila stroškov, ki jih je imel zaradi svojega zadovoljstva ali
zaradi olepšanja stvari le toliko, kolikor se je njena vrednost povečala. Če se
da to, kar je storil za zadovoljstvo ali olepšanje stvari, ločiti od nje brez
poškodbe, ima dobroverni lastniški posestnik pravico to ločiti in obdržati
zase.
(7) Dobroverni lastniški posestnik ima
pravico pridržati stvar, dokler mu niso povrnjeni potrebni in koristni stroški,
ki jih je imel v zvezi z njenim vzdrževanjem.
(8) Dobroverni lastniški posestnik postane
nedobroveren od trenutka, ko mu je vročena tožba, lastnik pa lahko dokazuje, da
je postal nedobroveren že pred vročitvijo tožbe.
(9) Terjatev povračila potrebnih in
koristnih stroškov zastara v treh letih od dneva vrnitve stvari.
Pravni položaj nedobrovernega
posestnika
96. člen
(1) Nedobroverni posestnik je dolžan vrniti
lastniku stvari vse plodove.
(2) Nedobroverni posestnik je dolžan
povrniti vrednost obranih plodov, ki jih je porabil, odtujil ali uničil, kot
tudi vrednost plodov, ki jih ni obral. Ta zahtevek zastara v treh letih od
vrnitve stvari.
(3) Nedobroverni posestnik je dolžan
povrniti škodo, nastalo s poslabšanjem ali uničenjem stvari, razen če bi ta
škoda nastala tudi tedaj, ko bi bila stvar pri lastniku.
(4) Nedobroverni posestnik lahko zahteva
povračilo potrebnih stroškov, ki bi jih imel tudi lastnik, če bi bila stvar pri
njem.
(5) Nedobroverni posestnik ima pravico do
povračila koristnih stroškov samo, če so koristni za lastnika.
(6) Nedobroverni posestnik nima pravice do
povračila stroškov, ki jih je imel zaradi svojega zadovoljstva ali olepšanja
stvari, lahko pa odnese stvar, ki jo je vgradil za svoje zadovoljstvo ali
olepšanje stvari, če se da brez poškodbe ločiti od glavne stvari.
(7) Terjatev nedobrovernega posestnika
stvari glede povračila stroškov zastara v treh letih od dneva vrnitve stvari.
Nedobrovernost posrednega posestnika
97. člen
(1) Če je bil posredni posestnik
nedobroveren, neposrednemu posestniku pa ta okoliščina ni bila znana ali ni
mogla biti znana, odgovarja neposredni posestnik kot dobroverni lastniški
posestnik.
(2) V primeru iz prejšnjega odstavka lahko
lastnik v enem letu od vrnitve stvari uveljavlja zahtevke proti nedobrovernemu
posrednemu posestniku.
Vrnitveni zahtevek domnevnega
lastnika
98. člen
(1) Dobroverni lastniški posestnik
(domnevni lastnik) stvari ima ob odvzemu posesti pravico zahtevati njeno
vrnitev tudi od dobrovernega lastniškega posestnika, pri katerem je stvar s
šibkejšim pravnim naslovom.
(2) Če se dva štejeta za domnevna lastnika
iste stvari, ima močnejši pravni naslov tisti, ki je stvar pridobil odplačno.
Če pa sta njuna pravna naslova enako močna, ima prednost tisti, pri katerem je
stvar v neposredni posesti.
(3) Zahtevek iz prvega odstavka tega člena
ne zastara.
Zaščita pred vznemirjanjem
99. člen
(1) Če kdo tretji protipravno vznemirja
lastnika ali domnevnega lastnika, in sicer kako drugače, ne pa z odvzemom
stvari, lahko lastnik oziroma domnevni lastnik s tožbo zahteva, da vznemirjanje
preneha in se prepove nadaljnje vznemirjanje.
(2) Če je bila z vznemirjanjem iz
prejšnjega odstavka povzročena škoda, ima lastnik pravico zahtevati njeno
povrnitev po splošnih pravilih o povrnitvi škode.
(3) Zahtevek iz prvega odstavka tega člena
ne zastara.
Varstvo solastnika in skupnega lastnika
100. člen
Solastnik in skupni lastnik imata pravico
do tožbe za varstvo lastninske pravice na celi stvari, solastnik pa tudi
pravico do tožbe za varstvo svoje pravice na delu stvari.
6. oddelek
PRENEHANJE LASTNINSKE PRAVICE
Pridobitev lastninske pravice drugega
101. člen
Lastninska pravica, ki jo ima nekdo na
stvari, preneha, če kdo drug pridobi lastninsko pravico na njej.
Opustitev
102. člen
(1) Lastninska pravica na premičnini
preneha z opustitvijo stvari.
(2) Stvar se šteje za opuščeno, če njen lastnik
nedvoumno izrazi voljo, da je ne želi več imeti v lastnini.
Uničenje stvari
103. člen
Lastninska pravica preneha, če je stvar
uničena. Na ostankih uničene stvari obdrži lastnik lastninsko pravico.
Prenehanje v drugih primerih
104. člen
Lastninska pravica preneha tudi v drugih
primerih, ki jih določa zakon.
V. del
ETAŽNA LASTNINA
1. oddelek
SPLOŠNO
Pojem
105. člen
(1) Etažna lastnina je lastnina posameznega
dela zgradbe in solastnina skupnih delov.
(2) Posamezni del zgradbe mora
predstavljati samostojno funkcionalno celoto, primerno za samostojno uporabo,
kot so zlasti stanovanje, poslovni prostor ali drug samostojen prostor. K
posameznemu delu v etažni lastnini lahko spadajo tudi drugi individualno
odmejeni prostori, če so del nepremičnine v solastnini etažnih lastnikov.
(3) Skupni deli zgradbe so drugi deli,
namenjeni skupni rabi etažnih lastnikov, in zemljišče, na katerem stoji
zgradba. Med skupne dele lahko spadajo tudi druge nepremičnine.
(4) Solastnina vseh etažnih lastnikov na
skupnih delih je neločljivo povezana z lastnino na posameznem delu. Solastnini
na skupnih delih se ni mogoče odpovedati.
(5) Nihče od solastnikov ne more zahtevati
delitve solastnine na skupnih delih.
(6) Če je posamezni del zgradbe ali
nepremičnina namenjena skupni rabi etažnih lastnikov dveh ali več zgradb v
etažni lastnini ali skupni rabi etažnih lastnikov ene ali več zgradb in
lastnikov ene ali več nepremičnin, se obravnava kot njihov skupen del, ki je v
solastnini etažnih lastnikov teh zgradb oziroma v solastnini etažnih lastnikov
in lastnikov nepremičnin. Za tak skupen del se glede nastanka, upravljanja in
prenehanja uporabljajo določila V.a dela tega zakona, ki veljajo za pomožno
nepremičnino.
Določitev solastniškega deleža
106. člen
Solastniški delež vsakega etažnega lastnika
na skupnih delih se določa ob upoštevanju uporabne vrednosti posameznega dela v
etažni lastnini v razmerju do skupne uporabne vrednosti nepremičnine, razen če
zakon ali pravni posel določa drugače.
2. oddelek
NASTANEK ETAŽNE LASTNINE
Načini nastanka
107. člen
(1) Etažna lastnina nastane na podlagi
pravnega posla ali z odločbo sodišča in z vpisom v zemljiško knjigo.
(2) Pravni posel za pridobitev etažne
lastnine je lahko sporazum o delitvi solastnine v etažno lastnino (sporazum o
delitvi) ali enostranski pravni posel.
Sporazum
108. člen
(1) Sporazum o delitvi mora vsebovati označbo etažnih lastnikov,
zemljiškoknjižno označbo nepremičnin, natančen opis posameznega dela zgradbe v
razmerju do ostalih delov, opis skupnih delov in določitev solastniških deležev
na skupnih delih ter pogodbeno ureditev medsebojnih razmerij med etažnimi
lastniki v obsegu, določenem s prvim odstavkom 116. člena tega zakona.
(2) Če je kateri
od solastniških deležev na nepremičnini obremenjen s stvarno pravico, lahko
sporazum o delitvi določa, da ta preide samo na nekatere posamezne dele
zgradbe, če s tem soglaša imetnik te pravice ali če tako odloči sodišče v
nepravdnem postopku. Za odločanje se smiselno uporablja drugi odstavek 110.
člena tega zakona.
Enostranski pravni posel
109. člen
Lastnik nepremičnine lahko razdeli svojo
lastninsko pravico na nepremičnini v etažno lastnino z enostranskim pravnim
poslom. Imeti mora enake sestavine kot sporazum iz 108. člena tega zakona.
Sodna odločba
110. člen
(1) Vsak solastnik nepremičnine lahko
zahteva, da sodišče v nepravdnem postopku razdeli solastnino na nepremičnini v
etažno lastnino, če je takšna delitev mogoča.
(2) Če je kateri od solastniških deležev na
nepremičnini obremenjen s stvarno pravico, sodišče s sklepom določi, na kateri posamezni del v etažni
lastnini preide obremenitev, tako, da se z delitvijo ne poslabša položaj imetnika te pravice.
(3) Sklep sodišča mora vsebovati vse
sestavine sporazuma iz 108. člena tega zakona.
Prehod hipoteke 
111. člen
Hipoteka, ki bremeni celotno nepremičnino,
ki se razdeli na etažno lastnino, preide na vse posamezne dele v etažni
lastnini.
3. oddelek
RAZPOLAGANJE
Razpolaganje z etažno lastnino
112. člen
(1) Etažna lastnina je predmet razpolaganja
kot celota.
(2) Za razpolaganje z etažno lastnino se
uporabljajo določila tega zakona, ki urejajo razpolaganje z nepremičninami.
Sprememba solastnine na skupnih delih
nepremičnine v etažno lastnino
113. člen
(1) Etažni lastniki lahko sklenejo pisni
sporazum, da skupni deli postanejo del posameznega dela v etažni lastnini, če
je to mogoče.
(2) Etažni lastniki se lahko sporazumejo
tudi o tem, da iz skupnih delov nastane nov posamezen del v etažni lastnini, če
je to mogoče. Za vsebino sporazuma se smiselno uporablja določila 108. člena
tega zakona.
Delitev in spojitev posameznih delov
114. člen
(1) Etažni lastnik lahko s pravnim poslom
razdeli posamezni del v etažni lastnini v dva ali več novih posameznih delov v
etažni lastnini, če je to mogoče. Pri tem se solastniški delež na skupnih
delih, ki pripada razdeljenemu posameznemu delu v etažni lastnini, v prejšnjem
obsegu razdeli na nove solastniške deleže za vsak nov posamezni del.
(2) Pravni posel mora vsebovati
zemljiškoknjižno označbo posameznega dela zgradbe, opis in razmejitev novo
nastalih posameznih delov in določitev solastniških deležev na skupnih delih za
vsak nov posamezni del v etažni lastnini.
(3) Vse stroške v zvezi z delitvijo krije
etažni lastnik posameznega dela, ki se deli.
(4) Dva ali več posameznih delov v etažni
lastnini se lahko s pravnim poslom spoji v nov posamezni del v etažni lastnini.
Za ta pravni posel se smiselno uporabljajo določila, ki urejajo delitev
posameznega dela v etažni lastnini.
(5) Pogodba iz 116. člena tega zakona lahko
določi, da se delitev ali spojitev ne smeta opraviti ali pa da sta vezani na
soglasje drugih etažnih lastnikov.
4. oddelek
RAZMERJA MED ETAŽNIMI LASTNIKI
Pravice in obveznosti na skupnih
delih
115. člen
Pravice in obveznosti etažnih lastnikov na
skupnih delih so sorazmerne z njihovim solastniškim deležem, če zakon ali
pogodba ne določa drugače.
Pogodba o medsebojnih razmerjih
116. člen
(1) Etažni lastniki morajo skleniti pogodbo
o medsebojnih razmerjih, s katero uredijo zlasti:
-    
opredelitev stroškov in obveznosti, ki bremenijo etažne lastnike, če
odstopajo od določila 115. člena tega zakona,
-    
način oblikovanja rezervnega sklada, če presega najnižji znesek iz
tretjega odstavka 119. člena tega zakona;
-    
morebitne posebne omejitve pri uporabi posameznih delov v etažni
lastnini;
-    
način uporabe skupnih delov;
-    
namen uporabe posameznih delov v etažni lastnini;
-    
nastopanje etažnih lastnikov v pravnem prometu;
-    
način upravljanja skupnih delov;
-    
uporabo posameznih delov v etažni lastnini v posebne namene;
-    
zavarovanje zgradbe kot celote;
-    
pooblastila upravnika, če odstopajo od 118. člena tega zakona.
(2) Pogodba o medsebojnih razmerjih mora
biti sklenjena v pisni obliki in učinkuje proti vsakemu novemu etažnemu
lastniku.
Upravljanje skupnih delov
nepremičnine
117. člen
(1) Za upravljanje skupnih delov se
smiselno uporabljajo določila tega zakona, ki urejajo solastnino, razen če
pogodba o medsebojnih razmerjih določa drugače.
(2) Če etažni lastniki ne dosežejo soglasja
glede posla, ki presega redno upravljanje, lahko etažni lastniki, ki imajo več
kot polovico solastniških deležev na skupnih delih, predlagajo, da o poslu
odloči sodišče v nepravdnem postopku. Sodišče pri odločanju upošteva zlasti
vrsto posla ter porazdelitev bremen in posledic za etažne lastnike, ki so poslu
nasprotovali.
(3) Določilo prejšnjega odstavka se
uporablja tudi za spremembo pogodbe o medsebojnih razmerjih v delu, ki se
nanaša na redno upravljanje s skupnimi deli.
Upravnik
118. člen
(1) Če ima nepremičnina več kot dva etažna
lastnika in več kot osem posameznih delov, morajo etažni lastniki določiti
upravnika.
(2) Določitev upravnika se šteje za posel
rednega upravljanja.
(3) Če upravnik ni določen, lahko vsak
etažni lastnik predlaga, da ga določi sodišče v nepravdnem postopku.
(4) Upravnik ima naslednja pooblastila:
-    
izvajati sklepe etažnih lastnikov;
-    
skrbeti za redno vzdrževanje in obratovanje skupnih delov;
-    
poskrbeti za porazdelitev in izterjavo obveznosti;
-    
upravljati z rezervnim skladom in s skupnim denarjem;
-    
zastopati etažne lastnike v poslih upravljanja in v imenu preostalih
etažnih lastnikov vložiti izključitveno tožbo ter tožbo za plačilo stroškov in
obveznosti, ki bremenijo etažnega lastnika.
(5) Upravnik mora pri svojem delovanju
upoštevati interese etažnih lastnikov.
Obvezen rezervni sklad
119. člen
(1) Če ima nepremičnina več kot dva etažna
lastnika in več kot osem posameznih delov, morajo etažni lastniki ustanoviti
rezervni sklad za kritje bodočih stroškov rednega upravljanja.
(2) Sredstva rezervnega sklada so skupno
premoženje etažnih lastnikov. Sredstva vodi upravnik ločeno na posebnem računu.
(3) Merila za določitev prispevka etažnega
lastnika v rezervni sklad in najnižjo vrednost prispevka določi podzakonski
predpis.
(4) Sredstva rezervnega sklada je mogoče
uporabiti samo za poravnavo stroškov vzdrževanja in potrebnih izboljšav ter za
odplačevanje v te namene najetih posojil. Izvršba na sredstva rezervnega sklada
je dopustna samo iz teh razlogov.
(5) Etažni lastnik nima pravice zahtevati
vračila vplačil v rezervni sklad niti zahtevati delitve.
(6) Če etažni lastnik ne vplača svojega
prispevka v rezervni sklad, ga mora upravnik pisno pozvati k plačilu. Poziv
upravnika se šteje za verodostojno listino v smislu zakona o izvršbi in
zavarovanju.
Zakonito stvarno breme
120. člen
(1) Če ima nepremičnina več kot dva etažna
lastnika in več kot osem posameznih delov, obstoji na posameznem delu v etažni
lastnini stvarno breme v korist drugih etažnih lastnikov za stroške upravljanja
in vplačila v obvezen rezervni sklad do višine petkratnega zneska najnižjega
vplačila v rezervni sklad.
(2) Stvarno breme iz prejšnjega odstavka
ima najboljši vrstni red.
5. oddelek
OMEJITVE ETAŽNE LASTNINE
Dolžnosti etažnega lastnika
121. člen
(1) Etažni lastnik mora v primernem času
zagotoviti popravila v svojem delu v etažni lastnini, če je to potrebno, da se
odvrne škoda, ki se povzroča drugim delom zgradbe.
(2) Etažni lastnik mora dovoliti vstop v
svoj posamezni del, da se lahko opravijo popravila in izboljšave na skupnih
delih, ki jih drugače ni mogoče opraviti ali pa jih je mogoče opraviti le z
nesorazmernimi stroški.
(3) Če etažni lastnik ne dopusti vstopa,
odloči o tem na zahtevo upravnika oziroma preostalih etažnih lastnikov sodišče
v nepravdnem postopku.
(4) Popravila oziroma izboljšave se morajo
opraviti v najkrajšem možnem času in z motnjami, ki najmanj prizadenejo
etažnega lastnika.
(5) Etažni lastnik mora biti o nameravanih
posegih obveščen v primernem roku.
(6) Etažni lastniki morajo upravniku ali
drugim etažnim lastnikom posredovati podatke in omogočiti vpogled v vse
listine, ki so potrebne za upravljanje skupnih delov.
Spremembe na posameznih delih v
etažni lastnini
122. člen
(1) Etažni lastnik sme brez soglasja
ostalih etažnih lastnikov izvajati spremembe v svojem posameznem delu v etažni
lastnini, če te ne pomenijo poslabšanja za kakšen drug del nepremičnine.
(2) Kadar spremembe v posameznem delu v
etažni lastnini pomenijo tudi večji poseg v skupne dele, etažni lastnik ne sme
začeti izvajati del brez soglasja etažnih lastnikov, ki imajo več kot polovico
solastniških deležev na skupnih delih.
Izključitvena tožba
123. člen
(1) Če etažni lastnik ali drug uporabnik
posameznega dela v etažni lastnini grobo krši temeljna pravila sosedskega
sožitja ali svoje dolžnosti po pogodbi o medsebojnih razmerjih, tako, da je
skupnost z njim nevzdržna, lahko etažni lastniki, ki imajo več kot polovico
solastniških deležev na skupnih delih, sprejmejo sklep, da se kršilec opomni.
(2) Če kršilec kljub opominu nadaljuje s
svojim ravnanjem, lahko etažni lastniki, ki imajo več kot polovico solastniških
deležev na skupnih delih, sprejmejo sklep, da se vloži tožba za njegovo
izključitev in prodajo njegovega posameznega dela.
(3) Sodba o izključitvi se izvrši s prodajo
posameznega dela v etažni lastnini po pravilih, ki urejajo izvršbo na
nepremičnine.
Predkupna pravica
124. člen
(1) Če ima nepremičnina dva ali več etažnih
lastnikov in nima več kot pet posameznih delov, imajo pri prodaji posameznega
dela v etažni lastnini drugi etažni lastniki predkupno pravico.
(2) Za uveljavljanje predkupne pravice se
smiselno uporabljajo določila tega zakona, ki urejajo predkupno pravico
solastnikov.
6. oddelek
PRENEHANJE ETAŽNE LASTNINE
Prenehanje po volji etažnih lastnikov
125. člen
Etažna lastnina se lahko spremeni v
solastnino ali lastninsko pravico na nepremičnini s pravnim poslom. Za pravni
posel se smiselno uporabljajo določila, ki urejajo nastanek etažne lastnine.
Uničenje zgradbe
126. člen
Etažna lastnina preneha z uničenjem celotne
zgradbe. Etažni lastniki postanejo solastniki nepremičnine in ostankov zgradbe
v skladu s svojim idealnim deležem na skupnih delih.
Uničenje posameznega dela
127. člen
Če je uničen posamezen del v etažni
lastnini in ga ni mogoče obnoviti, etažna lastnina na tem delu preneha.
V.a del
POVEZANE NEPREMIČNINE
Pojem
127.a člen
Če je raba nepremičnine (pomožna
nepremičnina) trajno potrebna za redno rabo ene ali več nepremičnin ali
posameznih delov zgradb (glavna nepremičnina), lahko imetnik svojo lastninsko
pravico ali stavbno pravico na pomožni nepremičnini poveže s svojo lastninsko
pravico ali stavbno pravico na glavni nepremičnini tako, da so predmet
razpolaganja kot celota (povezane nepremičnine).
Nastanek
127.b člen
(1) Glede nastanka povezanih nepremičnin se
smiselno uporabljajo določila tega zakona, ki urejajo etažno lastnino.
(2) Ob nastanku povezanih nepremičnin
preidejo stvarne in druge pravice na pomožni nepremičnini na glavno
nepremičnino, razen tistih, katerih izvrševanje je povezano samo z rabo pomožne
nepremičnine.
(3) Če je katera od nepremičnin obremenjena
s hipoteko ali stvarnim bremenom, je nastanek povezanih nepremičnin dovoljen le
s soglasjem imetnika take pravice, katere vrstni red se s tem poslabša.
(4) Če so na pomožni in glavni nepremičnini
zakonite predkupne ali odkupne pravice različnih upravičencev ali če je
lastniku prepovedana odtujitev ali obremenitev teh nepremičnin, nastanek
povezanih nepremičnin ni dovoljen.
Upravljanje
127.c člen
(1) Če je pomožna nepremičnina v solastnini
lastnikov dveh ali več glavnih nepremičnin, se za razmerja med solastniki
smiselno uporabljajo določila tega zakona, ki urejajo solastnino na skupnih delih
zgradbe v etažni lastnini.
(2) Če je glavna nepremičnina v solastnini,
skupni ali etažni lastnini, lastniki te glavne nepremičnine v razmerju do
ostalih solastnikov pomožne nepremičnine nastopajo kot skupnost.
(3) Določila tega člena se uporabljajo
tudi, če imata na pomožni ali glavni nepremičnini stavbno pravico dva ali več
imetnikov.
Prenehanje
127.č člen
(1) Za prenehanje povezanih nepremičnin se
smiselno uporabljajo določila tega zakona, ki urejajo prenehanje etažne
lastnine, in določila drugih zakonov, ki določajo posebna pravila glede prenehanja
povezanih nepremičnin.
(2) Na predlog osebe, ki izkaže pravni
interes, sodišče v nepravdnem postopku odloči o prenehanju povezanih
nepremičnin. Sodišče predlogu ne ugodi, če lastnik izkaže, da je raba pomožne
nepremičnine še vedno trajno potrebna za rabo glavne nepremičnine in da
povezanost nepremičnin bistveno ne otežuje izvrševanja pravice imetnika, ki jo
je pridobil pred nastankom povezanih nepremičnin.
(3) Ob prenehanju povezanih nepremičnin se
glede prehoda stvarnih in drugih pravic, vpisanih v zemljiško knjigo, ki
obremenjujejo glavno nepremičnino, na pomožno nepremičnino smiselno uporabijo
določila tega zakona, ki urejajo delitev nepremičnine.
VI. del
ZASTAVNA PRAVICA
1. oddelek
SKUPNA DOLOČILA
Pojem
128. člen
(1) Zastavna pravica je pravica zastavnega
upnika, da se zaradi neplačila zavarovane terjatve ob njeni zapadlosti poplača
skupaj z obrestmi in stroški iz vrednosti zastavljenega predmeta pred vsemi
drugimi upniki zastavitelja.
(2) Zastavitelj lahko ustanovi zastavno
pravico za zavarovanje svojega ali tujega dolga.
(3) Predmet zastavne pravice so lahko
stvari, pravice in vrednostni papirji, če je mogoče z njimi razpolagati in če
imajo premoženjsko vrednost.
Zastavna pravica glede bodočih in pogojnih
terjatev
129. člen
Zastavna pravica se lahko ustanovi tudi za
zavarovanje bodoče ali pogojne terjatve.
Nastanek zastavne pravice
130. člen
Zastavna pravica lahko nastane na podlagi
pravnega posla, zakona ali odločbe sodišča.
Nastanek zastavne pravice na podlagi
pravnega posla
131. člen
Za pridobitev zastavne pravice se zahteva
veljaven pravni posel, iz katerega izhaja obveznost ustanoviti zastavno
pravico, ter izpolnitev drugih pogojev, ki jih določa ta zakon.
Ničnost pogodbenih določil
132. člen
(1) Pogodbeni določili, da zastavljena
stvar preide v last zastavnega upnika, če njegova terjatev ob zapadlosti ne bo
plačana in o prodaji zastavljene stvari po vnaprej določeni ceni, sta nični,
razen če ta zakon določa drugače.
(2) Dogovora o prehodu lastninske pravice
in prodaji po določeni ceni sta veljavna, če sta sklenjena po zapadlosti
zavarovane terjatve.
Pravica razpolaganja
133. člen
Za pridobitev zastavne pravice na podlagi
pravnega posla mora zastavitelj imeti pravico razpolagati s predmetom zastave.
Nastanek zakonite zastavne pravice
134. člen
Zakonita zastavna pravica nastane v
trenutku, ko so izpolnjeni vsi pogoji, ki jih za nastanek zastavne pravice
določa zakon.
Nastanek zastavne pravice na podlagi
sodne 
odločbe
135. člen
Zastavna pravica na podlagi sodne odločbe
nastane z njeno pravnomočnostjo, razen če zakon določa drugače.
Večkratna zastavitev
136. člen
Če je predmet zastavljen več zastavnim
upnikom, se vrstni red njihovega popolnega poplačila določa po trenutku
nastanka zastavne pravice.
Prenehanje
137. člen
(1) Če preneha zavarovana terjatev,
zastavna pravica preneha, razen če zakon določa drugače.
(2) Zastavna pravica preneha tudi s
prenehanjem predmeta zastave. Če na mesto predmeta zastave stopi nov predmet,
ki je zastavljiv, zastavni upnik pridobi enako vrsto zastavne pravice na novem
predmetu.
2. oddelek
ZASTAVNA PRAVICA NA NEPREMIČNINAH (HIPOTEKA)
Pojem
138. člen
Hipoteka je zastavna pravica na
nepremičninah.
Hipoteka na nepremičnini v lasti več
oseb
139. člen
(1) Vsak solastnik lahko ustanovi hipoteko
na svojem idealnem deležu brez soglasja drugih solastnikov.
(2) Za pogodbeno ustanovitev hipoteke na
celotni nepremičnini, ki je predmet solastnine, je potrebno soglasje vseh
solastnikov.
(3) Če je nepremičnina v skupni lastnini,
je lahko hipoteka ustanovljena le na nepremičnini kot celoti.
Obseg hipoteke
140. člen
(1) Hipoteka obsega nepremičnino v celoti,
kot tudi vse njene sestavine in plodove, dokler ti niso ločeni od glavne
stvari.
(2) Hipoteka obsega tudi pritikline, ki so
v lasti zastavitelja.
Nastanek hipoteke na podlagi pravnega
posla
141. člen
(1) Za pridobitev hipoteke na podlagi
pravnega posla se zahteva vpis v zemljiško knjigo.
(2) Vpis v zemljiško knjigo se opravi na
podlagi listine, ki vsebuje zemljiškoknjižno dovolilo.
(3) Listina iz prejšnjega odstavka mora
vsebovati označbo hipotekarnega upnika in dolžnika zavarovane terjatve ter
zastavitelja, če ta hkrati ni dolžnik zavarovane terjatve, pravni temelj,
zemljiškoknjižno označbo nepremičnine, na kateri se ustanavlja hipoteka in
višino ter zapadlost zavarovane terjatve.
Nastanek hipoteke na podlagi
neposredno izvršljivega notarskega zapisa
142. člen
(1) Pravni posel o ustanovitvi hipoteke je
lahko sklenjen v obliki neposredno izvršljivega notarskega zapisa, v katerem
zastavitelj soglaša, da se terjatev zavaruje z vknjižbo hipoteke na
zastaviteljevi nepremičnini in da se po zapadlosti terjatve opravi poplačilo
terjatve iz kupnine, dosežene s prodajo in izpraznitev ter izročitev
nepremičnine v enem mesecu po prodaji.
(2) Neposredna izvršljivost notarskega
zapisa se zaznamuje v zemljiški knjigi in učinkuje tudi proti vsakemu
kasnejšemu pridobitelju lastninske pravice na zastavljeni nepremičnini.
(3) Vknjižbo hipoteke in zaznambo
izvršljivosti mora nemudoma po sklenitvi posla predlagati notar.
Nastanek hipoteke na podlagi sodne
odločbe
143. člen
Hipoteka nastane na podlagi sodne odločbe z
vpisom v zemljiško knjigo.
Zakonita hipoteka
144. člen
Zakonita hipoteka nastane s trenutkom, ko
so izpolnjeni pogoji, predpisani z zakonom.
Skupna hipoteka
145. člen
(1) Za zavarovanje iste terjatve se lahko
hipoteka ustanovi na več nepremičninah.
(2) Hipotekarni upnik lahko v tem primeru
zahteva poplačilo svoje terjatve s prodajo nepremičnine vsakega od
zastaviteljev, in to v kakršnemkoli vrstnem redu.
Maksimalna hipoteka
146. člen
(1) Hipoteka se lahko ustanovi tudi tako,
da se določi najvišji znesek, do katerega za zavarovane terjatve jamči
nepremičnina (maksimalna hipoteka).
(2) Z maksimalno hipoteko se lahko zavaruje
posamezna terjatev ali terjatve, ki izvirajo iz določenega pravnega razmerja,
katerih višina v trenutku ustanovitve hipoteke ni določena.
(3) Z maksimalno hipoteko so do najvišjega
zneska zavarovane tudi vse obresti in stroški zavarovanih terjatev.
(4) V primeru odstopa terjatve, zavarovane
z maksimalno hipoteko, je prenos hipoteke izključen.
Več hipotek na isti stvari
147. člen
(1) Na isti nepremičnini se lahko ustanovi
več hipotek.
(2) Ničen je dogovor, s katerim se
zastavitelj zaveže, da na nepremičnini ne bo ustanovil nadaljnjih hipotek.
(3) Šele ko je prvi upnik poplačan v
celoti, se poplača naslednji upnik in tako po vrsti.
(4) Če je upnik sporazumno poplačan, se
naslednji upniki pomaknejo za eno mesto navzgor.
Prenos hipoteke
148. člen
(1) S prenosom zavarovane terjatve se prenese
tudi hipoteka, če ni dogovorjeno drugače.
(2) Prenos hipoteke učinkuje šele z vpisom
v zemljiško knjigo.
Nadhipoteka
149. člen
(1) Nadhipoteka je zastavna pravica na
terjatvi, zavarovani s hipoteko.
(2) Hipotekarni upnik lahko ustanovi
nadhipoteko v korist tretjega brez soglasja zastavitelja.
(3) Za nadhipoteko se uporabljajo določila,
ki urejajo zastavno pravico na terjatvi.
Nedeljivost hipoteke
150. člen
(1) Hipoteka je namenjena zavarovanju
terjatve vse do njenega dokončnega poplačila. Če je terjatev plačana delno, se
hipoteka ne zmanjša.
(2) Ob delitvi nepremičnine, ki je
obremenjena s hipoteko, je vsak od delov nepremičnine obremenjen s hipoteko v
celoti.
(3) Če je hipoteka ustanovljena na celotni
stvari v solastnini, lahko vsak solastnik plača celoten dolg. S plačilom
pridobi zavarovano terjatev skupaj s hipoteko.
Prodaja nepremičnine, zavarovane s
hipoteko, pred zapadlostjo terjatve
151. člen
Če zastavitelj s svojim ravnanjem zmanjšuje
vrednost v hipoteko dane nepremičnine ali kako drugače slabša njeno stanje,
lahko hipotekarni upnik zahteva od sodišča, naj naloži hipotekarnemu dolžniku,
da opusti takšna dejanja; če pa dolžnik tega ne stori, lahko zahteva prisilno
izterjavo s hipoteko zavarovane terjatve še pred njeno zapadlostjo.
Prepoved antihreze
152. člen
Ničen je dogovor, s katerim si hipotekarni
upnik izgovori pravico do pobiranja plodov, ki jih daje nepremičnina, ali da bo
nepremičnino kako drugače izkoriščal.
Poplačilo iz hipoteke
153. člen
(1) Če dolžnik v roku ne plača terjatve,
lahko upnik s tožbo zahteva, da se zastavljena nepremičnina proda.
(2) Če je hipoteka nastala na podlagi
neposredno izvršljivega notarskega zapisa, lahko upnik od notarja zahteva, da
ugotovi zapadlost terjatve in opravi prodajo zastavljene nepremičnine in
poplačilo upnikov oziroma predlaga izvršbo.
(3) Kupec nepremičnine sme ne glede na
zakonske ali pogodbene roke pisno odpovedati pogodbo o rabi nepremičnine
(zlasti najem in zakup), ki je nastala po ustanovitvi hipoteke, z odpovednim
rokom enega meseca.
Prenehanje hipoteke
154. člen
(1) Hipoteka preneha z izbrisom iz
zemljiške knjige, v katero je vpisana.
(2) Izbris hipoteke se lahko zahteva:
-    
če dolžnik plača terjatev, ki je z njo zavarovana;
-    
če terjatev, zavarovana s hipoteko, preneha;
-    
če se hipotekarni upnik odreče hipoteki;
-    
če je ista oseba postala lastnik nepremičnine in imetnik hipoteke na tej
nepremičnini;
-    
če hipoteka s potekom časa ugasne;
-    
če se zastavljena stvar proda za poplačilo zavarovane terjatve.
(3) Hipoteka ugasne s potekom desetih let
od dneva dospelosti zavarovane terjatve.
(4) Če je po kakršnemkoli naslovu lastnik s
hipoteko obremenjene nepremičnine prejel v nadomestilo drugo nepremičnino,
preide hipoteka na to nepremičnino.
3. oddelek
ZASTAVNA PRAVICA NA PREMIČNINAH (ROČNA ZASTAVA)
Nastanek
155. člen
(1) Zastavna pravica na premičnini nastane
na podlagi veljavne zastavne pogodbe, ko zastavitelj zastavnemu upniku izroči
zastavljeno premičnino v neposredno posest.
(2) Zastavna pravica nastane tudi, če se
zastavljena premičnina izroči v neposredno posest tretjemu tako, da njeno
izročitev lahko zahteva samo zastavni upnik.
Dobra vera zastavnega upnika
156. člen
(1) Dobroverni zastavni upnik pridobi
zastavno pravico, tudi če zastavitelj ni imel pravice razpolagati, če ima
zastavitelj premičnino v svoji posesti po volji njenega lastnika.
(2) Zastavni upnik, ki je v dobri veri
glede neobstoja drugih zastavnih pravic, pridobi zastavno pravico z najboljšim
vrstnim redom, če ima zastavitelj premičnino v svoji posesti.
Hramba zastavljene stvari
157. člen
Zastavni upnik mora hraniti zastavljeno
premičnino kot dober gospodarstvenik oziroma kot dober gospodar. Zavarovana
terjatev se poveča za potrebne stroške, ki jih je imel zastavni upnik z
zastavljeno premičnino.
Uporaba zastavljene stvari
158. člen
(1) Zastavni upnik nima pravice uporabljati
zastavljene premičnine ali je izročiti drugemu v rabo ali v zastavo
(podzastava), razen če mu to dovoli zastavitelj.
(2) Zastavni upnik, ki uporablja
zastavljeno premičnino brez zastaviteljevega dovoljenja ali jo izroči drugemu v
rabo ali v zastavo, odgovarja tudi za naključno uničenje ali poškodbo stvari,
ki bi se zgodila pri tem.
(3) Terjatev zastavitelja nasproti
zastavnemu upniku za povrnitev škode zaradi poslabšanja stvari zastara v enem
letu od dneva, ko je bila stvar vrnjena.
Plodovi zastavljene stvari
159. člen
(1) Na plodovih zastavljene premičnine, ki
se ločijo od glavne stvari med trajanjem zastavne pravice, pridobi lastninsko
pravico zastavni dolžnik, če v zastavni pogodbi ni določeno drugače.
(2) Če zastavni upnik pridobi lastninsko
pravico na plodovih, se za vrednost plodov zmanjša zavarovana terjatev.
Vrednost plodov se najprej odšteje od povračila stroškov, do katerega ima
pravico zastavni upnik, nato od dolžnih obresti in končno od glavnice.
(3) Prvi in drugi odstavek tega člena
veljata tudi za koristi, dosežene z rabo zastavljene premičnine.
Odvzem zastavljene stvari od
zastavnega upnika
160. člen
Na zahtevo zastavitelja sodišče odredi, naj
se zastavljena premičnina vzame zastavnemu upniku in izroči nekomu tretjemu, da
jo ima v posesti zanj in za njegov račun, če zastavni upnik ne hrani
zastavljene premičnine tako, kot bi jo moral, če jo brez zastaviteljevega
dovoljenja uporablja ali daje v rabo drugemu ali če je ne uporablja v skladu z
danim dovoljenjem, in sploh če ravna z njo v nasprotju s pogodbo in zakonom.
Napaka zastavljene stvari
161. člen
Če se pokaže, da ima zastavljena premičnina
kakšno stvarno ali pravno napako, za katero zastavni upnik v trenutku sklepanja
zastavne pogodbe ni vedel, oziroma je bilo dogovorjeno, da bo napaka do
izročitve stvari v posest odpravljena in zaradi napake zastavljena premičnina
ne pomeni zadostnega zavarovanja za poplačilo zavarovane terjatve, ima zastavni
upnik pravico zahtevati od zastavitelja drugo primerno zavarovanje.
Predčasna prodaja zastavljene stvari
162. člen
(1) Če se zastavljena premičnina kvari ali
če sicer izgublja vrednost in je nevarnost, da bi postala nezadostna za
zavarovanje upnikove terjatve, lahko sodišče na zahtevo zastavnega upnika ali
zastavitelja po zaslišanju druge stranke lahko odredi, naj bo stvar prodana in
določi pogoje prodaje. Prodaja se opravi na javni dražbi ali po morebitni
borzni ali tržni ceni. Kupnina se po odbitju stroškov postopka in prodaje
izplača zastavnemu upniku na račun zavarovane terjatve tako, da se pri tem
upoštevajo obresti v višini bančne eskontne stopnje v kraju izpolnitve
zavarovane terjatve od dneva plačila do dneva zapadlosti zavarovane terjatve.
(2) Sodišče zavrne zahtevek zastavnega
upnika, če zastavitelj ponudi zastavnemu upniku, da mu bo namesto zastavljene
premičnine priskrbel drugo primerno zavarovanje.
Pravice zastavitelja
163. člen
(1) Na zahtevo zastavitelja sme sodišče
dovoliti, da se zastavljena premičnina proda določeni osebi za določeno ceno,
če spozna, da je cena ugodna in če so s tem obvarovani upravičeni interesi
zastavnega upnika. Kupnina se po odbitju stroškov postopka in prodaje izplača
zastavnemu upniku na račun zavarovane terjatve tako, da se pri tem upoštevajo
obresti v višini bančne eskontne stopnje v kraju izpolnitve zavarovane terjatve
od dneva plačila do dneva zapadlosti zavarovane terjatve.
(2) Zastavitelj, ki potrebuje zastavljeno
premičnino za lastne potrebe, lahko zahteva, da sodišče naloži zastavnemu
upniku njeno vrnitev, če priskrbi drugo primerno zavarovanje.
Varstvo zastavne pravice
164. člen
Zastavni upnik ima v času trajanja zastavne
pravice enako pravno varstvo kot lastnik in lahko pod istimi pogoji zahteva
vrnitev zastavljene stvari, prenehanje vznemirjanja in posestno varstvo.
Vrnitev zastavljene stvari
165. člen
Zastavni upnik mora takoj, ko je zavarovana
terjatev v celoti plačana, zastavitelju vrniti zastavljeno premičnino oziroma
mu omogočiti, da jo prevzame iz neposredne posesti tretjega.
Sodna prodaja zastavljene stvari
166. člen
Če zavarovana terjatev ni poravnana ob
zapadlosti, sme zastavni upnik zahtevati od sodišča odločbo, naj se zastavljena
premičnina proda in opravi poplačilo. Za prodajo se smiselno uporabljajo
predpisi, ki urejajo izvršbo s prodajo premične stvari.
Izvensodna prodaja zastavljene stvari
167. člen
(1) Zastavni upnik in zastavitelj se lahko
z zastavno pogodbo dogovorita, da se zastavljena premičnina lahko proda
izvensodno. Dogovor o izvensodni prodaji mora biti sklenjen pisno. Pri
zastavnih pogodbah, ki se po določilih obligacijskega prava štejejo za
gospodarske pogodbe, se obstoj dogovora o izvensodni prodaji domneva.
(2) Če zavarovana terjatev ni poravnana ob
zapadlosti, lahko zastavni upnik proda zastavljeno premičnino na javni dražbi
ali po morebitni borzni ali tržni ceni. Prodaja se lahko opravi po osmih dneh
od dneva, ko je opozoril dolžnika zavarovane terjatve, pa tudi zastavitelja, če
ta ni ista oseba, da bo tako ravnal. Zastavni upnik mora obema pravočasno
sporočiti dan in kraj prodaje. Zastavni upnik iz izkupička prodaje poplača
svojo celotno terjatev skupaj z obrestmi in stroški, morebitni presežek pa mora
izročiti zastavitelju.
(3) Določila zastavne pogodbe, ki določajo
drugačen način izvensodne prodaje, kot je določen v prejšnjem odstavku, so
nična.
Prenehanje zastavne pravice
168. člen
Zastavna pravica preneha, če zastavni upnik
prostovoljno vrne zastavljeno premičnino v zastaviteljevo posest.
Zastava več zastavnim upnikom
169. člen
(1) Zastavitelj lahko isto premičnino
zastavi več zastavnim upnikom. Drugi in naslednji zastavni upniki pridobijo
zastavno pravico v trenutku, ko zastavitelj o tem obvesti zastavnega upnika, ki
ima stvar v neposredni posesti oziroma za katerega ima stvar v neposredni
posesti tretji.
(2) Če je zastavnemu upniku, ki ima stvar v
posesti, zavarovana terjatev v celoti plačana, mora zastavljeno premičnino
izročiti naslednjemu zastavnemu upniku. Poplačani zastavni upnik ima za stroške
hrambe od plačila zavarovane terjatve do vrnitve zastavno pravico. Šteje se, da
ima ta zastavna pravica isti dan nastanka kot zastavna pravica, ki je prenehala
zaradi plačila zavarovane terjatve.
4. oddelek
NEPOSESTNA ZASTAVNA PRAVICA NA PREMIČNINAH
Pojem
170. člen
Neposestna zastavna pravica je zastavna
pravica na premičnini, pri kateri zastavljena premičnina ni izročena v
neposredno posest zastavnemu upniku niti ni izročena v neposredno posest tretji
osebi za zastavnega upnika, ampak zastavljena premičnina ostane v neposredni
posesti zastavitelja ali tretje osebe zanj.
Nastanek neposestne zastavne pravice
171. člen
(1) Neposestna zastavna pravica nastane s
sporazumom v obliki notarskega zapisa.
(2) Sporazum iz prejšnjega odstavka mora
vsebovati označbo zastavnega upnika in dolžnika zavarovane terjatve ter
zastavitelja, če ta hkrati ni dolžnik zavarovane terjatve, pravni temelj, opis
zastavljene premičnine, podatke, na podlagi katerih jo je mogoče
identificirati, višino in zapadlost zavarovane terjatve oziroma podatke, na
podlagi katerih se lahko višina in zapadlost ustrezno določita. Če je predmet
sporazuma neposestna zastava premičnin, za katere se vodi register iz 177.
člena tega zakona, se za podatke, na podlagi katerih je mogoče identificirati
premičnino, šteje enolični identifikacijski znak premičnine.
(3) Če zastavitelj soglaša z neposredno
izvršljivostjo sporazuma iz prvega odstavka tega člena, ima tak sporazum v
postopku izvršbe učinek rubeža premičnine.
(4) Če je predmet sporazuma iz prvega
odstavka tega člena neposestna zastava premičnin, za katere se vodi register iz
177. člena tega zakona, neposestna zastavna pravica ne glede na prvi odstavek
tega člena nastane z njenim vpisom v ta register. Vpis opravi notar nemudoma po
sklenitvi sporazuma.
Uporaba zastavljene premičnine
172. člen
Zastavitelj lahko uporablja zastavljeno
premičnino v skladu z njenim ekonomskim namenom oziroma dogovorom z zastavnim
upnikom in je nima pravice odtujiti ali obremeniti brez soglasja zastavnega
upnika.
Neposestna zastavna pravica na
zalogah ali na poslovni opremi
173. člen
(1) Predmet neposestne zastavne pravice so
lahko tudi zaloge ali poslovna oprema, ki so na točno določenem prostoru.
(2) Zastavitelj mora na običajen način
skrbeti za obnavljanje zalog.
(3) Zastavitelj mora zastavnemu upniku
omogočiti reden nadzor nad obnavljanjem zalog in stanjem poslovne opreme ter mu
o tem pošiljati izpiske iz svojih knjig, če med strankama ni dogovorjeno drugače.
(4) Sporazum o ustanovitvi neposestne
zastavne pravice na zalogah ali na poslovni opremi mora namesto enoličnega
identifikacijskega znaka premičnine vsebovati natančen opis lege prostora, ki
je območje zastave, in njegov enolični identifikacijski znak.
(5) Ko posamezna premičnina, ki je del
zalog, območje zastave zapusti, zastavna pravica na njej preneha, če
zastavitelj v okviru svoje dejavnosti daje takšne premičnine v promet.
(6) Če je posamezna premičnina, ki je del
zalog ali poslovne opreme, že predmet neposestne zastavne pravice, pridobi
zastavni upnik neposestne zastavne pravice na zalogah ali poslovni opremi
zastavno pravico z najboljšim vrstnim redom, če je v dobri veri glede neobstoja
takšne pravice.
Devastacija zastavljene premičnine
174. člen
(1) Če zastavitelj s svojim ravnanjem ali
opustitvijo zmanjšuje vrednost zastavljene premičnine ali kako drugače
poslabšuje njeno stanje, lahko zastavni upnik zahteva, da se stvar izroči v
neposredno posest njemu ali komu tretjemu za zastavnega upnika.
(2) Z izročitvijo zastavljene premičnine v
neposredno posest zastavnega upnika ali tretjemu se pridobi zastavna pravica na
premičnini (ročna zastava), pri kateri se domneva obstoj sporazuma o izvensodni
prodaji.
Poplačilo iz neposestne zastavne
pravice
175. člen
(1) Če dolžnik ob zapadlosti ne poravna
zavarovane terjatve, mora zastavitelj izročiti zastavnemu upniku zastavljeno
premičnino v neposredno posest.
(2) Z izročitvijo zastavljene premičnine v
neposredno posest zastavnega upnika se pridobi zastavna pravica na premičnini
(ročna zastava), pri kateri se domneva obstoj sporazuma o izvensodni prodaji.
(3) Če zastavitelj ne izroči zastavnemu
upniku zastavljene premičnine, lahko zastavni upnik predlaga izvršbo za
izročitev stvari ali izvršbo s prodajo, če je
zastavitelj soglašal z neposredno izvršljivostjo sporazuma iz prvega odstavka
171. člena tega zakona.
Večkratna zastavitev iste premičnine
176. člen
(1) Premičnina se lahko pod pogoji iz 172.
člena tega zakona večkrat neposestno zastavi. Zastavitelj mora o vsaki kasnejši
neposestni zastavitvi obvestiti vse prejšnje zastavne upnike.
(2) Če se premičnina neposestno zastavi več
zastavnim upnikom, se poplačilo opravi ob zapadlosti prve zavarovane terjatve
preko enega od njih ali tretje osebe (pooblaščenca za prodajo), ki jo
sporazumno določijo. Če sporazum med zastavnimi upniki ni mogoč, osebo določi
na predlog kateregakoli zastavnega upnika sodišče v nepravdnem postopku.
(3) Zastavitelj mora izročiti zastavljeno
premičnino pooblaščencu za prodajo, ki jo opravi v skladu s 167. členom tega
zakona. Po odbitju stroškov prodaje pooblaščenec izkupiček razdeli med zastavne
upnike, upoštevaje vrstni red pridobitve neposestnih zastavnih pravic in zapadlost
zavarovanih terjatev, pri čemer se pri poplačilu nezapadle terjatve upoštevajo
obresti v višini bančne eskontne stopnje v kraju izpolnitve zavarovane terjatve
od dneva plačila do dneva zapadlosti zavarovane terjatve.
Register neposestnih zastavnih pravic
in zarubljenih premičnin
177. člen
(1) Če je mogoča enolična identifikacija
premičnine, se neposestna zastavna pravica na premičninah, za katere tako
določi Vlada Republike Slovenije, vpiše v register neposestnih zastavnih pravic
in zarubljenih premičnin (v nadaljnjem besedilu: register), ki ga upravlja
pravna oseba javnega prava, pristojna za javnopravne evidence in storitve. V
tem primeru se za neposestno zastavno pravico smiselno uporabljajo določila
tega zakona o hipoteki.
(2) Register je informatizirana baza
podatkov. Vpise v register opravijo državni organi in osebe, ki jih za to
pooblašča zakon. Vpis v register izvedejo v elektronski obliki.
(3) V register se vpisujejo podatki o
pravnem temelju zastavne pravice, zavarovani terjatvi, zastavnem upniku,
dolžniku in zastavitelju, če ta ni ista oseba kot dolžnik, ter predpisani
enolični identifikacijski znak zastavljene premičnine.
(4) O zastavnem upniku, dolžniku in
zastavitelju se v register vpisujejo naslednji podatki:
-    
osebno ime, naslov prebivališča, EMŠO in davčna številka fizične osebe,
če fizična oseba nima ne EMŠO ne davčne številke, pa vrsta in številka njenega
osebnega dokumenta;
-    
firma ali ime, sedež, poslovni naslov, matična in davčna številka pravne
osebe ali drug ustrezen identifikacijski podatek;
-    
osebno ime, firma, sedež, poslovni naslov, matična in davčna številka
samostojnega podjetnika posameznika ali posameznika, ki samostojno opravlja
dejavnost, ali drug ustrezen identifikacijski podatek.
(5) Pri vpisih v register se z uporabo EMŠO
ali davčne številke fizične osebe, matične ali davčne številke pravne osebe,
samostojnega podjetnika posameznika ali posameznika, ki samostojno opravlja
dejavnost, ter identifikacijskega znaka premičnine ali nepremičnine ali
zgradbe, v kateri so premičnine, drugi podatki, ki se vodijo v registru,
prevzamejo in se posodabljajo avtomatično iz uradnih evidenc iz sedmega
odstavka tega člena. Če podatkov v povezanih uradnih evidencah ni, se v
register vpišejo ročno.
(6) Po vpisu v register se izda elektronsko
potrdilo o vpisu. Podatki o zastavitvi premičnine, na katero se nanaša vpis, se
na podlagi povezanosti z uradnimi evidencami, v katere se vpisujejo premičnine,
avtomatično posredujejo ali se omogoči njihov prevzem organom, da jih vpišejo v
evidence, ki jih vodijo.
(7) Register je zaradi zagotavljanja
varnosti pravnega prometa, ažurnosti podatkov in usklajenosti uradnih evidenc
povezan z uporabo EMŠO s centralnim registrom prebivalstva, z uporabo matične
številke s Poslovnim registrom Slovenije, z uporabo davčne številke z davčnim
registrom, povezanost z uradno evidenco, v katero se vpisuje premičnina ali
nepremičnina ali zgradba, v kateri so premičnine, ki je predmet vpisa v
register, pa se zagotavlja prek istega povezovalnega znaka, ki se v taki uradni
evidenci vodi.
(8) Vlada Republike Slovenije z uredbo
določi vrste premičnin, za katere se vzpostavi register, vrsto enoličnega
identifikacijskega znaka za premičnine, način vodenja in upravljanja registra,
povezovanja in iskanja podatkov v registru ter tarifo za vpise v register.
Namen in javnost registra ter hramba
podatkov
177.a člen
(1) Podatki v registru se obdelujejo zaradi
zagotavljanja varnosti pravnega prometa ter učinkovite prisilne izterjave in
uveljavljanja terjatev ter so dostopni prek spletnih strani pravne osebe
javnega prava, pristojne za javnopravne evidence in storitve. Podatki iz
registra so javni, razen EMŠO, davčne številke in drugega identifikacijskega
podatka fizične osebe, ki ni subjekt vpisa v Poslovni register Slovenije.
(2) Če je premičnina vpisana v register, se
nihče ne more sklicevati na to, da ni poznal podatkov o zastavni pravici, ki so
vpisani v tem registru.
(3) Dostop do podatkov, ki so javni, ni
mogoč na način, ki bi omogočal ugotovitev, ali je fizična oseba zastavni upnik,
dolžnik oziroma zastavitelj pri katerikoli premičnini, in tudi ne, ali je
določena pravna oseba, samostojni podjetnik posameznik ali posameznik, ki
samostojno opravlja dejavnost, zastavni upnik pri katerikoli premičnini.
(4) Ne glede na omejitve iz prejšnjega odstavka
imajo dostop do vseh podatkov iz registra zastavni upniki, dolžniki in
zastavitelji v zvezi z zadevami, pri katerih so kot taki vpisani, notarji,
izvršitelji, stečajni upravitelji in druge osebe, ki jih zakon pooblašča, da
opravijo vpis v register, ter na podlagi zakona pooblaščene osebe in državni
organi, če jih potrebujejo zaradi opravljanja predpisanih nalog.
(5) Podatki, vpisani v register, se hranijo
pet let od dneva, ko so bili iz registra izbrisani.
5. oddelek
ZASTAVNA PRAVICA NA PRAVICAH
1. odsek
ZASTAVNA PRAVICA NA TERJATVI
Pojem
178. člen
Za zavarovanje terjatve se lahko ustanovi
zastavna pravica na drugi terjatvi, katere predmet je dajatev (zastavljena
terjatev).
Obvestitev dolžnika in izročitev
listine
179. člen
(1) Zastavna pravica na terjatvi nastane v
trenutku, ko dolžnik zastavljene terjatve od zastavitelja prejme obvestilo, da
je terjatev zastavljena.
(2) Zastavitelj mora izročiti zastavnemu
upniku morebitno listino in druga dokazila o zastavljeni terjatvi.
Prepoved izpolnitve zastavitelju
180. člen
Dolžnik zastavljene terjatve lahko po
prejemu obvestila o zastavitvi veljavno izpolni samo zastavnemu upniku.
Dolžnost ohranitve terjatve
181. člen
Zastavni upnik je dolžan ukreniti vse
potrebno za ohranitev zastavljene terjatve.
Izterjanje in vračunanje obresti
182. člen
(1) Če daje zastavljena terjatev pravico do
obresti ali do kakšne druge občasne terjatve, jo mora zastavni upnik izterjati.
(2) Tako doseženi zneski se pobotajo s
stroški, do katerih ima pravico zastavni upnik, z dolgovanimi mu obrestmi in
končno z glavnico.
Prenehanje zavarovane terjatve
183. člen
Če zavarovana terjatev preneha, mora
zastavni upnik obvestiti dolžnika zastavljene terjatve, da je njegova zastavna
pravica prenehala. Dolžnik zastavljene terjatve lahko po prejemu tega obvestila
veljavno izpolni samo zastavitelju.
Izterjava zastavljene terjatve
184. člen
(1) Ko zastavljena terjatev zapade v
plačilo, jo mora zastavni upnik izterjati.
(2) Če je predmet zastavljene terjatve
izročitev kakšne stvari, z izpolnitvijo zastavljene terjatve zastavnemu upniku
nastane zastavna pravica na stvari, s katero je bila terjatev izpolnjena.
(3) Če je predmet zastavljene terjatve
denar, mora zastavni upnik na zastaviteljevo zahtevo položiti izterjani znesek
pri sodišču.
Poplačilo, če je predmet obeh
terjatev denar
185. člen
(1) Če je predmet zastavljene in zavarovane
terjatve denar, sme zastavni upnik obdržati zase toliko, kolikor mu je
dolgovano, preostalo pa mora izročiti zastavitelju.
(2) Če zavarovana terjatev ob zapadlosti
zastavljene terjatve še ni zapadla v plačilo, mora zastavni upnik zavarovano
terjatev zmanjšati za obresti v višini bančne eskontne stopnje v kraju
izpolnitve zavarovane terjatve od dneva plačila zastavljene terjatve do dneva
zapadlosti zavarovane terjatve.
Ugovori dolžnika zastavljene terjatve
186. člen
Dolžnik zastavljene terjatve lahko
uveljavlja proti zastavnemu upniku enake ugovore, kot jih pri odstopu terjatve
dolžnik odstopljene terjatve lahko uveljavlja proti prevzemniku.
2. odsek
ZASTAVNA PRAVICA NA VREDNOSTNEM PAPIRJU
Predmet
187. člen
Zastavna pravica se lahko ustanovi tudi na
vrednostnem papirju.
Nastanek zastavne pravice
188. člen
(1) Če se zastavljeni vrednostni papir
glasi na prinosnika, nastane zastavna pravica, ko je vrednostni papir izročen
zastavnemu upniku.
(2) Če se zastavljeni vrednostni papir
glasi po odredbi ali če se zastavljeni vrednostni papir glasi na ime, vendar se
v skladu z zakonom prenaša z indosamentom, nastane zastavna pravica z
indosamentom, v katerem je navedeno, da je vrednostni papir izročen v zastavo
(indosament v zastavo) in izročitvijo vrednostnega papirja.
(3) Če se zastavljeni vrednostni papir
glasi na ime, nastane zastavna pravica v trenutku, ko dolžnik iz vrednostnega
papirja od zastavitelja prejme obvestilo, da je terjatev iz vrednostnega
papirja zastavljena.
(4) Nastanek zastavne pravice na
vrednostnem papirju, ki je v skladu z zakonom izdan v nematerializirani obliki,
ureja zakon, ki določa način in pogoje izdaje vrednostnega papirja v
nematerializirani obliki.
Smiselna uporaba določil o zastavitvi
terjatve
189. člen
Za zastavitev vrednostnega papirja se
smiselno uporabljajo določila tega zakona, ki urejajo zastavno pravico na
terjatvi.
3. odsek
ZASTAVNA PRAVICA NA DRUGIH PREMOŽENJSKIH PRAVICAH
Način zastavitve
190. člen
Zastavna pravica na drugi premoženjski
pravici nastane na način, ki velja za prenos te pravice, če ni za določeno
pravico predpisano kaj drugega.
Uporaba določil o zastavitvi
premičnine
191. člen
Določila o zastavitvi premičnine se
uporabljajo tudi za zastavitev drugih premoženjskih pravic, če ni zanje
predpisano kaj drugega.
VII. del
ZEMLJIŠKI DOLG
(črtan)
192. člen
(črtan)
193. člen
(črtan)
194. člen
(črtan)
195. člen
(črtan)
196. člen
(črtan)
197. člen
(črtan)
198. člen
(črtan)
199. člen
(črtan)
200. člen
(črtan)
VIII. del
PRENOS V ZAVAROVANJE
1. oddelek
PRENOS LASTNINSKE PRAVICE V ZAVAROVANJE
Pojem
201. člen
(1) Prenos lastninske pravice v zavarovanje
(fiduciarni prenos) je oblika zavarovanja terjatve, pri kateri ostane
premičnina v neposredni posesti prenosnika ali tretje osebe za njega.
(2) Šteje se, da je pridobitelj (fiduciar)
pridobil lastninsko pravico pod razveznim pogojem plačila zavarovane terjatve.
Če je dogovorjeno drugače, je sporazum iz 202. člena tega zakona veljaven, tudi
če ne vsebuje višine in zapadlosti zavarovane terjatve.
(3) Za fiduciarni prenos se smiselno
uporabljajo določila o prenosu lastninske pravice.
Sporazum strank o prenosu lastninske
pravice v zavarovanje
202. člen
(1) Sporazum strank o prenosu lastninske
pravice v zavarovanje mora biti sklenjen v obliki neposredno izvršljivega
notarskega zapisa.
(2) Sporazum iz prejšnjega odstavka mora
vsebovati označbo fiduciarja in prenosnika ter dolžnika zavarovane terjatve, če
ta ni prenosnik, pravni temelj, opis premičnine in višino ter zapadlost
zavarovane terjatve.
Pravice in obveznosti strank
203. člen
(1) Sporazum iz prvega odstavka 202. člena
tega zakona lahko ureja tudi medsebojne pravice in obveznosti strank.
(2) Če sporazum iz prejšnjega odstavka ne
določa drugače, se glede pravic in obveznosti strank v času trajanja razmerja
smiselno uporabljajo določila o neposestni zastavi premičnine.
Poplačilo fiduciarja
204. člen
(1) Če zavarovana terjatev ob zapadlosti ni
plačana, mora prenosnik izročiti premičnino v neposredno posest fiduciarja.
(2) Fiduciar lahko za primerno ceno obdrži
premičnino ali jo proda na način, določen v sporazumu iz 202. člena tega
zakona. Če sporazum ne določa načina prodaje, se smiselno uporabljajo določila
o neposestni zastavi premičnine. Morebitni presežek mora fiduciar izročiti
prenosniku.
Plačilna nesposobnost fiduciarja
205. člen
Prenosnik lahko proti fiduciarjevim upnikom
ugovarja nedopustnost izvršbe in uveljavlja izločitveno pravico v stečaju in
prisilni poravnavi na fiduciarno preneseni premičnini.
Plačilna nesposobnost prenosnika
206. člen
(1) Fiduciar lahko ugovarja nedopustnost
izvršbe na fiduciarno preneseni premičnini proti prenosnikovim upnikom.
(2) Fiduciar ima ob stečaju ali prisilni
poravnavi prenosnika na fiduciarno preneseni premičnini ločitveno pravico.
2. oddelek
ODSTOP TERJATVE V ZAVAROVANJE
Pojem
207. člen
(1) Odstop terjatve v zavarovanje
(fiduciarna cesija) je oblika zavarovanja terjatve, pri kateri odstopnik
(cedent) odstopi terjatev prevzemniku (cesionarju). Če ni drugače dogovorjeno,
se šteje, da je pridobitelj pridobil terjatev pod razveznim pogojem plačila
zavarovane terjatve.
(2) Za fiduciarno cesijo se smiselno
uporabljajo določila o odstopu terjatve.
(3) Če je bila ista terjatev večkrat
odstopljena v zavarovanje, pridobi terjatev tisti, ki mu je bila terjatev
prvemu odstopljena.
Poplačilo cesionarja
208. člen
Če zavarovana terjatev ob zapadlosti ni
plačana, se lahko cesionar poplača iz odstopljene terjatve. Morebitni presežek
mora izročiti cedentu.
Plačilna nesposobnost cesionarja in
cedenta
209. člen
(1) V primeru plačilne nesposobnosti
cesionarja se smiselno uporabljajo določila 205. člena tega zakona.
(2) V primeru plačilne nesposobnosti
cedenta se smiselno uporabljajo določila 206. člena tega zakona samo, če je
sporazum o odstopu terjatve v zavarovanje sklenjen v obliki notarskega zapisa.
IX. del
SLUŽNOSTI
1. oddelek
SPLOŠNO
Pojem
210. člen
Služnost je pravica uporabljati tujo stvar
ali izkoriščati pravico oziroma zahtevati od lastnika stvari, da opušča
določena dejanja, ki bi jih sicer imel pravico izvrševati na svoji stvari
(služeča stvar).
Nastanek služnosti
211. člen
Služnost nastane z
zakonom, na podlagi pravnega posla ali z odločbo državnega organa.
Varstvo služnosti
212. člen
(1) Če kdo služnostnega upravičenca
neutemeljeno moti pri izvrševanju služnosti, lahko ta s tožbo zahteva, da
preprečevanje oziroma motenje preneha.
(2) Za tožbo iz prejšnjega odstavka se
smiselno uporablja prvi odstavek 99. člena tega zakona.
2. oddelek
STVARNA SLUŽNOST
Pojem
213. člen
(1) Stvarna služnost je pravica lastnika
nepremičnine (gospodujoča stvar), izvrševati za njene potrebe določena dejanja
na tuji nepremičnini (pozitivna služnost) ali zahtevati od lastnika služeče
stvari, da opušča določena dejanja, ki bi jih sicer imel pravico izvrševati na
svoji nepremičnini (negativna služnost).
(2) Stvarna služnost ne more obvezovati
lastnika služeče nepremičnine k nekemu dejanju.
(3) Stvarna služnost je lahko ustanovljena
tudi za določen čas ali za določen letni čas.
(4) Določila o lastniku gospodujoče in služeče
nepremičnine veljajo smiselno tudi za užitkarja in imetnika stavbne pravice.
Užitkar in imetnik stavbne pravice ne moreta obremeniti nepremičnine za dalj
časa, kot traja njuna pravica.
Nastanek stvarne služnosti
214. člen
Stvarna služnost nastane z zakonom, na
podlagi pravnega posla ali z odločbo državnega organa.
Nastanek stvarne služnosti na podlagi
pravnega posla
215. člen
(1) Za nastanek stvarne služnosti se poleg
veljavnega pravnega posla, iz katerega izhaja obveznost ustanoviti služnost,
zahteva še zemljiškoknjižno dovolilo in vpis v zemljiško knjigo.
(2) Pogodba o ustanovitvi služnosti mora
vsebovati ime lastnikov gospodujoče in služeče nepremičnine, zemljiškoknjižno
oznako obeh nepremičnin, natančen opis služnosti in morebitno nadomestilo, ki
ga mora plačati lastnik gospodujoče nepremičnine. Nadomestilo se lahko določi v
enkratnem znesku ali v periodično zapadlih obrokih.
Nastanek služnosti z odločbo
216. člen
Stvarna služnost nastane z dnem, ko postane
sodna odločba pravnomočna, odločba upravnega organa pa dokončna.
Priposestvovanje
217. člen
(1) Stvarna služnost nastane s
priposestvovanjem, če je lastnik gospodujoče stvari dejansko izvrševal služnost
v dobri veri deset let.
(2) Stvarna služnost nastane s
priposestvovanjem, če je lastnik gospodujoče stvari dejansko izvrševal služnost
dvajset let, lastnik služeče stvari pa temu ni nasprotoval.
(3) Stvarne služnosti ni mogoče
priposestvovati, če je lastnik gospodujoče stvari zlorabljal zaupanje lastnika
ali neposrednega posestnika služeče stvari, če je služnost izvrševal s silo ali
zvijačo ali če je bila služnost dovoljena do preklica.
(4) Negativne služnosti ni mogoče
priposestvovati.
Tožba na ugotovitev služnosti
218. člen
(1) Služnostni upravičenec lahko zahteva,
da se nasproti lastniku služeče stvari ugotovi obstoj služnosti.
(2) Za tožbo iz prejšnjega odstavka se
smiselno uporablja drugi odstavek 92. člena tega zakona.
Izvrševanje služnosti
219. člen
(1) Stvarna služnost se izvršuje na način,
ki najmanj obremenjuje služno stvar.
(2) Če je za izvrševanje stvarne služnosti
potrebna uporaba kakšne naprave ali je potrebno kakšno dejanje, krije stroške
vzdrževanje ali takega dejanja lastnik gospodujoče stvari.
(3) Če napravo uporablja tudi lastnik
služeče stvari ali je dejanje tudi v njegovem interesu, krijeta stroške
vzdrževanja takšne naprave in stroške takega dejanja lastnik gospodujoče in
lastnik služeče stvari v sorazmerju s koristjo, ki jo imata.
Prenehanje služnosti
220. člen
Stvarna služnost preneha na podlagi
pravnega posla, na podlagi odločbe ali na podlagi zakona.
Prenehanje na podlagi pravnega posla
221. člen
Služnost lahko preneha na podlagi pravnega
posla med lastnikoma gospodujoče in služeče nepremičnine in z izbrisom iz
zemljiške knjige.
Prenehanje na podlagi odločbe
222. člen
(1) Lastnik služeče stvari lahko zahteva,
naj stvarna služnost preneha, če postane nekoristna za uporabo gospodujoče
stvari ali če se bistveno spremenijo okoliščine, v katerih je bila
ustanovljena.
(2) Stvarna služnost preneha z dnem, ko
postane sodna odločba pravnomočna, odločba upravnega organa pa dokončna.
Prenehanje na podlagi zakona
223. člen
Stvarna služnost preneha:
-    
če se lastnik služeče stvari upre njenemu izvrševanju, lastnik
gospodujoče stvari pa svoje pravice tri leta zaporedoma ne izvršuje;
-    
če se ne izvršuje v času, potrebnem za njeno priposestvovanje;
-    
če je gospodujoča oziroma služeča stvar uničena.
Združitev
224. člen
(1) Stvarna služnost preneha, če postane
ista oseba lastnik gospodujoče in služeče nepremičnine.
(2) Če prideta nepremičnini ponovno v last
različnih lastnikov, stvarna služnost oživi, če v vmesnem času ni bila
izbrisana.
(3) Za izbris stvarne služnosti v vmesnem
času zadošča pisna izjava volje lastnika, ki vsebuje zemljiškoknjižno dovolilo.
Delitev stvari
225. člen
(1) Če se gospodujoča nepremičnina razdeli,
ostane stvarna služnost v prid vsem njenim delom.
(2) Če se razdeli služeča nepremičnina,
ostane stvarna služnost samo na tistih delih, na katerih se je izvrševala.
Neprava stvarna služnost
226. člen
(1) Služnost, ki je po svoji vsebini stvarna
služnost, se lahko ustanovi tudi v korist določene osebe. V teh primerih se
glede nastanka in prenehanja uporabljajo določila tega zakona, ki urejajo
osebne služnosti.
(2) Če se služnost iz prejšnjega odstavka
ustanovi v korist osebe, ki upravlja gospodarsko javno infrastrukturo v javno
korist, in je služnost ustanovljena za namen upravljanja te infrastrukture, se
lahko služnost ne glede na drugi odstavek 227. člena tega zakona ustanovi za
čas, ki je daljši od trideset let, ali za nedoločen čas, razen če drug zakon
določa drugačen čas trajanja take služnosti.
(3) Če se v skladu z zakonom, ki ureja
gospodarsko javno infrastrukturo, spremeni oseba, ki upravlja gospodarsko javno
infrastrukturo v javno korist, se služnost iz prejšnjega odstavka prenese na
novega upravljavca.
3. oddelek
OSEBNE SLUŽNOSTI
1. odsek
SPLOŠNO
Pojem
227. člen
(1) Osebna služnost je pravica imetnika, da
uporablja tujo stvar ali izkorišča pravico in traja najdlje do imetnikove
smrti.
(2) Če je osebna služnost ustanovljena v
korist pravne osebe, čas njenega trajanja ne sme biti daljši od trideset let.
Vrste osebnih služnosti
228. člen
Osebne služnosti so:
-    
užitek,
-    
raba,
-    
služnost stanovanja.
Neprenosljivost
229. člen
Imetnik osebne služnosti ne more prenesti,
lahko pa prenese njeno izvrševanje, če ta zakon tako določa.
2. odsek
UŽITEK
Pojem
230. člen
(1) Užitek je osebna služnost, ki daje
pravico uporabljati in uživati tujo stvar ali pravico tako, da se ohranja njena
substanca.
(2) Predmet užitka je lahko nepotrošna
stvar ali pravica, iz katere izvirajo obresti ali druge koristi.
(3) Užitkar svoje pravice ne more prenesti,
lahko pa prenese njeno izvrševanje.
Užitek na solastniškem deležu
231. člen
Predmet užitka je lahko tudi solastniški
delež. V tem primeru ima užitkar pravico izvrševati užitek v obsegu
solastnikove pravice.
Užitek na delu nepremičnine
232. člen
Užitek se lahko ustanovi tudi na delu
nepremičnine tako, da nepremičnino skupaj uporabljata in jo uživata lastnik in
užitkar. V tem primeru se v njunem medsebojnem razmerju šteje, kot da bi bil z
užitkom obremenjen solastniški delež, ki ustreza obsegu uporabe stvari v korist
užitkarja. V razmerju do tretjih pa se šteje, da je nepremičnina obremenjena
kot celota.
Nastanek
233. člen
Užitek nastane na podlagi pravnega posla
ali sodne odločbe.
Nastanek na podlagi pravnega posla
234. člen
(1) Za nastanek užitka se poleg veljavnega
pravnega posla, iz katerega izhaja obveznost ustanoviti užitek, zahteva še
izpolnitev drugih pogojev, ki jih določa ta zakon.
(2) Za pridobitev užitka na nepremičnini se
zahteva zemljiškoknjižno dovolilo in vpis v zemljiško knjigo.
(3) Užitek na premičnini se pridobi z
izročitvijo stvari.
(4) Užitek na pravici se pridobi s poslom,
ki je potreben za prenos pravice.
Nastanek užitka s sodno odločbo
235. člen
Užitek nastane z dnem, ko postane sodna
odločba pravnomočna.
Pregled stvari
236. člen
Užitkar mora lastnika obveščati o vseh
okoliščinah, pomembnih za stvar in mu dopustiti, da jo enkrat letno pregleda.
Stroški, ki bremenijo užitkarja
237. člen
(1) Užitkar mora med trajanjem užitka kot
dober gospodar vzdrževati stvar v skladu z njenim gospodarskim namenom.
Užitkarja bremenijo vsi stroški rabe kot tudi stvarna bremena in javne dajatve
ne glede na korist, ki jo ima od užitka.
(2) Če užitkar ne izpolni katere od obveznosti
iz prejšnjega odstavka in je ogrožena substanca stvari, lahko lastnik od
užitkarja zahteva primerno zavarovanje. Če mu užitkar tega zavarovanja ne da,
lahko lastnik zahteva predčasno prenehanje užitka. V tem primeru ima užitkar
pravico do nadomestila za predčasno prenehanje, ki ga sodišče določi,
upoštevaje stanje stvari in pričakovano trajanje užitka.
Izredna popravila
238. člen
(1) Če je treba zaradi višje sile ali
izrabe stvari opraviti popravilo, ki presega okvire vzdrževanja, mora užitkar o
tem nemudoma obvestiti lastnika.
(2) Če lastnik v primeru iz prejšnjega
odstavka na svoje stroške opravi popravilo, mu užitkar dolguje obresti na
vrednost opravljenih del, potrebnih za vzpostavitev stanja stvari ob
ustanovitvi užitka. Obresti zapadejo v plačilo konec vsakega koledarskega leta,
za zadnje leto pa ob prenehanju užitka.
(3) Če lastnik v primeru iz prvega odstavka
tega člena v razumnem roku noče opraviti popravila, ga lahko opravi užitkar na
svoje stroške. Povrnitev teh stroškov se lahko zahteva ob prenehanju užitka po
pravilih, ki veljajo za dobrovernega posestnika.
Izboljšave
239. člen
Užitkar mora dopustiti lastniku stvari, da
med trajanjem užitka na svoje stroške opravi izboljšave stvari. Za čas, ko je
zaradi izvedbe del omejena užitkarjeva pravica, mu lastnik dolguje denarno
nadomestilo.
Delitev stvari
239.a člen
Ob delitvi stvari, ki je obremenjena z
užitkom, je vsak od delov stvari obremenjen z užitkom v celoti.
Vrnitev stvari
240. člen
(1) Po prenehanju užitka mora posestnik
vrniti stvar njenemu lastniku.
(2) Če stvari ni mogoče vrniti v stanju, v
kakršnem je bila v trenutku ustanovitve užitka, lahko lastnik zahteva
nadomestilo za izgubo zaradi poslabšanja. Užitkar ne odgovarja zaradi
poslabšanj, ki so posledica redne uporabe stvari ali višje sile.
Prenehanje užitka
241. člen
(1) Užitek preneha s potekom časa,
odpovedjo užitkarja ali s smrtjo oziroma prenehanjem užitkarja.
(2) Odpoved je enostranska izjava
užitkarja, da se svoji pravici odpoveduje. Če je predmet užitka nepremičnina,
užitek preneha z izbrisom iz zemljiške knjige.
(3) Užitek preneha, če je stvar uničena. Če
na mesto uničene stvari stopi nova stvar ali pravica, se užitek prenese na to
stvar ali pravico.
Nepravi užitek
242. člen
(1) Predmet užitka so lahko tudi potrošne
stvari in pravice, ki ne dajejo obresti ali koristi.
(2) V primeru iz prejšnjega odstavka se
šteje, da je bila dana v užitek denarna vrednost stvari ali pravice, ki se ob
prenehanju užitka vrne lastniku. Če je tako posebej dogovorjeno, mora užitkar
vrniti valorizirano glavnico.
(3) Za nepravi užitek se smiselno
uporabljajo določila tega zakona o užitku.
Zastaranje zahtevkov
243. člen
Vsi zahtevki za nadomestilo iz razmerja med
lastnikom in užitkarjem zastarajo v enem letu od njihovega nastanka.
3. odsek
RABA
Pojem
244. člen
(1) Raba je osebna služnost, ki daje
pravico uporabljati tujo stvar v skladu z njenim gospodarskim namenom za
potrebe imetnika služnosti tako, da se ohranja njena substanca.
(2) Predmet rabe so lahko samo nepotrošne
stvari.
Obseg pravice rabe
245. člen
(1) Imetnik rabe lahko uporablja stvar v
obsegu, ki izhaja iz pravnega naslova, ki je podlaga za ustanovitev.
(2) Imetnik izvrševanja rabe ne more
prenesti na tretjo osebo.
Smiselna uporaba določil o užitku
246. člen
(1) Za osebno služnost rabe se smiselno
uporabljajo določila tega zakona o užitku.
(2) Če je obseg rabe določen tako, da lahko
stvar uporabljata skupaj lastnik in imetnik rabe, se smiselno uporabljajo
določila tega zakona o užitku na delu nepremičnine.
4. odsek
SLUŽNOST STANOVANJA
Pojem
247. člen
(1) Služnost stanovanja je osebna služnost,
ki daje pravico uporabljati tuje stanovanje ali njegov del za potrebe imetnika
služnosti in njegove družine tako, da se ohranja njegova substanca.
(2) Imetnik služnosti stanovanja ima
pravico do uporabe skupnih delov stanovanjske hiše.
(3) Izvrševanja služnosti stanovanja se ne
more prenesti na tretjo osebo.
Smiselna uporaba določil o užitku
248. člen
Za osebno služnost stanovanja se smiselno
uporabljajo določila tega zakona o užitku.
X. del
STVARNO BREME
Pojem
249. člen
Stvarno breme je pravica, na podlagi katere
je lastnik obremenjene nepremičnine zavezan k bodočim dajatvam ali storitvam.
Nastanek
250. člen
(1) Stvarno breme nastane na podlagi
pravnega posla ali zakona.
(2) Stvarno breme se lahko ustanovi v
korist določene osebe ali v korist vsakokratnega lastnika določene
nepremičnine.
Nastanek na podlagi pravnega posla
251. člen
Za nastanek stvarnega bremena se poleg
veljavnega pravnega posla, iz katerega izhaja obveznost ustanovitve, zahteva še
zemljiškoknjižno dovolilo in vpis v zemljiško knjigo.
Nastanek stvarnega bremena z zakonom
252. člen
Stvarno breme nastane z zakonom v trenutku,
ko so izpolnjeni pogoji, ki jih določa zakon.
Obseg jamstva
253. člen
Lastnik obremenjene nepremičnine odgovarja
z nepremičnino za vse obveznosti, ki izvirajo iz stvarnega bremena.
Delitev nepremičnine
254. člen
(1) Če se razdeli nepremičnina, ki je
obremenjena s stvarnim bremenom, odgovarja vsak lastnik kot solidarni dolžnik.
(2) Če se razdeli nepremičnina, katere
vsakokratni lastnik je imetnik stvarnega bremena, ostane stvarno breme v korist
lastnika vsakega posameznega dela nepremičnine.
Smiselna uporaba določil
255. člen
Za stvarno breme se smiselno uporabljajo
določila tega zakona o služnostih. Za posamezne izpolnitve pa se smiselno
uporabljajo določila, ki veljajo za hipoteko.
XI. del
STAVBNA PRAVICA
Pojem
256. člen
(1) Stavbna pravica je pravica imeti v
lasti zgrajeno zgradbo nad ali pod tujo nepremičnino.
(2) Stavbna
pravica je lahko ustanovljena za določen ali nedoločen čas.
(3) Stavbna pravica je prenosljiva. Za
prenos stavbne pravice se smiselno uporabljajo določila, ki veljajo za prenos
lastninske pravice na nepremičninah.
Nastanek stavbne pravice
257. člen
(1) Za nastanek stavbne pravice se zahteva
poleg veljavnega pravnega posla, iz katerega izhaja obveznost ustanoviti
stavbno pravico, še zemljiškoknjižno dovolilo in vpis v zemljiško knjigo.
(2) Pogodba o ustanovitvi stavbne pravice
mora vsebovati ime lastnika nepremičnine, zemljiškoknjižno oznako nepremičnine,
natančen opis stavbne pravice, čas trajanja stavbne pravice in nadomestilo, ki
ga mora plačati imetnik stavbne pravice lastniku nepremičnine.
(3) Pravni posel, na podlagi katerega se
ustanovi stavbna pravica, ne sme vsebovati razveznega pogoja.
Etažna lastnina zgradbe
258. člen
Zgradba, ki je zgrajena na nepremičnini,
obremenjeni s stavbno pravico, se lahko razdeli v etažno lastnino, če so za to
izpolnjeni pogoji, ki jih določa ta zakon. V tem primeru imajo lastniki
posameznih delov stavbno pravico po idealnih deležih.
Pravice imetnika
259. člen
(1) Imetnik stavbne pravice ima v času
trajanja stavbne pravice pravico uporabljati in uživati nepremičnino.
(2) Če se stavbna pravica nanaša na zgradbo
pod nepremičnino, se mora s pogodbo o ustanovitvi stavbne pravice dogovoriti
glede načina rabe in vzdrževanja zemeljske površine nad zgradbo.
Prenehanje
260. člen
(1) Stavbna pravica preneha z izbrisom iz
zemljiške knjige.
(2) Izbris stavbne pravice se lahko zahteva
po poteku časa, za katerega je bila stavbna pravica ustanovljena.
(3) Če se nepremičnina razdeli, stavbna
pravica preneha na tistih delih, ki niso predmet stavbne pravice.
Predčasno prenehanje stavbne pravice
na podlagi pravnega posla
261. člen
(1) Stavbna pravica lahko predčasno preneha
na podlagi pravnega posla, s katerim se lastnik nepremičnine in imetnik stavbne
pravice sporazumeta o prenehanju.
(2) Za pogodbo o prenehanju se smiselno
uporabljajo določila tega zakona, ki urejajo nastanek stavbne pravice. Če je na
stavbni pravici ustanovljena zastavna pravica, je pogoj za veljavnost pogodbe
pisna izjava zastavnega upnika, da s prenehanjem soglaša.
Predčasno prenehanje stavbne pravice
zaradi kršitve
262. člen
(1) Lastnik nepremičnine lahko zahteva, da
stavbna pravica preneha, če imetnik stavbne pravice ne plačuje nadomestila ali
če izvršuje stavbno pravico preko dogovorjenega obsega.
(2) Sodišče ob prenehanju stavbne pravice
določi primerno nadomestilo, ki ga mora plačati lastnik nepremičnine imetniku
stavbne pravice.
Posledice prenehanja
263. člen
(1) S prenehanjem stavbne pravice postane
zgradba sestavina nepremičnine.
(2) Lastnik
nepremičnine mora imetniku stavbne pravice ob prenehanju plačati nadomestilo v
višini povečanja tržne vrednosti nepremičnine, če se ne dogovorita drugače ali
če drug zakon ne določa drugače.
Zastavitev
264. člen
(1) Stavbna
pravica se lahko zastavi.
(2) Po prenehanju stavbne pravice pridobi
zastavni upnik zastavno pravico na terjatvi imetnika stavbne pravice za plačilo
nadomestila.
Stavbna pravica kot posebna pravica
uporabe
265. člen
Stavbna pravica se lahko ustanovi tudi kot
posebna pravica uporabe, če se s tem ne posega v splošno rabo javnega dobra.

Stvarnopravni zakonik – SPZ (Uradni list RS, št. 87/02) vsebuje naslednja prehodna in
končna določila:
»XII. del
PREHODNA IN KONČNA DOLOČILA
Obstoj
pravic
266. člen
(1) Stvarne pravice, pridobljene pred
uveljavitvijo tega zakona, ostanejo v veljavi z vsebino, kot jo določa ta
zakon.
(2) Zastavne pravice, pridobljene pred
uveljavitvijo tega zakona, ostanejo v veljavi z vsebino, kot so bile
ustanovljene.
Veljavnost
pravnih poslov
267. člen
(1) Pravni posli, ki so bili veljavno
sklenjeni pred uveljavitvijo tega zakona, ostanejo v veljavi tudi, če ne
izpolnjujejo obličnostnih zahtev po tem zakonu.
(2) Če je bil pred uveljavitvijo tega
zakona veljavno sklenjen pravni posel, ki predstavlja pravni naslov za vpis v
zemljiško knjigo, se vpis na podlagi tega pravnega naslova izvede po pravilih,
ki so veljala pred uveljavitvijo tega zakona.
Nadaljevanje
postopkov
268. člen
Vsi postopki, ki so se začeli pred
uveljavitvijo tega zakona, se zaključijo po določilih prejšnjih predpisov,
razen če ta zakon določa drugače.
Trajanje
priposestvovanja
269. člen
(1) Glede priposestvovalne dobe, ki je
začela teči pred uveljavitvijo tega zakona, se upoštevajo določila tega zakona.
(2) Dobroverni posestnik ter dobroverni in
zakoniti posestnik po zakonu o temeljnih lastninskopravnih razmerjih sta glede
trajanja priposestvovalne dobe izenačena z dobrovernim lastniškim posestnikom
po tem zakonu.
Etažna
lastnina
270. člen
(1) Etažni lastniki, ki so pridobili etažno
lastnino do uveljavitve tega zakona in s pogodbo še niso uredili medsebojnih
razmerij, morajo skleniti pogodbo o medsebojnih razmerjih v enem letu od
uveljavitve tega zakona.
(2) Če solastniški deleži na skupnih delih
še niso določeni, se morajo določiti s pogodbo iz prejšnjega odstavka.
(3) Če pogodba o medsebojnih razmerjih ni
sklenjena v roku iz prvega odstavka tega člena, lahko vsak od etažnih lastnikov
predlaga, da vsebino pogodbe določi sodišče v nepravdnem postopku.
Več
uporabnikov iste nepremičnine
271. člen
(1) Če sta zemljišče in zgradba na
zemljišču v skladu s predpisi, ki so veljali pred uveljavitvijo tega zakona,
predmet lastninske pravice, postane z dnem uveljavitve tega zakona zgradba
sestavina nepremičnine, če je lastnik zemljišča in zgradbe isti.
(2) V primeru iz prejšnjega odstavka, ko
lastnik ni isti, postane z dnem uveljavitve tega zakona zgradba sestavina
nepremičnine, lastnik zgradbe pa pridobi na nepremičnini stavbno pravico, ki
traja toliko časa, dokler stoji zgradba. Lastnik nepremičnine in imetnik
stavbne pravice morata medsebojna razmerja urediti s pogodbo iz drugega
odstavka 257. člena tega zakona v treh letih od njegove uveljavitve.
(3) Na javnem dobru se v primeru iz
prejšnjega odstavka stavbna pravica pridobi kot posebna pravica uporabe javnega
dobra.
(4) Če sporazum ni sklenjen v roku iz
drugega odstavka tega člena, lahko vsak od lastnikov zahteva, da vsebino sporazuma
določi sodišče v nepravdnem postopku. Sodišče pri določanju vsebine upošteva
okoliščine v katerih je bila postavljena zgradba in razmerja med lastnikoma
pred uveljavitvijo tega zakona. Pri določanju nadomestil mora sodišče
upoštevati določila zakona, ki urejajo razlastitev.
Podzakonski
akt
272. člen
Podzakonski predpis iz tretjega odstavka
119. člena tega zakona izda minister, pristojen za pravosodje, v soglasju z
ministrom, pristojnim za stanovanjske zadeve, v šestih mesecih od uveljavitve
tega zakona.
Razveljavitev
273. člen
(1) Z uveljavitvijo tega zakona se
razveljavijo:
-    
31. člen, drugi odstavek 34. člena in 38. člen zakona o evidentiranju
nepremičnin, državne meje in prostorskih enot (Uradni list RS, št. 52/2000);
-    
121. člen, 122. člen, prvi odstavek 123. člena, drugi in tretji odstavek
124. člena, 127. člen, 136. člen, 137. člen, 140. člen, 143. člen, 144. člen,
prvi odstavek 148. člena in 149. člen zakona o nepravdnem postopku (Uradni list
SRS, št. 30/86 in 20/88);
-    
12. člen, 13. člen, 14. člen, 15. člen, 17. člen, 22. člen, 23. člen,
24. člen, 25. člen, 26. člen, 27. člen, 31. člen, 32. člen, 33. člen, 35. člen,
36. člen in 38. člen stanovanjskega zakona (Uradni list RS, št. 18/91, 19/91,
9/94 – odločba US, 21/94, 29/95 – ZPDF, 23/96, 24/96 – odločba US, 44/96 –
odločba US, 1/2000, 1/2000 – odločba US in 22/2000 – ZJS);
-    
zakon o postopku z najdenimi stvarmi (Uradni list RS, št. 31/76).
(2) Z uveljavitvijo tega zakona se v
nepravdnih postopkih, namesto razveljavljenih določil zakona o nepravdnem postopku,
uporabljajo ustrezna določila tega zakona.
Prenehanje
uporabe določil drugih zakonov
274. člen
(1) Z uveljavitvijo tega zakona se preneha
uporabljati zakon o temeljnih lastninskopravnih razmerjih (Uradni list SFRJ,
št. 6/80, 20/80 in 36/90).
(2) Z uveljavitvijo tega zakona se
prenehajo uporabljati določila triindvajsetega poglavja (249. do 255. člena)
zakona o izvršbi in zavarovanju (Uradni list RS, št. 51/98, 11/99 – odločba US,
89/99 – ZPPLPS, 11/2001 – ZRacS-1 in 75/2002) o nastanku zastavne pravice,
razen določil za nepremičnine, ki niso vpisane v zemljiško knjigo in se
uporabljajo do njihovega vpisa v zemljiško knjigo.
(3) S predlogom za vpis nepremičnine v
zemljiško knjigo mora lastnik predlagati tudi vpis zastavne pravice, ki je
nastala po določilu prejšnjega odstavka, ter vseh drugih zastavnih pravic, ki
so na tej nepremičnini nastale pred uveljavitvijo tega zakona. Če tega ne
stori, iz listine, ki je podlaga za vpis, pa izhaja, da je na nepremičnini
ustanovljena zastavna pravica, sodišče po uradni dolžnosti opravi vpis take
pravice.
(4) Vpis neposestne zastavne pravice, ki je
nastala pred vzpostavitvijo registra iz 177. člena tega zakona, mora notar
zahtevati v treh mesecih po njegovi vzpostavitvi. V zahtevi mora navesti tudi
predpisani enolični identifikacijski znak za premičnino. Šteje se, da v tem
roku opravljeni vpis učinkuje od dneva nastanka neposestne zastavne pravice.
(5) Z uveljavitvijo tega zakona se
prenehajo uporabljati določila XXVIII. poglavja (členi 966 do 996) zakona o
obligacijskih razmerjih (Uradni list SFRJ, št. 29/78, 39/85, 45/89 – odločba
US, 57/89, 88/99 – ZRTVS-B, 83/2001 – OZ in 30/2002 – ZPlaP).
Uporaba
153. člena zakona
275. člen
Določilo drugega odstavka 153. člena tega
zakona o notarski prodaji zastavljene nepremičnine se uporablja od uveljavitve
zakona, ki bo določil pravila notarske prodaje zastavljene nepremičnine.
Vacatio
legis
276. člen
Ta zakon začne veljati 1. januarja 2003.«.

Zakon o spremembah Stvarnopravnega zakonika –
SPZ-A (Uradni list RS,
št. 91/13) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Za zemljiške dolgove, ki so bili
ustanovljeni pred uveljavitvijo tega zakona in zemljiške dolgove, ki so vpisani
v zemljiško knjigo po uveljavitvi tega zakona na podlagi zemljiškoknjižnega
predloga, vloženega pred uveljavitvijo tega zakona, se uporabljajo določbe
drugega odstavka 108. člena, drugega odstavka 110. člena, 111. člena in 192. do
200. člena Stvarnopravnega zakonika (Uradni list RS, št. 87/02).
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah
Stvarnopravnega zakonika – SPZ-B
(Uradni list RS, št. 23/20) vsebuje naslednje prehodne in
končno določbo:
»PREHODNE IN KONČNA DOLOČBA
21. člen
(ohranitev
pravic)
(1) Neposestne zastavne pravice, ki se
vpišejo v register iz 177. člena Stvarnopravnega zakonika (Uradni list RS,
št. 87/02 in 91/13) do 1. julija 2020, se ne glede na določbe
spremenjenih 171. in 173. člena, tretjega odstavka 175. člena in 177. člena ter
novega 177.a člena zakona ohranijo z vsebino, kot so bile ustanovljene in
vpisane v ta register.
(2) Neposestne zastavne pravice iz
prejšnjega odstavka, ustanovljene na opremi, se od 1. julija 2020 dalje
ohranijo kot neposestne zastavne pravice na poslovni opremi po spremenjenem
173. členu zakona, četudi po svoji naravi predmet zavarovanja ni poslovna oprema.
22. člen
(uskladitev
predpisa)
Vlada Republike Slovenije uskladi predpis
iz osmega odstavka spremenjenega 177. člena zakona v dveh mesecih po
uveljavitvi tega zakona.
23. člen
(sprememba
Zakona o izvršbi in zavarovanju)
V Zakonu o izvršbi in zavarovanju (Uradni
list RS, št. 3/07 – uradno prečiščeno besedilo, 93/07, 37/08 – ZST-1,
45/08 – ZArbit, 28/09, 51/10, 26/11, 17/13 – odl. US, 45/14 – odl. US, 53/14,
58/14 – odl. US, 54/15, 76/15 – odl. US, 11/18, 53/19 – odl. US in 66/19 –
ZDavP-2M) se v 81. členu četrti odstavek spremeni tako, da se glasi:
»(4) Po vpisu v register neposestnih
zastavnih pravic in zarubljenih premičnin se podatki o rubežu in prepovedi
razpolaganja s premičnino, na katero se nanaša vpis, na podlagi povezanosti z
uradnimi evidencami, v katere se vpisujejo premičnine, avtomatično posredujejo
ali se omogoči njihov prevzem organom, da jih vpišejo v evidence, ki jih
vodijo, in listine, s katerimi se dokazuje lastništvo premičnine. Dolžnik je
dolžan predložiti listine za vpis v treh dneh po prejemu zahteve od organa, ki
vodi takšno uradno evidenco, sicer organ obvesti izvršitelja, ki dolžniku
odvzame listino in registrske označbe za premičnino ter jih izroči temu
organu.«.
24. člen
(prenehanje
veljavnosti posameznih določb Zakona o izvršbi in zavarovanju)
Z dnem uveljavitve tega zakona prenehajo
veljati drugi in tretji stavek petega odstavka, šesti odstavek, sedmi odstavek,
drugi in tretji stavek osmega odstavka, deveti odstavek ter deseti odstavek 81.
člena Zakona o izvršbi in zavarovanju (Uradni list RS, št. 3/07 – uradno
prečiščeno besedilo, 93/07, 37/08 – ZST-1, 45/08 – ZArbit, 28/09, 51/10, 26/11,
17/13 – odl. US, 45/14 – odl. US, 53/14, 58/14 – odl. US, 54/15, 76/15 – odl.
US, 11/18, 53/19 – odl. US in 66/19 – ZDavP-2M).
25. člen
(začetek
uporabe posameznih določb zakona)
(1) Spremenjeni 171. in 173. člen, tretji
odstavek 175. člena in 177. člen ter novi 177.a člen zakona se začnejo
uporabljati 1. julija 2020.
(2) Novi šesti odstavek 105. člena zakona
in novi 127.a do 127.č člen zakona se začnejo uporabljati 1. julija 2021.
(3) Do začetka uporabe spremenjenih določb
171. in 173. člena, tretjega odstavka 175. člena in 177. člena zakona se
uporabljajo določbe 171. in 173. člena, tretji odstavek 175. člena in 177.
člen Stvarnopravnega zakonika (Uradni list RS, št. 87/02 in 91/13).
26. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.