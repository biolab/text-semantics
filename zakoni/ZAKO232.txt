1. člen
Ta zakon določa merila in pogoje, pod
katerimi se kmetom in članom njihovih gospodarstev, ki so zavarovani na podlagi
predpisov o pokojninskem in invalidskem zavarovanju (v nadaljnjem besedilu:
zavarovanci), lahko zmanjšajo ali odpišejo prispevki za pokojninsko in
invalidsko zavarovanje.
Prispevki za pokojninsko in invalidsko
zavarovanje, zmanjšani ali odpisani po tem zakonu, se štejejo za plačane.
Zmanjšane ali odpisane prispevke Zavodu za
pokojninsko in invalidsko zavarovanje Slovenije (v nadaljnjem besedilu: zavod)
poravna Republika Slovenija iz državnega proračuna.
Obveznost iz prejšnjega odstavka se poravna
do 31. marca tekočega leta za preteklo leto na podlagi pisnega zahtevka zavoda
v višini zmanjšanih ali odpisanih prispevkov.
2. člen
Za elementarne nesreče po tem zakonu se štejejo:
-       
toča,
-       
neurje,
-       
pozeba,
-       
poplava,
-       
suša,
-       
žled,
-       
premikanje zemeljskih tal,
-       
požar,
-       
pogin živine,
-       
rastlinske bolezni in škodljivci.
3. člen
Prispevki se zavarovancem lahko zmanjšajo
ali odpišejo le v primerih elementarnih nesreč, če je škodo ocenila občinska
komisija, pristojna na podlagi posebnih predpisov.
Škoda iz prejšnjega odstavka se izrazi v
odstotku glede na letni katastrski dohodek kmetije.
4. člen
Zaradi elementarnih nesreč se zavarovanci
razvrstijo v dve kategoriji glede na odstotek prizadetosti:
-       
v I. kategorijo prizadetosti se razvrstijo tisti, katerim je ocenjena
škoda povzročila izgubo donosa od 80 do 100% letnega katastrskega dohodka;
-       
v II. kategorijo prizadetosti se razvrstijo tisti, katerim je ocenjena
škoda povzročila izgubo donosa od 30 do 80% letnega katastrskega dohodka.
5. člen
Zavarovancu I. kategorije prizadetosti se
letni prispevek v celoti odpiše, zavarovancu II. kategorije prizadetosti pa se
prispevek zmanjša za enak odstotek, kot je ocenjen odstotek izgube letnega
katastrskega dohodka.
Zavarovancu iz prejšnjega odstavka se
odpiše oziroma zmanjša letni prispevek od osnove, od katere je bil zavarovan,
vendar največ od zneska najnižje pokojninske osnove.
6. člen
Zaradi premikanja zemeljskih tal ali požara
na gospodarskih in stanovanjskih poslopjih se zavarovancu zmanjša plačilo
letnega prispevka, če so po oceni pristojne komisije gospodarska oziroma
stanovanjska poslopja neuporabna.
Če je škoda nastala na gospodarskih in
stanovanjskih poslopjih, se prispevek lahko zmanjša do 100%.
Če je škoda nastala samo na gospodarskem
ali samo na stanovanjskem poslopju, se prispevek lahko zmanjša do 50%.
7. člen
Pogin živine se za zmanjšanje ali odpis
prispevka upošteva le, če skupni znesek katastrskega dohodka in drugih dohodkov
zavarovanca iz kmetijske dejavnosti ne presega zneska, ki velja pri pokojninskem in invalidskem zavarovanju kot cenzus za pridobitev pravice do varstvenega dodatka, s tem da
se katastrski dohodek pomnoži s polovičnim predpisanim faktorjem in če
zavarovanec pogina ni mogel preprečiti.
Mnenje o vzroku pogina in o uporabljenih
varnostnih ukrepih poda veterinarska služba, ki je živino zdravila oziroma
pregledala.
Za pogin živine v smislu tega zakona se ne
šteje prisilni zakol.
Za pogin živine, plemenske govedi ali
delovnih živali in plemenskih svinj se odmerjeni prispevek zmanjša največ do
30%.
Za pogin pitane živali ali drobnice se
odmerjeni prispevek zmanjša največ do 30%, če pogine cela čreda in če je
prireja glavni vir dohodka.
Na območjih z zmanjšanimi možnostmi za
kmetijsko proizvodnjo se prispevek iz prejšnjih dveh odstavkov zmanjša še za
10%.
Za živino v smislu tega člena se štejejo
vse živali, ki prinašajo prihodek kmetije.
8. člen
Škoda zaradi rastlinskih bolezni in
škodljivcev se za zmanjšanje ali odpis prispevka upošteva le, če je zavarovanec
ni mogel preprečiti z varstvenimi ukrepi, ki bi jih izvedel dober gospodar.
Škodo iz prejšnjega odstavka oceni
pristojna občinska komisija in jo izrazi v odstotku glede na letni katastrski
dohodek.
9. člen
V primeru elementarnih nesreč zavarovanec
vloži zahtevo za odpis ali zmanjšanje prispevkov po tem zakonu pri pristojni
izpostavi Republiške uprave za javne prihodke v roku 15 dni od nastanka škode.
10. člen
O zmanjšanju oziroma odpisu prispevkov po
tem zakonu odloča izpostava Republiške uprave za javne prihodke na podlagi
podatkov o ocenjeni škodi.
Izpostava Republiške uprave za javne
prihodke posredujejo zavodu zapisnike o ocenitvi škode, sezname zavarovancev,
katerim so prispevki zmanjšani ali odpisani ter zneske zmanjšanih ali odpisanih
prispevkov.
Republiška uprava za javne prihodke
posreduje ministrstvu, pristojnem za delo, družino in socialne zadeve, podatke
o številu zavarovancev, katerim so prispevki zmanjšani ali odpisani in o skupnem
znesku zmanjšanih ali odpisanih prispevkov.
11. člen
Določbe tega zakona se lahko uporabljajo
tudi za zmanjšanje ali odpis prispevkov, ki so bili zavarovancem odloženi
zaradi suše v letu 1992.

Zakon o pogojih,
pod katerimi se kmetom zmanjšani ali odpisani prispevki štejejo za plačane
(Uradni list RS, št. 48/92)
vsebuje naslednjo končno določbo:
»12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o
spremembah in dopolnitvah zakona o pogojih, pod katerimi se kmetom zmanjšani
ali odpisani prispevki štejejo za plačane (Uradni list RS, št. 21/95)
vsebuje naslednjo prehodno in končno določbo:
»6. člen
Kmetom in članom njihovih gospodarstev, ki
so za leto 1993 izpolnjevali pogoje za zmanjšanje ali odpis prispevkov za
pokojninsko in invalidsko zavarovanje zaradi elementarne nesreče, pa upravni
odbor zavoda predlogov za zmanjšanje ali odpis prispevkov ni sprejel, lahko
izvedejo zmanjšanje ali odpis prispevkov pristojne izpostave Republiške uprave
za javne prihodke.
Obveznosti iz prejšnjega odstavka se zavodu
poravnajo v skladu s tretjim odstavkom 1. člena tega zakona na podlagi
njegovega pisnega zahtevka do 31. junija 1995.
7. člen
Ta zakon začne veljati petnajsti dan po
objavi v Uradnem listu Republike Slovenije.«.