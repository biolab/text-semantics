I. SPLOŠNE DOLOČBE
1. člen
(namen zakona)
(1) Ta zakon ureja delovna razmerja, ki se sklepajo s pogodbo
o zaposlitvi med delavcem in delodajalcem, v skladu z:
-       
Direktivo Sveta 91/533/EGS z dne 14. oktobra 1991 o obveznosti
delodajalca, da zaposlene obvesti o pogojih, ki se nanašajo na pogodbo o
zaposlitvi ali delovno razmerje (UL L št. 288, 18. 10. 1991),
-       
Direktivo Sveta 1999/70/ES z dne 28. junija 1999 o okvirnem sporazumu o
delu za določen čas, sklenjenem med ETUC, UNICE in CEEP (UL L št. 175, 10. 7.
1999),
-       
Direktivo Sveta 97/81/ES z dne 15. decembra 1997 o okvirnem sporazumu o
delu s krajšim delovnim časom, sklenjenem med UNICE, CEEP in ETUC (UL L št.
206, 29. 7. 1991),
-       
Direktivo Sveta 91/383/ EGS z dne 25. junija 1991, s katero se
dopolnjujejo ukrepi za spodbujanje izboljšav glede varnosti in zdravja pri delu
za delavce z delovnim razmerjem za določen čas ali z začasnim delovnim razmerjem
(UL L št. 299, 18. 11. 2003),
-       
Direktivo 2003/88/ES Evropskega parlamenta in Sveta z dne 4. novembra
2003 o določenih vidikih organizacije delovnega časa – združena verzija (UL L
št. 216, 20. 8. 1994),
-       
Direktivo Sveta 94/33/ES z dne 22. junija 1994 o varstvu mladih ljudi
pri delu (UL L št. 216, 20. 8. 1994), 
-       
Direktivo Sveta 98/59/ES z dne 20. julija 1998 o približevanju
zakonodaje držav članic v zvezi s kolektivnimi odpusti – združena verzija (UL L
št. 225, 12. 8. 1998),
-       
Direktivo Sveta 2001/23/ES z dne 12. marca 2001 o približevanju
zakonodaje držav članic v zvezi z ohranjanjem pravic delavcev v primeru prenosa
podjetij, obratov ali delov podjetij ali obratov – združena verzija (UL L št.
82, 22. 3. 2001),
-       
Direktivo 96/71/ES Evropskega parlamenta in Sveta z dne 16. decembra
1996 o napotitvi delavcev na delo v okviru opravljanja storitev (UL L št. 18,
21. 1. 1997),
-       
Direktivo Sveta 2000/43/ES z dne 29. junija 2000 o izvajanju načela
enakega obravnavanja oseb, ne glede na raso ali narodnost (UL L št. 180, 19. 7.
2000),
-       
Direktivo Sveta 2000/78/ES z dne 27. novembra 2000 o splošnih okvirih
enakega obravnavanja pri zaposlovanju in delu (UL L št. 303, 2. 12. 2000),
-       
Direktivo Sveta 92/85/EGS z dne 19. oktobra 1992 o uvedbi ukrepov za
spodbujanje izboljšav na področju varnosti in zdravja pri delu nosečih delavk
in delavk, ki so pred kratkim rodile ali dojijo (deseta posebna direktiva v
smislu člena 16(1) direktive 89/391/EGS (UL L št. 348, 28. 11. 1992),
-       
Direktivo Sveta 75/117/EGS z dne 10. februarja 1975 o približevanju
zakonodaje držav članic v zvezi z uporabo načela enakega plačila za moške in
ženske (UL L št. 45, 19. 2. 1975),
-       
Direktivo Sveta 76/207/EGS z dne 9. februarja 1976 o izvajanju načela
enakega obravnavanja moških in žensk v zvezi z dostopom do zaposlitve,
poklicnega usposabljanja in napredovanja ter delovnih pogojev (UL L št. 39, 14.
2. 1976), kot je bila nazadnje spremenjena z Direktivo 2002/73/ES Evropskega
parlamenta in Sveta z dne 23. septembra 2002 o spremembi Direktive Sveta 76/207/EGS
o izvrševanju načela enakega obravnavanja moških in žensk v zvezi z dostopom do
zaposlitve, poklicnega usposabljanja in napredovanja ter delovnih pogojev (UL L
št. 269, 5. 10. 2002),
-       
Direktivo Sveta 97/80/ES z dne 15. decembra 1997 o dokaznem bremenu v
primerih diskriminacije zaradi spola (UL L št. 14, 20. 1. 1998),
-       
Direktivo 2002/14/ES Evropskega parlamenta in Sveta z dne 11. marca 2002
o določitvi splošnega okvira za obveščanje in posvetovanje z delavci v Evropski
skupnosti (UL L št. 80, 23. 3. 2002).
(2) Cilji zakona so vključevanje delavcev v delovni proces,
zagotavljanje usklajenega poteka delovnega procesa ter preprečevanje
brezposelnosti, pri čemer se upošteva pravica delavcev do svobode dela,
dostojanstva pri delu in varuje interese delavcev v delovnem razmerju.
2. člen
(urejanje delovnih razmerij)
Če ni s posebnim zakonom drugače določeno, ureja ta zakon
tudi delovna razmerja delavcev, zaposlenih v državnih organih, lokalnih
skupnostih in v zavodih, drugih organizacijah ter zasebnikih, ki opravljajo
javno službo.
(2) Ta zakon ureja tudi delovna razmerja mobilnih delavcev,
če ni glede delovnega časa, nočnega dela, odmorov in počitkov drugače določeno
s posebnim zakonom.
3. člen
(uporaba zakona)
(1) Ta zakon se uporablja za delovna razmerja med delodajalci,
ki imajo sedež ali prebivališče v Republiki Sloveniji, in pri njih zaposlenimi
delavci.
(2) Ta zakon se uporablja tudi za delovna razmerja med tujimi
delodajalci in delavci, sklenjena na podlagi pogodbe o zaposlitvi na območju Republike
Slovenije.
(3) Za delavce, ki jih tuji delodajalec napoti na delo v
Republiko Slovenijo na podlagi pogodbe o zaposlitvi po tujem pravu, se
uporablja ta zakon v skladu z določbami, ki urejajo položaj delavcev, napotenih
na delo v Republiko Slovenijo.
4. člen
(definicija delovnega razmerja)
(1) Delovno razmerje je razmerje med delavcem in
delodajalcem, v katerem se delavec prostovoljno vključi v organiziran delovni
proces delodajalca in v njem za plačilo, osebno in nepretrgano opravlja delo po
navodilih in pod nadzorom delodajalca.
(2) V delovnem razmerju je vsaka od pogodbenih strank dolžna
izvrševati dogovorjene ter predpisane pravice in obveznosti.
5. člen
(opredelitev delavca in delodajalca)
(1) Delavec po tem zakonu je vsaka fizična oseba, ki je v
delovnem razmerju na podlagi sklenjene pogodbe o zaposlitvi.
(2) Delodajalec po tem zakonu je pravna in fizična oseba ter
drug subjekt, kot je državni organ, lokalna skupnost, podružnica tujega
podjetja ter diplomatsko in konzularno predstavništvo, ki zaposluje delavca na
podlagi pogodbe o zaposlitvi.
(3) Manjši delodajalec po tem zakonu je delodajalec, ki zaposluje
deset ali manj delavcev.
(4) V zakonu uporabljena izraza delavec in delodajalec,
zapisana v moški spolni slovnični obliki, sta uporabljena kot nevtralna za ženske
in za moške.
6. člen
(prepoved diskriminacije in povračilnih ukrepov)
(1) Delodajalec mora iskalcu zaposlitve (v nadaljnjem
besedilu: kandidatu) pri zaposlovanju ali delavcu v času trajanja delovnega
razmerja in v zvezi s prenehanjem pogodbe o zaposlitvi zagotavljati enako
obravnavo ne glede na narodnost, raso ali etnično poreklo, nacionalno in
socialno poreklo, spol, barvo kože, zdravstveno stanje, invalidnost, vero ali
prepričanje, starost, spolno usmerjenost, družinsko stanje, članstvo v sindikatu,
premoženjsko stanje ali drugo osebno okoliščino v skladu s tem zakonom,
predpisi o uresničevanju načela enakega obravnavanja in predpisi o enakih
možnostih žensk in moških.
(2) Enako obravnavo glede na osebne okoliščine iz prejšnjega
odstavka mora delodajalec zagotavljati kandidatu oziroma delavcu zlasti pri
zaposlovanju, napredovanju, usposabljanju, izobraževanju, prekvalifikaciji,
plačah in drugih prejemkih iz delovnega razmerja, odsotnostih z dela, delovnih
razmerah, delovnem času in odpovedi pogodbe o zaposlitvi.
(3) Prepovedani sta neposredna in posredna diskriminacija
zaradi katere koli osebne okoliščine iz prvega odstavka tega člena. Neposredna
diskriminacija obstaja, če je oseba zaradi določene osebne okoliščine bila, je
ali bi lahko bila v enakih ali podobnih situacijah obravnavana manj ugodno kot
druga oseba. Posredna diskriminacija zaradi osebne okoliščine obstaja, kadar je
oseba z določeno osebno okoliščino bila, je ali bi lahko bila zaradi navidezno
nevtralnega predpisa, merila ali prakse v enakih ali podobnih situacijah in
pogojih v manj ugodnem položaju kot druge osebe, razen če ta predpis, merilo
ali prakso objektivno upravičuje zakoniti cilj in če so sredstva za doseganje
tega cilja ustrezna in potrebna. Neposredna ali posredna diskriminacija so tudi
navodila za diskriminiranje oseb na podlagi katere koli osebne okoliščine.
(4) Manj ugodno obravnavanje delavcev, ki je povezano z
nosečnostjo ali starševskim dopustom, se šteje za diskriminacijo. 
(5) Različno obravnavanje, temelječe na kateri od osebnih
okoliščin iz prvega odstavka tega člena, ne pomeni diskriminacije, če zaradi
narave dela oziroma okoliščin, v katerih se delo opravlja, določena osebna
okoliščina predstavlja bistven in odločilen pogoj za delo in je takšna zahteva
sorazmerna ter upravičena z zakonitim ciljem.
(6) Če kandidat oziroma delavec v primeru spora navaja
dejstva, ki opravičujejo domnevo, da je bila kršena prepoved diskriminacije,
mora delodajalec dokazati, da v obravnavanem primeru ni kršil načela enakega
obravnavanja oziroma prepovedi diskriminacije.
(7) V primeru kršitve prepovedi diskriminacije je delodajalec
kandidatu oziroma delavcu odškodninsko odgovoren po splošnih pravilih civilnega
prava.
(8) Diskriminirane osebe in osebe, ki pomagajo žrtvi
diskriminacije, ne smejo biti izpostavljene neugodnim posledicam zaradi
ukrepanja, ki ima za cilj uveljavitev prepovedi diskriminacije.
6.a člen
(prepoved spolnega in drugega nadlegovanja ter trpinčenja na
delovnem mestu)
(1) Prepovedano je spolno in drugo nadlegovanje. Spolno nadlegovanje
je kakršna koli oblika neželenega verbalnega, neverbalnega ali fizičnega
ravnanja ali vedenja spolne narave z učinkom ali namenom prizadeti dostojanstvo
osebe, zlasti kadar gre za ustvarjanje zastraševalnega, sovražnega,
ponižujočega, sramotilnega ali žaljivega okolja. Nadlegovanje je vsako neželeno
vedenje, povezano s katero koli osebno okoliščino, z učinkom ali namenom
prizadeti dostojanstvo osebe ali ustvariti zastraševalno, sovražno, ponižujoče,
sramotilno ali žaljivo okolje. 
(2) Spolno in drugo nadlegovanje iz prejšnjega odstavka se
šteje za diskriminacijo po določbah tega zakona. 
(3) Odklonitev ravnanj iz prvega odstavka tega člena s strani
prizadetega kandidata oziroma delavca ne sme biti razlog za diskriminacijo pri
zaposlovanju in delu. 
(4) Prepovedano je trpinčenje na delovnem mestu. Trpinčenje
na delovnem mestu je vsako ponavljajoče se ali sistematično, graje vredno ali
očitno negativno in žaljivo ravnanje ali vedenje, usmerjeno proti posameznim
delavcem na delovnem mestu ali v zvezi z delom.
7. člen
(omejitev avtonomije pogodbenih strank)
(1) Pri sklepanju in prenehanju pogodbe o zaposlitvi in v
času trajanja delovnega razmerja sta delodajalec in delavec dolžna upoštevati
določbe tega in drugih zakonov, ratificiranih in objavljenih mednarodnih
pogodb, drugih predpisov, kolektivnih pogodb in splošnih aktov delodajalca. 
(2) S pogodbo o zaposlitvi oziroma s kolektivno pogodbo se
lahko določijo pravice, ki so za delavca ugodnejše, kot jih določa ta zakon. 
(3) Ne glede na določbo prejšnjega odstavka se lahko v
primerih iz 52., 53., 91., 120., 143., 158. in 175. člena tega zakona s
kolektivno pogodbo določi tudi drugače.
8. člen
(splošni akt delodajalca)
(1) Predloge splošnih aktov delodajalca, s katerimi
delodajalec določa organizacijo dela ali določa obveznosti, ki jih morajo
delavci poznati zaradi izpolnjevanja pogodbenih in drugih obveznosti, mora
delodajalec pred sprejemom posredovati v mnenje sindikatom pri delodajalcu.
Sindikat mora podati mnenje v roku osmih dni. 
(2) Če je sindikat posredoval mnenje v roku iz prejšnjega
odstavka, ga mora delodajalec pred sprejemom splošnih aktov obravnavati in se
do njega opredeliti. 
(3) Če pri posameznem delodajalcu ni organiziranega
sindikata, se s splošnim aktom delodajalca lahko določijo pravice, ki se v
skladu s tem zakonom lahko urejajo v kolektivnih pogodbah, če so za delavca
ugodnejše, kot jih določa zakon oziroma kolektivna pogodba, ki zavezuje
delodajalca. 
(4) O vsebini predloga splošnega akta iz prejšnjega odstavka
mora delodajalec pred sprejemom akta neposredno obvestiti delavce. 
(5) Za sindikat pri delodajalcu v postopkih po tem zakonu se
šteje reprezentativni sindikat, ki imenuje ali izvoli sindikalnega zaupnika po
208. členu tega zakona.
II. POGODBA O ZAPOSLITVI
1. SPLOŠNO
9. člen
(pogodba o zaposlitvi)
(1) S pogodbo o zaposlitvi se sklene delovno razmerje. 
(2) Pravice in obveznosti na podlagi opravljanja dela v
delovnem razmerju in vključitev v socialno zavarovanje na podlagi delovnega
razmerja, se začnejo uresničevati z dnem nastopa dela, dogovorjenim v pogodbi o
zaposlitvi. Delodajalec je dolžan delavca prijaviti v obvezno pokojninsko,
invalidsko, zdravstveno in zavarovanje za primer brezposelnosti v skladu s
posebnimi predpisi in mu izročiti fotokopijo prijave v 15 dneh od nastopa dela.
(3) Če datum nastopa dela ni določen, se kot datum nastopa
dela šteje datum sklenitve pogodbe o zaposlitvi. 
(4) Pravice in obveznosti na podlagi opravljanja dela v
delovnem razmerju in vključitev v socialno zavarovanje na podlagi delovnega
razmerja se začnejo uresničevati z datumom nastopa dela tudi v primeru, če
delavec tega dne iz opravičenih razlogov ne začne delati. 
(5) Opravičeni razlogi po tem zakonu, zaradi katerih delavec
ne začne delati, so primeri, ko je delavec opravičeno odsoten z dela po zakonu
ali kolektivni pogodbi, lahko pa jih s pogodbo o zaposlitvi določita tudi
stranki sami.
10. člen
(pogodba o zaposlitvi za nedoločen čas)
(1) Pogodba o zaposlitvi se sklepa za nedoločen čas, če s tem
zakonom ni drugače določeno. 
(2) Če s pogodbo o zaposlitvi čas trajanja ni pisno določen
oziroma če pogodba o zaposlitvi za določen čas ni sklenjena v pisni obliki ob
nastopu dela, se domneva, da je pogodba o zaposlitvi sklenjena za nedoločen
čas.
11. člen
(uporaba splošnih pravil civilnega prava)
(1) Glede sklepanja, veljavnosti, prenehanja in drugih
vprašanj pogodbe o zaposlitvi se smiselno uporabljajo splošna pravila civilnega
prava, če ni s tem ali z drugim zakonom drugače določeno. 
(2) Če obstajajo elementi delovnega razmerja v skladu s 4., v
povezavi z 20. oziroma 52. členom tega zakona, se delo ne sme opravljati na
podlagi pogodb civilnega prava, razen v primerih, ki jih določa zakon.
12. člen
(ničnost in izpodbojnost pogodbe o zaposlitvi)
Pri določanju posledic ničnosti in izpodbojnosti pogodbe o
zaposlitvi se smiselno uporabljajo splošna pravila civilnega prava, če ta zakon
ne določa drugače.
13. člen
(uveljavljanje ničnosti pogodbe o zaposlitvi)
(1) Na ničnost pogodbe o zaposlitvi pazi sodišče po uradni
dolžnosti, nanjo pa se lahko sklicuje vsaka zainteresirana oseba. 
(2) Ničnost pogodbe o zaposlitvi se uveljavlja pred
pristojnim delovnim sodiščem. 
(3) Pravica do uveljavljanja ničnosti pogodbe o zaposlitvi ne
preneha.
14. člen
(uveljavljanje izpodbojnosti pogodbe o zaposlitvi)
(1) Izpodbojnost pogodbe o zaposlitvi se uveljavlja pred
pristojnim delovnim sodiščem. 
(2) Pravica zahtevati razveljavitev izpodbojne pogodbe
preneha po preteku 30 dni od dneva, ko je upravičenec zvedel za razlog
izpodbojnosti oziroma od prenehanja sile. 
(3) Pravica iz prejšnjega odstavka preneha v vsakem primeru
po preteku enega leta od dneva, ko je bila pogodba sklenjena.
2. OBLIKA POGODBE
15. člen
(pisnost pogodbe o zaposlitvi)
(1) Pogodba o zaposlitvi se sklene v pisni obliki. 
(2) Delodajalec mora delavcu izročiti pisen predlog pogodbe o
zaposlitvi praviloma tri dni pred predvideno sklenitvijo, pisno pogodbo o
zaposlitvi pa ob njeni sklenitvi. 
(3) Če delavcu ni izročena pisna pogodba o zaposlitvi, lahko
kadarkoli v času trajanja delovnega razmerja zahteva njeno izročitev od
delodajalca in sodno varstvo. 
(4) Če stranki nista sklenili pogodbe o zaposlitvi v pisni
obliki ali če niso v pisni obliki izražene vse sestavine pogodbe o zaposlitvi
iz prvega odstavka 29. člena tega zakona, to ne vpliva na obstoj in veljavnost
pogodbe o zaposlitvi.
16. člen
(domneva obstoja delovnega razmerja)
V primeru spora o obstoju delovnega razmerja med delavcem in
delodajalcem se domneva, da delovno razmerje obstaja, če obstajajo elementi
delovnega razmerja.
3. STRANKE POGODBE
17. člen
(splošno)
Stranki pogodbe o zaposlitvi sta delodajalec in delavec.
18. člen
(delodajalec – pravna oseba)
(1) Če je delodajalec pravna oseba, lokalna skupnost,
podružnica tuje družbe ali druge organizacije, nastopa v imenu delodajalca
njegov zastopnik, določen z zakonom ali aktom o ustanovitvi, ali od njega pisno
pooblaščena oseba. 
(2) Če je delodajalec državni organ, nastopa v imenu
delodajalca njegov predstojnik oziroma od njega pisno pooblaščena oseba, če z
zakonom ni drugače določeno. 
(3) Kadar se sklepa pogodba o zaposlitvi s poslovodno osebo,
nastopa v imenu delodajalca organ, določen z zakonom, aktom o ustanovitvi ali
statutom, če le-tega ni, pa lastnik. 
(4) Kadar se sklepa pogodba o zaposlitvi s poslovodno osebo v
času ustanavljanja delodajalca, nastopa v imenu delodajalca ustanovitelj.
19. člen
(sposobnost za sklenitev pogodbe o zaposlitvi)
(1) Pogodbo o zaposlitvi smejo skleniti osebe, ki so
dopolnile starost 15 let. 
(2) Pogodba o zaposlitvi z osebo, ki še ni dopolnila 15 let
starosti, je nična.
20. člen
(pogoji za sklenitev pogodbe o zaposlitvi)
(1) Delavec, ki sklene pogodbo o zaposlitvi, mora
izpolnjevati predpisane, s kolektivno pogodbo ali splošnim aktom delodajalca
določene oziroma s strani delodajalca zahtevane in v skladu s prvim odstavkom 23.
člena tega zakona objavljene pogoje za opravljanje dela (v nadaljnjem besedilu:
pogoje za opravljanje dela). 
(2) Delodajalec je dolžan s splošnim aktom določiti pogoje za
opravljanje dela na posameznem delovnem mestu oziroma za vrsto dela. Ta
obveznost ne velja za manjše delodajalce. 
(3) Če nobeden od prijavljenih kandidatov ne izpolnjuje
pogojev za opravljanje dela, lahko delodajalec z enim od prijavljenih
kandidatov, ki izpolnjuje z zakonom ali izvršilnim predpisom določene pogoje,
sklene pogodbo o zaposlitvi za določen čas do enega leta, če je taka zaposlitev
potrebna zaradi nemotenega opravljanja dela.
21. člen
(tuji državljani)
(1) Tujec ali oseba brez državljanstva lahko sklene pogodbo o
zaposlitvi, če izpolnjuje pogoje, določene s tem zakonom, in pogoje, določene s
posebnim zakonom, ki ureja zaposlovanje tujcev. 
(2) Pogodba o zaposlitvi, sklenjena v nasprotju s prejšnjim
odstavkom, je nična.
4. POGODBENA SVOBODA
22. člen
(splošno)
Delodajalec ima ob upoštevanju zakonskih prepovedi pravico do
proste odločitve, s katerim kandidatom, ki izpolnjuje pogoje za opravljanje
dela, bo sklenil pogodbo o zaposlitvi.
5. PRAVICE IN OBVEZNOSTI STRANK PRI SKLEPANJU POGODB O
ZAPOSLITVI
23. člen
(objava prostega delovnega mesta oziroma vrste dela)
(1) Delodajalec, ki zaposluje nove delavce, mora prosto
delovno mesto oziroma vrsto dela (v nadaljnjem besedilu: delo) javno objaviti.
Objava prostega dela mora vsebovati pogoje za opravljanje dela in rok za
prijavo, ki ne sme biti krajši od petih dni. 
(2) Za javno objavo po prejšnjem odstavku se šteje tudi
objava, ki jo izvede zavod za zaposlovanje.
(3) Če delodajalec objavi prosto delo tudi v sredstvih
javnega obveščanja, začne rok za prijavo teči naslednji dan po zadnji objavi. 
(4) Delodajalec, ki ima zaposlene delavce za določen čas, s
krajšim delovnim časom oziroma pri katerem opravljajo delo delavci, zaposleni
pri delodajalcu, ki opravlja dejavnost zagotavljanja dela delavcev drugemu
uporabniku in zaposluje za nedoločen čas oziroma s polnim delovnim časom, mora
o prostih delih oziroma o javni objavi prostih del pravočasno obvestiti delavce
na pri delodajalcu običajen način.
24. člen
(izjeme od obveznosti objave)
(1) Izjemoma se lahko pogodba o zaposlitvi sklene brez javne
objave, če gre za: 
-       
sklenitev nove pogodbe o zaposlitvi med delavcem in delodajalcem zaradi
spremenjenih okoliščin, 
-       
obveznosti delodajalca iz naslova štipendiranja, 
-       
zaposlitev invalida po zakonu, ki ureja zaposlovanje invalidov, 
-       
zaposlitev za določen čas, ki po svoji naravi traja največ tri mesece v
koledarskem letu ali zaposlitev za določen čas za nadomeščanje začasno odsotnega
delavca; 
-       
zaposlitev za nedoločen čas osebe, ki je pri delodajalcu opravljala
pripravništvo, oziroma ki je bila pri delodajalcu zaposlena za določen čas,
razen v primeru zaposlitve za določen čas iz tretjega odstavka 20. člena tega
zakona in v primeru zaposlitve za določen čas za nadomeščanje začasno odsotnega
delavca,
-       
zaposlitev za določen čas zaradi dela v prilagoditvenem obdobju na
podlagi dokončne odločbe in potrdila pristojnega organa, izdane v postopku
priznavanja kvalifikacij po posebnem zakonu, 
-       
zaposlitev s polnim delovnim časom osebe, ki je bila pri delodajalcu
zaposlena s krajšim delovnim časom, 
-       
zaposlitev družbenikov v pravni osebi, 
-       
zaposlitev družinskih članov delodajalca, ki je fizična oseba, 
-       
zaposlitev voljenih in imenovanih funkcionarjev oziroma drugih delavcev,
ki so vezani na mandat organa ali funkcionarja v lokalnih skupnostih,
političnih strankah, sindikatih, zbornicah, društvih in njihovih zvezah, 
-       
poslovodne osebe, prokuriste, 
-       
druge primere, določene z zakonom. 
(2) Za družinske člane po tem členu se štejejo:
-       
zakonec oziroma oseba, ki je zadnji dve leti pred sklenitvijo pogodbe o
zaposlitvi živela z delodajalcem v življenjski skupnosti, ki je po predpisih o
zakonski zvezi in družinskih razmerjih v pravnih posledicah izenačena z zakonsko
zvezo, oziroma partner v registrirani istospolni skupnosti, 
-       
otroci, posvojenci in pastorki, 
-       
starši – oče, mati, očim in mačeha, posvojitelj ter 
-       
bratje in sestre.
25. člen
(enaka obravnava glede na spol)
(1) Delodajalec ne sme prostega dela objaviti samo za moške
ali samo za ženske, razen če določen spol predstavlja bistven in odločilen
pogoj za delo in je taka zahteva sorazmerna ter upravičena z zakonitim ciljem. 
(2) Objava prostega dela tudi ne sme nakazovati, da daje
delodajalec pri zaposlitvi prednost določenemu spolu, razen v primerih iz
prejšnjega odstavka.
26. člen
(pravice in obveznosti delodajalca)
(1) Delodajalec sme od kandidata zahtevati le predložitev
dokazil o izpolnjevanju pogojev za opravljanje dela. 
(2) Delodajalec pri sklepanju pogodbe o zaposlitvi ne sme od
kandidata zahtevati podatkov o družinskem oziroma zakonskem stanu, podatkov o
nosečnosti, o načrtovanju družine oziroma drugih podatkov, če niso v neposredni
zvezi z delovnim razmerjem. 
(3) Delodajalec ne sme pogojevati sklenitve pogodbe o
zaposlitvi s pridobitvijo podatkov iz prejšnjega odstavka ali z dodatnimi
pogoji v zvezi s prepovedjo nosečnosti ali odlogom materinstva ali z
vnaprejšnjim podpisom odpovedi pogodbe o zaposlitvi s strani delavca. 
(4) Pri zaposlovanju lahko delodajalec preizkusi znanja
oziroma sposobnosti kandidatov za opravljanje dela, za katero se sklepa pogodba
o zaposlitvi. 
(5) Zaradi ugotovitve kandidatove zdravstvene zmožnosti za
opravljanje dela delodajalec na svoje stroške napoti kandidata na predhodni
zdravstveni pregled v skladu s predpisi o varnosti in zdravju pri delu. 
(6) Preizkus znanja oziroma sposobnosti kandidata ali
ugotovitev zdravstvene zmožnosti kandidata se ne sme nanašati na okoliščine, ki
niso v neposredni zvezi z delom, za katero se sklepa pogodba o zaposlitvi. 
(7) Delodajalec mora pred sklenitvijo pogodbe o zaposlitvi za
nedoločen ali za določen čas seznaniti kandidata z delom, pogoji dela ter
pravicami in obveznostmi delavca in delodajalca, ki so povezane z opravljanjem dela,
za katero se sklepa pogodba o zaposlitvi.
27. člen
(pravice in obveznosti kandidata)
(1) Pri sklepanju pogodbe o zaposlitvi je kandidat dolžan
predložiti delodajalcu dokazila o izpolnjevanju pogojev za opravljanje dela in
ga obvestiti o vseh njemu znanih dejstvih, pomembnih za delovno razmerje, kot
tudi o njemu znanih drugih okoliščinah, ki ga kakorkoli onemogočajo ali
bistveno omejujejo pri izvrševanju obveznosti iz pogodbe ali ki lahko ogrožajo
življenje ali zdravje oseb, s katerimi pri izvrševanju svojih obveznosti
prihaja v stik. 
(2) Kandidat ni dolžan odgovarjati na vprašanja, ki niso v
neposredni zvezi z delovnim razmerjem.
28. člen
(pravice neizbranega kandidata)
(1) Delodajalec mora v osmih dneh po sklenitvi pogodbe o
zaposlitvi pisno obvestiti neizbranega kandidata o tem, da ni bil izbran. 
(2) Delodajalec je dolžan neizbranemu kandidatu na njegovo
zahtevo vrniti vse dokumente, ki mu jih je predložil kot dokaz za izpolnjevanje
zahtevanih pogojev za opravljanje dela.
6. VSEBINA POGODBE
29. člen
(sestavine pogodbe o zaposlitvi)
(1) Pogodba o zaposlitvi mora vsebovati: 
-       
podatke o pogodbenih strankah z navedbo njunega prebivališča oziroma
sedeža, 
-       
datum nastopa dela, 
-       
naziv delovnega mesta oziroma vrsto dela, s kratkim opisom dela, ki ga
mora opravljati po pogodbi o zaposlitvi in za katero se zahtevajo enaka stopnja
in smer izobrazbe in drugi pogoji za opravljanje dela v skladu z 20. členom
tega zakona, 
-       
kraj opravljanja dela; če ni navedenega točnega kraja velja, da delavec
opravlja delo na sedežu delodajalca, 
-       
čas, za katerega je sklenjena pogodba o zaposlitvi in določilo o načinu
izrabe letnega dopusta, če je sklenjena pogodba o zaposlitvi za določen čas, 
-       
določilo ali gre za pogodbo o zaposlitvi s polnim ali krajšim delovnim
časom, 
-       
določilo o dnevnem ali tedenskem delovnem času in razporeditvi delovnega
časa, 
-       
določilo o znesku osnovne plače delavca v valuti, veljavni v Republiki
Sloveniji, ki mu pripada za opravljanje dela po pogodbi o zaposlitvi ter o
morebitnih drugih plačilih, 
-       
določilo o drugih sestavinah plače delavca, o plačilnem obdobju,
plačilnem dnevu in o načinu izplačevanja plače, 
-       
določilo o letnem dopustu oziroma načinu določanja letnega dopusta, 
-       
dolžino odpovednih rokov, 
-       
navedbo kolektivnih pogodb, ki zavezujejo delodajalca oziroma splošnih
aktov delodajalca, ki določajo pogoje dela delavca, in 
-       
druge pravice in obveznosti v primerih, določenih s tem zakonom. 
(2) V pogodbi o zaposlitvi se glede vprašanj, navedenih v
sedmi, deveti, deseti in enajsti alinei prejšnjega odstavka, stranki lahko sklicujeta
na veljavne zakone, kolektivne pogodbe oziroma splošne akte delodajalca.
30. člen
(neveljavna določila pogodbe o zaposlitvi)
Če je določilo v pogodbi o zaposlitvi v nasprotju s splošnimi
določbami o minimalnih pravicah in obveznostih pogodbenih strank, določenimi z
zakonom, kolektivno pogodbo oziroma splošnim aktom delodajalca, se uporabljajo
določbe zakona, kolektivnih pogodb oziroma splošnih aktov delodajalca, s
katerimi je delno določena vsebina pogodbe o zaposlitvi, kot sestavni del te
pogodbe.
7. OBVEZNOSTI POGODBENIH STRANK
1. Obveznosti delavca
a) Opravljanje dela
31. člen
(splošno)
(1) Delavec mora vestno opravljati delo, za katerega je
sklenil pogodbo o zaposlitvi, v času in na kraju, ki sta določena za izvajanje
dela, upoštevaje organizacijo dela in poslovanja pri delodajalcu. 
(2) V primerih, določenih z zakonom ali kolektivno pogodbo,
mora delavec opravljati tudi drugo delo.
32. člen
(upoštevanje delodajalčevih navodil)
Delavec mora upoštevati zahteve in navodila delodajalca v
zvezi z izpolnjevanjem pogodbenih in drugih obveznosti iz delovnega razmerja.
33. člen
(spoštovanje predpisov o varnosti in zdravju pri delu)
Delavec mora spoštovati in izvajati predpise o varnosti in
zdravju pri delu ter pazljivo opravljati delo, da zavaruje svoje življenje in
zdravje ter življenje in zdravje drugih oseb.
b) Obveznost obveščanja
34. člen
(obveznost obveščanja)
(1) Delavec mora obveščati delodajalca o bistvenih
okoliščinah, ki vplivajo oziroma bi lahko vplivale na izpolnjevanje njegovih
pogodbenih obveznosti in o vseh spremembah podatkov, ki vplivajo na
izpolnjevanje pravic iz delovnega razmerja.
(2) Delavec mora obveščati delodajalca o vsaki grozeči
nevarnosti za življenje ali zdravje ali za nastanek materialne škode, ki jo
zazna pri delu.
c) Prepoved škodljivega ravnanja
35. člen
(prepoved škodljivega ravnanja)
Delavec se je dolžan vzdržati vseh ravnanj, ki glede na
naravo dela, ki ga opravlja pri delodajalcu, materialno ali moralno škodujejo
ali bi lahko škodovala poslovnim interesom delodajalca.
č) Obveznost varovanja poslovne skrivnosti
36. člen
(varovanje poslovne skrivnosti)
(1) Delavec ne sme izkoriščati za svojo osebno uporabo ali
izdati tretjemu delodajalčevih poslovnih skrivnosti, ki jih kot take določi
delodajalec, in ki so bile delavcu zaupane ali s katerimi je bil seznanjen na
drug način. 
(2) Za poslovno skrivnost se štejejo tudi podatki, za katere
je očitno, da bi nastala občutna škoda, če bi zanje zvedela nepooblaščena
oseba. Delavec je odgovoren za kršitev, če je vedel ali bi moral vedeti za tak
značaj podatkov.
d) Prepoved konkurence
37. člen
(konkurenčna prepoved – zakonska prepoved konkurenčne
dejavnosti)
(1) Med trajanjem delovnega razmerja delavec ne sme brez
pisnega soglasja delodajalca za svoj ali tuj račun opravljati del ali sklepati
poslov, ki sodijo v dejavnost, ki jo dejansko opravlja delodajalec in pomenijo
ali bi lahko pomenili za delodajalca konkurenco. 
(2) Delodajalec lahko zahteva povrnitev škode, nastale z
delavčevim ravnanjem, v roku treh mesecev od dneva, ko je zvedel za opravljanje
dela ali sklenitev posla, oziroma v roku treh let od dokončanja dela ali
sklenitve posla.
38. člen
(konkurenčna klavzula – pogodbena prepoved konkurenčne
dejavnosti)
(1) Če delavec pri svojem delu ali v zvezi z delom pridobiva
tehnična, proizvodna ali poslovna znanja in poslovne zveze, lahko delavec in
delodajalec v pogodbi o zaposlitvi dogovorita prepoved opravljanja konkurenčne
dejavnosti po prenehanju delovnega razmerja (v nadaljnjem besedilu: konkurenčna
klavzula). 
(2) Konkurenčna klavzula se lahko dogovori najdlje za obdobje
dveh let po prenehanju pogodbe o zaposlitvi in le za primere prenehanja pogodbe
o zaposlitvi s sporazumom med strankama, zaradi redne odpovedi s strani
delavca, redne odpovedi delavcu iz krivdnega razloga ali izredne odpovedi
delavcu s strani delodajalca, razen v primeru izredne odpovedi iz pete alineje
prvega odstavka 111. člena tega zakona. 
(3) Konkurenčna klavzula mora biti določena z razumnimi
časovnimi omejitvami prepovedi konkuriranja in ne sme izključiti možnosti
primerne zaposlitve delavca. 
(4) Če konkurenčna klavzula ni izražena v pisni obliki, se
šteje, da ni dogovorjena.
39. člen
(nadomestilo za spoštovanje konkurenčne klavzule)
(1) Če spoštovanje konkurenčne klavzule po drugem odstavku
prejšnjega člena onemogoča pridobitev zaslužka, primerljivega delavčevi
prejšnji plači, mu mora delodajalec za ves čas spoštovanja prepovedi mesečno
izplačevati denarno nadomestilo. 
(2) Denarno nadomestilo za spoštovanje konkurenčne klavzule
se mora določiti s pogodbo o zaposlitvi in znaša mesečno najmanj tretjino
povprečne mesečne plače delavca v zadnjih treh mesecih pred prenehanjem pogodbe
o zaposlitvi. 
(3) Če se denarno nadomestilo za spoštovanje konkurenčne
klavzule ne določi s pogodbo o zaposlitvi, konkurenčna klavzula ne velja.
40. člen
(prenehanje konkurenčne klavzule)
(1) Delodajalec in delavec se lahko sporazumno dogovorita o
prenehanju veljavnosti konkurenčne klavzule. 
(2) Če delavec odpove pogodbo o zaposlitvi, ker je
delodajalec huje kršil določila pogodbe o zaposlitvi, konkurenčna klavzula
preneha veljati, če delavec v roku enega meseca od dneva prenehanja pogodbe o
zaposlitvi prejšnjemu delodajalcu pisno izjavi, da ni vezan s konkurenčno
klavzulo.
2. Obveznosti delodajalca
a) Obveznost zagotavljanja dela
41. člen
(zagotavljanje dela)
(1) Delodajalec mora delavcu zagotavljati delo, za katerega
sta se stranki dogovorili v pogodbi o zaposlitvi. 
(2) Če ni drugače dogovorjeno, mora delodajalec delavcu
zagotoviti vsa potrebna sredstva in delovni material, da lahko nemoteno
izpolnjuje svoje obveznosti, in mu omogočiti prost dostop do poslovnih
prostorov.
b) Obveznost plačila
42. člen
(obveznost plačila)
Delodajalec mora delavcu zagotoviti ustrezno plačilo za
opravljanje dela v skladu z določbami 126. do 130., 133. do 135. in 137. člena
tega zakona.
c) Obveznost zagotavljanja varnih delovnih razmer
43. člen
(varne delovne razmere)
Delodajalec mora zagotavljati pogoje za varnost in zdravje
delavcev v skladu s posebnimi predpisi o varnosti in zdravju pri delu.
(2) Delodajalec mora strokovnega delavca oziroma strokovno
službo, ki opravlja strokovne naloge na področju varnosti in zdravja pri delu,
obvestiti o zaposlitvi delavcev za določen čas oziroma začetku opravljanja
začasnega dela delavcev, zaposlenih pri delodajalcu, ki opravlja dejavnost
zagotavljanja dela delavcev drugemu uporabniku.
d) Obveznost varovanja delavčeve osebnosti
44. člen
(splošno)
Delodajalec mora varovati in spoštovati delavčevo osebnost
ter upoštevati in ščititi delavčevo zasebnost.
45. člen
(varovanje dostojanstva delavca pri delu)
(1) Delodajalec je dolžan zagotavljati takšno delovno okolje,
v katerem noben delavec ne bo izpostavljen spolnemu in drugemu nadlegovanju ali
trpinčenju s strani delodajalca, predpostavljenih ali sodelavcev. V ta namen
mora delodajalec sprejeti ustrezne ukrepe za zaščito delavcev pred spolnim in
drugim nadlegovanjem ali pred trpinčenjem na delovnem mestu. 
(2) Če delavec v primeru spora navaja dejstva, ki
opravičujejo domnevo, da je delodajalec ravnal v nasprotju s prejšnjim odstavkom,
je dokazno breme na strani delodajalca. 
(3) V primeru nezagotavljanja varstva pred spolnim in drugim
nadlegovanjem ali trpinčenjem v skladu s prvim odstavkom tega člena, je
delodajalec delavcu odškodninsko odgovoren po splošnih pravilih civilnega
prava.
46. člen
(varstvo delavčevih osebnih podatkov)
(1) Osebni podatki delavcev se lahko zbirajo, obdelujejo,
uporabljajo in dostavljajo tretjim osebam samo, če je to določeno s tem ali
drugim zakonom ali če je to potrebno zaradi uresničevanja pravic in obveznosti
iz delovnega razmerja ali v zvezi z delovnim razmerjem. 
(2) Osebne podatke delavcev lahko zbira, obdeluje, uporablja
in dostavlja tretjim osebam samo delodajalec ali delavec, ki ga delodajalec za
to posebej pooblasti. 
(3) Osebni podatki delavcev, za zbiranje katerih ne obstoji
več zakonska podlaga, se morajo takoj zbrisati in prenehati uporabljati. 
(4) Določbe prejšnjih odstavkov se uporabljajo tudi za osebne
podatke kandidatov.
8. SPREMEMBA ALI SKLENITEV NOVE POGODBE O ZAPOSLITVI ZARADI
SPREMENJENIH OKOLIŠČIN
47. člen
(splošno)
(1) Spremembo pogodbe o zaposlitvi ali sklenitev nove pogodbe
o zaposlitvi lahko predlaga katerakoli stranka. 
(2) Če se spremenijo pogoji iz tretje, četrte, pete ali šeste
alineje prvega odstavka 29. člena ter v primerih iz 90. člena tega zakona, se
sklene nova pogodba o zaposlitvi, razen v primerih, ko gre za spremembe, ki so
posledica uveljavitve pravice do dela s krajšim delovnim časom v skladu s
predpisi o zdravstvenem zavarovanju ali predpisi o starševskem varstvu.
(3) Pogodba se spremeni oziroma nova pogodba velja, če na to
pristane tudi nasprotna stranka.
48. člen
(sprememba pogodbe v primerih odpovedi s strani delodajalca)
Če delodajalec odpove pogodbo o zaposlitvi iz razlogov iz
prve, druge in četrte alineje prvega odstavka 88. člena tega zakona in
obstajajo pogoji za nadaljevanje dela delavca pod spremenjenimi pogoji ali na
drugem delu, se nova pogodba o zaposlitvi sklene v skladu z določbami 90. člena
tega zakona.
49. člen
(vpliv spremenjenega zakona, kolektivne pogodbe ali
splošnega akta na spremembo pogodbe o zaposlitvi)
Ne glede na spremembo zakona, kolektivne pogodbe ali
splošnega akta delodajalca, delavec ohrani vse tiste pravice, ki so ugodneje
določene v pogodbi o zaposlitvi.
50. člen
(oblika spremembe pogodbe)
Določba 15. člena tega zakona se uporablja tudi v primeru
spremembe pogodbe o zaposlitvi ali sklenitve nove pogodbe o zaposlitvi.
9. SUSPENZ POGODBE
51. člen
(suspenz pogodbe o zaposlitvi)
(1) V primerih, ko delavec zaradi prestajanja zaporne kazni,
izrečenega vzgojnega, varnostnega, varstvenega ukrepa ali sankcije za prekršek,
zaradi katerih ne more opravljati dela šest mesecev ali manj, obveznega ali
prostovoljnega služenja vojaškega roka, opravljanja nadomestne civilne službe
oziroma usposabljanja za opravljanje nalog v rezervni sestavi policije,
vpoklica pogodbenega pripadnika rezervne sestave Slovenske vojske k opravljanju
vojaške službe v miru ter poziva ali napotitve na opravljanje nalog zaščite,
reševanja in pomoči pogodbenega pripadnika Civilne zaščite, pripora in v drugih
primerih, ki jih določajo zakon, kolektivna pogodba ali pogodba o zaposlitvi,
začasno preneha opravljati delo, pogodba o zaposlitvi ne preneha veljati in je
delodajalec ne sme odpovedati, razen če so podani razlogi za izredno odpoved
ali če je uveden postopek za prenehanje delodajalca (suspenz pogodbe o
zaposlitvi).
(2) Med suspenzom pogodbe o zaposlitvi mirujejo pogodbene in
druge pravice ter obveznosti iz delovnega razmerja, ki so neposredno vezane na
opravljanje dela. 
(3) Delavec se ima pravico in dolžnost vrniti na delo
najkasneje v roku petih dni po prenehanju razlogov za suspenz pogodbe. S tem
dnem preneha suspenz pogodbe. Če se delavec v predpisanem roku neupravičeno ne
vrne na delo in mu je izrečena izredna odpoved v skladu s peto alineo 111.
člena tega zakona, traja suspenz pogodbe do začetka učinkovanja izredne
odpovedi.
10. POSEBNOSTI POGODB O ZAPOSLITVI
1. Pogodba o zaposlitvi za določen čas
52. člen
(pogodba o zaposlitvi za določen čas)
(1) Pogodba o zaposlitvi se lahko sklene za določen čas, če
gre za: 
-       
izvrševanje dela, ki po svoji naravi traja določen čas, 
-       
nadomeščanje začasno odsotnega delavca, 
-       
začasno povečan obseg dela, 
-       
zaposlitev tujca ali osebe brez državljanstva, ki ima delovno dovoljenje
za določen čas, razen v primeru osebnega delovnega dovoljenja, 
-       
poslovodne osebe in za tistega vodilnega delavca, ki vodi poslovno
področje ali organizacijsko enoto pri delodajalcu in ima pooblastila za
sklepanje pravnih poslov ali za samostojne kadrovske in organizacijske
odločitve.
-       
opravljanje sezonskega dela, 
-       
delavca, ki sklene pogodbo o zaposlitvi za določen čas zaradi priprave
na delo, usposabljanja ali izpopolnjevanja za delo, oziroma izobraževanja, 
-       
zaposlitev za določen čas zaradi dela v prilagoditvenem obdobju na
podlagi dokončne odločbe in potrdila pristojnega organa, izdane v postopku
priznavanja kvalifikacij po posebnem zakonu, 
-       
opravljanje javnih del oziroma vključitev v ukrepe aktivne politike
zaposlovanja v skladu z zakonom, 
-       
pripravo oziroma izvedbo dela, ki je projektno organizirano, 
-       
delo, potrebno v času uvajanja novih programov, nove tehnologije ter
drugih tehničnih in tehnoloških izboljšav delovnega procesa ali zaradi
usposabljanja delavcev, 
-       
voljene in imenovane funkcionarje oziroma druge delavce, ki so vezani na
mandat organa ali funkcionarja v lokalnih skupnostih, političnih strankah,
sindikatih, zbornicah, društvih in njihovih zvezah, 
-       
druge primere, ki jih določa zakon oziroma kolektivna pogodba na ravni
dejavnosti. 
(2) S kolektivno pogodbo na ravni dejavnosti se lahko določi,
da manjši delodajalec lahko sklepa pogodbe o zaposlitvi za določen čas, ne
glede na omejitve iz prejšnjega odstavka.
53. člen
(omejitev sklepanja pogodb o zaposlitvi za določen čas)
(1) Pogodbo o zaposlitvi se sklene za omejen čas, ki je
potreben, da se delo v primerih, navedenih v prvem odstavku prejšnjega člena,
opravi. 
(2) Delodajalec ne sme skleniti ene ali več zaporednih pogodb
o zaposlitvi za določen čas z istim delavcem in za isto delo, katerih
neprekinjen čas trajanja bi bil daljši kot dve leti, razen v primerih, ki jih
določa zakon, ter v primerih iz druge, četrte, pete in dvanajste alinee prvega
odstavka prejšnjega člena. 
(3) Ne glede na omejitev iz prejšnjega odstavka, se lahko v
primeru iz desete alineje prvega odstavka prejšnjega člena pogodba o zaposlitvi
za določen čas sklene za obdobje, daljše od dveh let, če projekt traja več kot
dve leti in če se pogodba o zaposlitvi sklene za ves čas trajanja projekta. S
kolektivno pogodbo na ravni dejavnosti se določi, kaj se šteje za projektno
delo.
(4) Trimesečna ali krajša prekinitev ne pomeni prekinitve
neprekinjenega dveletnega obdobja iz drugega odstavka tega člena.
54. člen
(posledice nezakonito sklenjene pogodbe o zaposlitvi za
določen čas)
Če je pogodba o zaposlitvi za določen čas sklenjena v
nasprotju z zakonom ali kolektivno pogodbo ali če ostane delavec na delu tudi
po poteku časa, za katerega je sklenil pogodbo o zaposlitvi, se šteje, da je
delavec sklenil pogodbo o zaposlitvi za nedoločen čas.
55. člen
(obveznosti pogodbenih strank)
V času trajanja delovnega razmerja za določen čas imata
pogodbeni stranki enake pravice in obveznosti kot v delovnem razmerju za
nedoločen čas, če s tem zakonom ni določeno drugače.
56. člen
(preračun delovnega časa)
(1) Delavcu, ki po pogodbi o zaposlitvi za določen čas
opravlja sezonska dela oziroma delo v neenakomerni razporeditvi delovnega časa
brez presledka najmanj tri mesece v letu in pri tem opravi več ur, kot je
določeno za delo s polnim delovnim časom, se na njegovo zahtevo ure preračunajo
v delovne dni s polnim delovnim časom. 
(2) Po prejšnjem odstavku izračunani delovni dnevi se štejejo
v delavčevo delovno dobo, tako kot če bi jih prebil na delu. Pri tem skupna
delovna doba v koledarskem letu ne sme presegati 12 mesecev.
2. Pogodba o zaposlitvi med delavcem in delodajalcem, ki
opravlja dejavnost zagotavljanja dela delavcev drugemu uporabniku
57. člen
(splošno)
(1) Delodajalec, ki lahko v skladu s predpisi o zaposlovanju
in zavarovanju za primer brezposelnosti opravlja dejavnost zagotavljanja dela
delavcev drugemu delodajalcu (v nadaljnjem besedilu: uporabniku), sklene s temi
delavci pogodbo o zaposlitvi. 
(2) Delodajalec iz prejšnjega odstavka ne sme napotiti
delavcev na delo k drugemu uporabniku: 
-       
v primerih, ko bi šlo za nadomeščanje pri uporabniku zaposlenih
delavcev, ki stavkajo, 
-       
v primerih, ko je uporabnik v predhodnem obdobju 12 mesecev odpovedal
pogodbe o zaposlitvi večjemu številu pri njem zaposlenih delavcev, 
-       
v primerih, ko gre za delovna mesta, pri katerih iz ocene tveganja
uporabnika izhaja, da so delavci, ki opravljajo delo na teh delovnih mestih,
izpostavljeni nevarnostim in tveganjem, zaradi katerih se določajo ukrepi
zmanjševanja oziroma omejevanja časovne izpostavljenosti, ter 
-       
v drugih primerih, ki se lahko določijo s kolektivno pogodbo na ravni
dejavnosti če zagotavljajo večje varstvo delavcev ali jih narekujejo zahteve
varnosti in zdravja delavcev.
(3) Uporabnik mora pred sklenitvijo dogovora iz 61. člena
tega zakona delodajalca seznaniti z obstojem okoliščin iz prve in druge alinee
prejšnjega odstavka.
58. člen
(zaposlitev za nedoločen ali določen čas)
(1) Pogodba o zaposlitvi po prejšnjem členu se sklene za
nedoločen ali določen čas. 
(2) Predčasno prenehanje potrebe po delu delavca pri
uporabniku v posameznem primeru ne sme biti razlog za prenehanje pogodbe o
zaposlitvi.
59. člen
(časovna omejitev opravljanja dela pri uporabniku)
Delodajalec ne sme zagotavljati dela delavca uporabniku
neprekinjeno ali s prekinitvami do enega meseca dalj kot eno leto, če gre ves
čas za opravljanje istega dela z istim delavcem.
60. člen
(posebnosti pogodbe o zaposlitvi)
(1) V pogodbi o zaposlitvi se delavec in delodajalec
dogovorita, da bo delavec opravljal delo pri drugih uporabnikih, na kraju in v
času, ki je določen z napotitvijo delavca na delo k uporabniku. 
(2) Delodajalec in delavec v pogodbi o zaposlitvi določita,
da bodo višina plače in nadomestila odvisni od dejanskega opravljanja dela pri
uporabnikih, upoštevaje kolektivne pogodbe in splošne akte, ki zavezujejo posameznega
uporabnika. 
(3) Delodajalec in delavec se v pogodbi o zaposlitvi
dogovorita tudi o višini nadomestila plače za čas predčasnega prenehanja dela
pri uporabniku, oziroma za čas, ko delodajalec delavcu ne zagotavlja dela pri
uporabniku, ki ne more biti nižje od 70% minimalne plače.
61. člen
(dogovor med uporabnikom in delodajalcem, napotitev delavca)
(1) Uporabnik mora pred začetkom dela delavca obvestiti
delodajalca o vseh pogojih za opravljanje dela, ki jih mora izpolnjevati
delavec, in mu predložiti oceno tveganja za nastanek poškodb in zdravstvenih
okvar. 
(2) Delodajalec in uporabnik pred začetkom dela delavca pri
uporabniku skleneta pisni dogovor, v katerem podrobneje določita medsebojne
pravice in obveznosti ter pravice in obveznosti delavca in uporabnika. 
(3) V skladu z dogovorom med delodajalcem in uporabnikom mora
biti delavec z napotitvijo na delo k uporabniku pisno obveščen o pogojih dela
pri uporabniku in pravicah ter obveznostih, ki so neposredno vezane na
opravljanje dela.
62. člen
(pravice, obveznosti in odgovornosti uporabnika in delavca)
(1) Delavec mora opravljati delo po navodilih uporabnika. 
(2) Uporabnik in delavec morata v času opravljanja dela
delavca pri uporabniku upoštevati določbe tega zakona, kolektivnih pogodb, ki
zavezujejo uporabnika, oziroma splošnih aktov uporabnika, glede tistih pravic
in obveznosti, ki so neposredno vezane na opravljanje dela. 
(3) Če uporabnik krši obveznosti po prejšnjem odstavku, ima
delavec pravico odkloniti opravljanje dela. 
(4) Če delavec krši obveznosti po prvem odstavku tega člena,
so te kršitve možen razlog za ugotavljanje disciplinske odgovornosti oziroma za
odpoved pogodbe o zaposlitvi pri delodajalcu. 
(5) Letni dopust izrablja delavec v dogovoru z delodajalcem
in uporabnikom.
3. Pogodba o zaposlitvi zaradi opravljanja javnih del
63. člen
(opravljanje javnih del)
(1) Brezposelna oseba, ki je vključena v javna dela, sklene
pogodbo o zaposlitvi z delodajalcem – izvajalcem javnih del. 
(2) Pogodba o zaposlitvi se sklene upoštevaje posebnosti, določene
z zakonom, ki ureja zaposlovanje in zavarovanje za primer brezposelnosti.
4. Pogodba o zaposlitvi s krajšim delovnim časom
64. člen
(krajši delovni čas)
(1) Pogodba o zaposlitvi se lahko sklene tudi za delovni čas,
krajši od polnega delovnega časa. 
(2) Za krajši delovni čas se šteje čas, ki je krajši od
polnega delovnega časa, ki velja pri delodajalcu. 
(3) Delavec, ki je sklenil pogodbo o zaposlitvi za krajši
delovni čas, ima pogodbene in druge pravice in obveznosti iz delovnega razmerja
kot delavec, ki dela polni delovni čas in jih uveljavlja sorazmerno času, za
katerega je sklenil delovno razmerje, razen tistih, za katere zakon določa
drugače. 
(4) Delavec ima pravico do letnega dopusta v minimalnem
trajanju v skladu s 159. členom tega zakona, pravico do regresa za letni dopust
pa sorazmerno delovnemu času, za katerega je sklenil pogodbo o zaposlitvi, v
skladu s petim odstavkom 131. člena tega zakona.
(5) Delavec ima pravico do sodelovanja pri upravljanju v
skladu s posebnim zakonom. 
(6) Če v pogodbi o zaposlitvi ni drugače dogovorjeno,
delodajalec delavcu, ki dela krajši delovni čas, ne sme naložiti dela preko
dogovorjenega delovnega časa, razen v primerih iz 144. člena tega zakona.
65. člen
(sklenitev pogodbe o zaposlitvi za krajši delovni čas z več
delodajalci)
(1) Delavec lahko sklene pogodbo o zaposlitvi za krajši
delovni čas z več delodajalci in tako doseže poln delovni čas, določen z
zakonom. 
(2) Delavec se mora sporazumeti z delodajalci o delovnem
času, o načinu izrabe letnega dopusta in o drugih odsotnostih z dela. 
(3) Delodajalci, pri katerih je delavec zaposlen s krajšim
delovnim časom, so dolžni delavcu zagotoviti sočasno izrabo letnega dopusta in
drugih odsotnosti z dela, razen če bi jim to povzročilo škodo. 
(4) Obveznosti delodajalca in delavca iz drugega odstavka
tega člena so sestavina pogodbe o zaposlitvi s krajšim delovnim časom.
66. člen
(krajši delovni čas v posebnih primerih)
(1) Delavec, ki dela krajši delovni čas v skladu s predpisi o
pokojninskem in invalidskem zavarovanju, predpisi o zdravstvenem zavarovanju
ali predpisi o starševskem dopustu, ima pravice iz socialnega zavarovanja, kot
če bi delal polni delovni čas. 
(2) Delavec iz prejšnjega odstavka, ki dela krajši delovni
čas, ima pravico do plačila za delo po dejanski delovni obveznosti ter druge
pravice in obveznosti iz delovnega razmerja, kot delavec, ki dela polni delovni
čas, če s tem zakonom ni drugače določeno.
5. Pogodba o zaposlitvi za opravljanje dela na domu
67. člen
(splošno)
(1) Kot delo na domu se šteje delo, ki ga delavec opravlja na
svojem domu ali v prostorih po svoji izbiri, ki so izven delovnih prostorov
delodajalca. 
(2) Za delo na domu se šteje tudi delo na daljavo, ki ga
delavec opravlja z uporabo informacijske tehnologije.
(3) S pogodbo o zaposlitvi se delodajalec in delavec lahko
dogovorita, da bo delavec na domu opravljal delo, ki sodi v dejavnost
delodajalca ali ki je potrebno za opravljanje dejavnosti delodajalca. 
(4) Delodajalec je dolžan o nameravanem organiziranju dela na
domu, pred začetkom dela delavca, obvestiti inšpekcijo za delo.
68. člen
(pravice, obveznosti in pogoji)
(1) Delavec, ki opravlja delo na svojem domu ali v prostorih
po svoji izbiri v dogovoru z delodajalcem, ima enake pravice kot delavec, ki
dela v delovnih prostorih delodajalca, vključno s pravico do sodelovanja pri
upravljanju in sindikalnega organiziranja.
(2) Pravice, obveznosti in pogoji, ki so odvisni od narave
dela na domu, se uredijo med delodajalcem in delavcem s pogodbo o zaposlitvi.
69. člen
(obveznosti delodajalca)
(1) Delavec ima pravico do nadomestila za uporabo svojih
sredstev pri delu na domu. Višino nadomestila določita delavec in delodajalec s
pogodbo o zaposlitvi. 
(2) Delodajalec je dolžan zagotavljati varne pogoje dela na
domu.
70. člen
(prepoved dela na domu)
Inšpektor za delo delodajalcu prepove organiziranje ali
opravljanje dela na domu, če je delo na domu škodljivo oziroma če obstaja
nevarnost, da postane škodljivo za delavce, ki delajo na domu, ali za
življenjsko in delovno okolje, kjer se delo opravlja, ter v primerih, ko gre za
dela, ki se v skladu s 71. členom tega zakona ne smejo opravljati kot delo na
domu.
71. člen
(dela, ki se ne morejo opravljati na domu)
Zakon ali drug predpis lahko določi dela, ki se ne smejo
opravljati kot delo na domu.
6. Pogodba o zaposlitvi s poslovodnimi osebami ali
prokuristi
72. člen
(splošno)
Če poslovodna oseba ali prokurist sklepa pogodbo o
zaposlitvi, lahko v pogodbi o zaposlitvi stranki ne glede na drugi odstavek 7.
člena tega zakona drugače uredita pravice, obveznosti in odgovornosti iz
delovnega razmerja v zvezi s: 
-       
pogoji in omejitvami delovnega razmerja za določen čas, 
-       
delovnim časom, 
-       
zagotavljanjem odmorov in počitkov, 
-       
plačilom za delo, 
-       
disciplinsko odgovornostjo, 
-       
prenehanjem pogodbe o zaposlitvi.
11. SPREMEMBA DELODAJALCA
73. člen
(sprememba delodajalca)
(1) Če pride zaradi pravnega prenosa podjetja ali dela
podjetja, izvedenega na podlagi zakona, drugega predpisa, pravnega posla
oziroma pravnomočne sodne odločbe ali zaradi združitve ali delitve do spremembe
delodajalca, preidejo pogodbene in druge pravice in obveznosti iz delovnih
razmerij, ki so jih imeli delavci na dan prenosa pri delodajalcu prenosniku, na
delodajalca prevzemnika. 
(2) Pravice in obveznosti iz kolektivne pogodbe, ki je
zavezovala delodajalca prenosnika, mora delodajalec prevzemnik v primeru iz
prejšnjega odstavka zagotavljati delavcem najmanj eno leto, razen če kolektivna
pogodba preneha veljati pred potekom enega leta ali če je pred potekom enega
leta sklenjena nova kolektivna pogodba. 
(3) Če se pri delodajalcu prevzemniku iz objektivnih razlogov
poslabšajo pravice iz pogodbe o zaposlitvi in delavec zato odpove pogodbo o
zaposlitvi, ima delavec enake pravice, kot če pogodbo o zaposlitvi odpove
delodajalec iz poslovnih razlogov. Pri določanju odpovednega roka in pravice do
odpravnine se upošteva delovna doba delavca pri obeh delodajalcih. 
(4) Delodajalec prenosnik je skupaj z delodajalcem
prevzemnikom solidarno odgovoren za terjatve delavcev, nastale do datuma
prenosa, ter za terjatve, nastale zaradi odpovedi po prejšnjem odstavku. 
(5) Če delavec odkloni prehod in dejansko opravljanje dela
pri delodajalcu prevzemniku, mu lahko delodajalec prenosnik izredno odpove
pogodbo o zaposlitvi. 
(6) Če delodajalec prenosnik začasno prenese na podlagi
pravnega posla podjetje na delodajalca prevzemnika, po prenehanju veljavnosti
tega pravnega posla preidejo pogodbene in druge pravice in obveznosti iz
delovnih razmerij delavcev ponovno na delodajalca prenosnika oziroma na
delodajalca – novega prevzemnika.
74. člen
(obveščanje in posvetovanje s sindikati)
(1) Delodajalec prenosnik in delodajalec prevzemnik morata
najmanj 30 dni pred prenosom obvestiti sindikate pri delodajalcu o: 
-       
datumu ali predlaganemu datumu prenosa, 
-       
o razlogih za prenos, 
-       
pravnih, ekonomskih in socialnih posledicah prenosa za delavce ter 
-       
o predvidenih ukrepih za delavce. 
(2) Delodajalec prenosnik in delodajalec prevzemnik se morata
z namenom, da se doseže sporazum, najmanj 15 dni pred prenosom s sindikati iz
prejšnjega odstavka posvetovati o pravnih, ekonomskih in socialnih posledicah
prenosa in o predvidenih ukrepih za delavce. 
(3) Če ni sindikata pri delodajalcu, morajo biti delavci, ki
jih prenos zadeva, neposredno obveščeni v roku in o okoliščinah prenosa, v
skladu s prvim odstavkom tega člena.
12. PRENEHANJE POGODBE O ZAPOSLITVI
75. člen
(načini prenehanja)
Pogodba o zaposlitvi preneha veljati: 
-       
s potekom časa, za katerega je bila sklenjena, 
-       
s smrtjo delavca ali delodajalca – fizične osebe, 
-       
s sporazumom, 
-       
z redno ali izredno odpovedjo, 
-       
s sodbo sodišča, 
-       
po samem zakonu, v primerih, ki jih določa ta zakon, 
-       
v drugih primerih, ki jih določa zakon.
76. člen
(vrnitev dokumentov in izdaja potrdila)
(1) Ob prenehanju pogodbe o zaposlitvi, je delodajalec na
zahtevo delavca dolžan vrniti delavcu vse njegove dokumente ter mu izdati tudi
potrdilo o vrsti dela, ki ga je opravljal. 
(2) Delodajalec ne sme v potrdilu navesti ničesar, kar bi
delavcu otežilo sklepanje nove pogodbe o zaposlitvi.
1. Prenehanje pogodbe o zaposlitvi za določen čas
77. člen
(splošno)
(1) Pogodba o zaposlitvi, sklenjena za določen čas, preneha
veljati brez odpovednega roka s potekom časa, za katerega je bila sklenjena,
oziroma ko je dogovorjeno delo opravljeno ali s prenehanjem razloga, zaradi
katerega je bila sklenjena. 
(2) Pogodba o zaposlitvi, sklenjena za določen čas, lahko
preneha, če se pred potekom časa po prejšnjem odstavku o tem sporazumeta
pogodbeni stranki ali če nastopijo drugi razlogi za prenehanje pogodbe o
zaposlitvi v skladu z določbami tega zakona.
2. Prenehanje pogodbe o zaposlitvi zaradi smrti delavca
oziroma delodajalca – fizične osebe
78. člen
(splošno)
(1) Pogodba o zaposlitvi preneha veljati s smrtjo delavca. 
(2) Pogodba o zaposlitvi preneha veljati s smrtjo delodajalca
– fizične osebe, razen v primeru, če z zapustnikovo dejavnostjo nepretrgoma
nadaljuje njegov naslednik.
3. Prenehanje pogodbe o zaposlitvi s sporazumom
79. člen
(splošno)
(1) Pogodba o zaposlitvi preneha veljati s pisnim sporazumom
med strankama, ki mora vsebovati določilo o posledicah, ki nastanejo delavcu
zaradi prenehanja veljavnosti pogodbe o zaposlitvi pri uveljavljanju pravic iz
naslova zavarovanja za primer brezposelnosti. 
(2) Sporazum, ki ni sklenjen v pisni obliki, je neveljaven.
4. Odpoved pogodbe o zaposlitvi
A) Splošno
80. člen
(splošno)
(1) Pogodbeni stranki lahko odpovesta pogodbo o zaposlitvi z
odpovednim rokom – redna odpoved. 
(2) V primerih, določenih v zakonu, lahko pogodbeni stranki
odpovesta pogodbo o zaposlitvi brez odpovednega roka – izredna odpoved. 
(3) Vsaka stranka lahko odpove pogodbo o zaposlitvi le v
celoti.
81. člen
(dopustnost odpovedi)
(1) Delavec lahko redno odpove pogodbo o zaposlitvi brez
obrazložitve. 
(2) Delodajalec lahko redno odpove pogodbo o zaposlitvi, če
obstaja utemeljen razlog za redno odpoved. 
(3) Delavec in delodajalec lahko izredno odpovesta pogodbo o
zaposlitvi v primerih oziroma iz razlogov, določenih z zakonom. 
(4) Redna ali izredna odpoved pogodbe o zaposlitvi iz
razlogov iz 6. člena tega zakona je neveljavna. 
(5) Redna ali izredna odpoved pogodbe o zaposlitvi s strani
delavca, podana zaradi grožnje ali prevare s strani delodajalca ali v zmoti
delavca, je neveljavna.
82. člen
(dokazno breme)
(1) Če redno odpoveduje pogodbo o zaposlitvi delodajalec, je
dokazno breme na njegovi strani. 
(2) V primeru izredne odpovedi je dokazno breme na strani
stranke, ki izredno odpoveduje pogodbo o zaposlitvi.
83. člen
(postopek pred odpovedjo s strani delodajalca)
(1) Pred redno odpovedjo pogodbe o zaposlitvi iz krivdnega
razloga mora delodajalec najkasneje v 60 dneh od ugotovitve kršitve in
najkasneje v šestih mesecih od nastanka kršitve pisno opozoriti delavca na
izpolnjevanje obveznosti in možnost odpovedi, če bo delavec ponovno kršil
pogodbene in druge obveznosti iz delovnega razmerja v enem letu od prejema
pisnega opozorila, razen če ni s kolektivno pogodbo dejavnosti drugače
določeno, vendar ne dalj kot v dveh letih. 
(2) Pred redno odpovedjo iz razloga nesposobnosti ali
krivdnega razloga in pred izredno odpovedjo pogodbe o zaposlitvi mora
delodajalec delavcu omogočiti zagovor v razumnem roku, ki ne sme biti krajši od
treh delovnih dni, razen če obstajajo okoliščine, zaradi katerih bi bilo od
delodajalca neupravičeno pričakovati, da delavcu to omogoči, kot npr. v
primerih, ko je delodajalec sam žrtev kršitve, v primeru neuspešno opravljenega
poskusnega dela oziroma če delavec to izrecno odkloni ali če se neopravičeno ne
odzove povabilu na zagovor. 
(3) V pisnem vabilu na zagovor mora biti naveden obrazložen
razlog, zaradi katerega delodajalec namerava odpovedati pogodbo o zaposlitvi,
ter datum, ura in kraj zagovora. Vabilo na zagovor mora delodajalec delavcu
vročiti v skladu s 87. členom tega zakona. Pri zagovoru lahko po pooblastilu
delavca sodeluje predstavnik sindikata ali druga s strani delavca pooblaščena
oseba. 
(4) O nameravani redni odpovedi iz poslovnega razloga mora
delodajalec pisno obvestiti delavca.
84. člen
(vloga sindikata)
(1) Če delavec tako zahteva, mora delodajalec o nameravani
redni ali izredni odpovedi pogodbe o zaposlitvi pisno obvestiti sindikat,
katerega član je delavec ob uvedbi postopka. 
(2) Sindikat iz prejšnjega odstavka lahko poda svoje mnenje v
roku osmih dni. Če svojega mnenja v navedenem roku ne poda, se šteje, da
odpovedi ne nasprotuje. 
(3) Sindikat iz prvega odstavka tega člena lahko nasprotuje
odpovedi, če meni, da zanjo ni utemeljenih razlogov ali da postopek ni bil
izveden skladno s tem zakonom. Svoje nasprotovanje mora pisno obrazložiti.
85. člen
(nasprotovanje odpovedi)
(1) Če sindikat iz prejšnjega člena nasprotuje redni odpovedi
iz razloga nesposobnosti ali iz krivdnega razloga ali izredni odpovedi pogodbe
o zaposlitvi in delavec pri delodajalcu zahteva zadržanje učinkovanja prenehanja
pogodbe o zaposlitvi zaradi odpovedi, prenehanje pogodbe o zaposlitvi ne
učinkuje do poteka roka za arbitražno oziroma sodno varstvo. 
(2) Če se delavec in delodajalec sporazumeta o reševanju
spora pred arbitražo, se zadržanje učinkovanja prenehanja pogodbe o zaposlitvi
zaradi odpovedi podaljša do izvršljive arbitražne odločitve. 
(3) Če delavec v sodnem postopku uveljavlja nezakonitost
odpovedi pogodbe o zaposlitvi v primerih iz prvega odstavka tega člena in
najkasneje ob vložitvi tožbe predlaga sodišču izdajo začasne odredbe, se
zadržanje učinkovanja prenehanja pogodbe o zaposlitvi zaradi odpovedi podaljša
do odločitve sodišča o predlogu za izdajo začasne odredbe. 
(4) Delodajalec lahko v času zadržanja učinkovanja prenehanja
pogodbe o zaposlitvi zaradi odpovedi do izvršljive arbitražne odločitve oziroma
do odločitve sodišča o predlogu za izdajo začasne odredbe prepove delavcu
opravljati delo, vendar mu mora v tem času zagotavljati nadomestilo plače v
višini polovice povprečne delavčeve plače v zadnjih treh mesecih pred
odpovedjo.
86. člen
(oblika in vsebina odpovedi)
(1) Redna in izredna odpoved pogodbe o zaposlitvi morata biti
izraženi v pisni obliki. 
(2) Delodajalec mora v odpovedi pogodbe o zaposlitvi pisno
obrazložiti odpovedni razlog ter opozoriti delavca na pravno varstvo in na
njegove pravice iz naslova zavarovanja za primer brezposelnosti.
87. člen
(vročitev odpovedi)
(1) Redna ali izredna odpoved pogodbe o zaposlitvi mora biti
vročena pogodbeni stranki, ki se ji odpoveduje pogodbo o zaposlitvi. 
(2) Redno ali izredno odpoved pogodbe o zaposlitvi mora
delodajalec delavcu vročiti osebno praviloma v prostorih delodajalca oziroma na
naslov, določen v pogodbi o zaposlitvi, razen če je delavec naknadno pisno
sporočil drug naslov. 
(3) Redno ali izredno odpoved pogodbe o zaposlitvi vroča
delodajalec delavcu po pravilih pravdnega postopka, razen če delavec nima
stalnega ali začasnega prebivališča v Republiki Sloveniji. V tem primeru se
odpoved pogodbe o zaposlitvi objavi na oglasnem mestu na sedežu delodajalca. Po
preteku osmih dni se šteje vročitev za opravljeno. 
(4) Redno ali izredno odpoved pogodbe o zaposlitvi vroča
delavec delodajalcu po pravilih pravdnega postopka.
B) Redna odpoved
a) Odpovedni razlogi
88. člen
(razlogi za redno odpoved)
(1) Razlogi za redno odpoved pogodbe o zaposlitvi delavcu s
strani delodajalca so: 
-       
prenehanje potreb po opravljanju določenega dela pod pogoji iz pogodbe o
zaposlitvi, zaradi ekonomskih, organizacijskih, tehnoloških, strukturnih ali
podobnih razlogov na strani delodajalca (v nadaljnjem besedilu: poslovni
razlog), ali 
-       
nedoseganje pričakovanih delovnih rezultatov, ker delavec dela ne
opravlja pravočasno, strokovno in kvalitetno, neizpolnjevanje pogojev za
opravljanje dela, določenih z zakoni in drugimi predpisi, izdanimi na podlagi
zakona, zaradi česar delavec ne izpolnjuje oziroma ne more izpolnjevati
pogodbenih ali drugih obveznosti iz delovnega razmerja (v nadaljnjem besedilu:
razlog nesposobnosti), 
-       
kršenje pogodbene obveznosti ali druge obveznosti iz delovnega razmerja
(v nadaljnjem besedilu: krivdni razlog), 
-       
nezmožnost za opravljanje dela pod pogoji iz pogodbe o zaposlitvi zaradi
invalidnosti v skladu s predpisi, ki urejajo pokojninsko in invalidsko
zavarovanje, oziroma s predpisi, ki urejajo zaposlitveno rehabilitacijo in
zaposlovanje invalidov. 
(2) Delodajalec lahko delavcu odpove pogodbo o zaposlitvi le,
če obstaja utemeljen razlog iz prejšnjega odstavka, ki onemogoča nadaljevanje
dela pod pogoji iz pogodbe o zaposlitvi med delavcem in delodajalcem. 
(3) Delodajalec mora v primeru odpovedi pogodbe o zaposlitvi
iz razloga nesposobnosti ali poslovnega razloga preveriti, ali je delavca
mogoče zaposliti pod spremenjenimi pogoji ali na drugih delih oziroma ali ga je
mogoče dokvalificirati za delo, ki ga opravlja, oziroma prekvalificirati za
drugo delo. Če ta možnost obstaja, mora delodajalec delavcu ponuditi sklenitev
nove pogodbe. Če delavec ne sprejme ponudbe delodajalca za sklenitev nove
pogodbe o zaposlitvi za ustrezno delo in za nedoločen čas ter mu preneha
delovno razmerje, nima pravice do odpravnine po 109. členu tega zakona. 
(4) Delodajalec mora ravnati v skladu s prejšnjim odstavkom
le v primeru, če pogodba o zaposlitvi, ki se odpoveduje, traja več kot šest
mesecev. Obveznost iz prejšnjega odstavka ne velja za manjše delodajalce. 
(5) Če delodajalec delavcu v primeru odpovedi iz poslovnega
razloga ne more ponuditi sklenitve nove pogodbe o zaposlitvi v skladu s tretjim
odstavkom tega člena, lahko delodajalec že v času odpovednega roka obvesti
zavod za zaposlovanje o odpovedi pogodbe o zaposlitvi delavcu. 
(6) Delodajalec mora podati odpoved najkasneje v šestih
mesecih od nastanka utemeljenega razloga. V primeru krivdnega razloga mora
delodajalec podati odpoved najkasneje v 60 dneh od ugotovitve utemeljenega
razloga in najkasneje v šestih mesecih od nastanka utemeljenega razloga. Če ima
krivdni razlog na strani delavca vse znake kaznivega dejanja, delodajalec lahko
poda odpoved pogodbe o zaposlitvi v 60 dneh od takrat, ko je delodajalec
ugotovil utemeljen krivdni razlog za redno odpoved, in za storilca ves čas, ko
je mogoč kazenski pregon. 
(7) V primeru odpovedi iz krivdnega razloga na strani
delavca, ki ima vse znake kaznivega dejanja, lahko delodajalec za čas trajanja
postopka delavcu prepove opravljati delo. V času prepovedi opravljanja dela ima
delavec pravico do nadomestila plače v višini polovice njegove povprečne plače
v zadnjih treh mesecih pred uvedbo postopka odpovedi.
89. člen
(neutemeljeni odpovedni razlogi)
Kot neutemeljeni razlogi za redno odpoved pogodbe o
zaposlitvi se štejejo: 
-       
začasna odsotnost z dela zaradi nezmožnosti za delo zaradi bolezni ali
poškodbe ali nege družinskih članov po predpisih o zdravstvenem zavarovanju ali
odsotnost z dela zaradi izrabe starševskega dopusta po predpisih o starševstvu;
-       
vložitev tožbe ali udeležba v postopku zoper delodajalca zaradi
zatrjevanja kršitev pogodbenih in drugih obveznosti iz delovnega razmerja pred
arbitražnimi, sodnimi ali upravnimi organi; 
-       
članstvo v sindikatu; 
-       
udeležba v sindikalnih dejavnostih izven delovnega časa; 
-       
udeležba v sindikalnih dejavnostih med delovnim časom v dogovoru z
delodajalcem; 
-       
udeležba delavca v stavki, organizirani v skladu z zakonom, 
-       
kandidatura za funkcijo delavskega predstavnika in sedanje ali preteklo
opravljanje te funkcije;
-       
sprememba delodajalca po prvem odstavku 73. člena tega zakona; 
-       
rasa, narodnost ali etnično poreklo barva kože, spol, starost,
invalidnost, zakonski stan, družinske obveznosti, nosečnost, versko in
politično prepričanje, nacionalno ali socialno poreklo;
-       
sklenitev pogodbe o prostovoljnem služenju vojaškega roka, pogodbe o
opravljanju vojaške službe v rezervni sestavi Slovenske vojske, pogodbe o
službi v Civilni zaščiti ter prostovoljno sodelovanje državljanov pri zaščiti
in reševanju v skladu z zakonom.
90. člen
(odpoved s ponudbo nove pogodbe)
(1) Kadar delodajalec odpove pogodbo o zaposlitvi in delavcu
istočasno ponudi sklenitev nove pogodbe o zaposlitvi v skladu s tretjim
odstavkom 88. člena tega zakona, se uporabljajo določbe tega zakona, ki se
nanašajo na redno odpoved pogodbe o zaposlitvi. 
(2) Če delavec sprejme ponudbo delodajalca po prejšnjem
odstavku, mora skleniti novo pogodbo o zaposlitvi v roku 15 dni od prejema
pisne ponudbe.
(3) Če delavec v primerih iz prejšnjega odstavka sprejme ponudbo
delodajalca za ustrezno zaposlitev za nedoločen čas, nima pravice do
odpravnine, obdrži pa pravico izpodbijati pred pristojnim sodiščem utemeljenost
odpovednega razloga. Ustrezna zaposlitev je zaposlitev, za katero se zahteva
enaka vrsta in stopnja izobrazbe, kot se je zahtevala za opravljanje dela, za
katero je imel delavec sklenjeno prejšnjo pogodbo o zaposlitvi, in za delovni
čas, kot je bil dogovorjen po prejšnji pogodbi o zaposlitvi, ter kraj
opravljanja dela ni oddaljen več kot tri ure vožnje v obe smeri z javnim
prevoznim sredstvom ali z organiziranim prevozom delodajalca od kraja bivanja
delavca. 
(4) V primeru neustreznosti nove zaposlitve po prejšnjem
odstavku, ima delavec pravico do sorazmernega dela odpravnine v višini, ki jo
dogovori z delodajalcem.
90.a člen
(odpoved s ponudbo nove pogodbe o zaposlitvi pri drugem
delodajalcu)
Kadar delodajalec odpove pogodbo o zaposlitvi in je delavcu
že v času odpovednega roka s strani delodajalca oziroma zavoda za zaposlovanje
ponujena nova ustrezna zaposlitev za nedoločen čas v skladu s tretjim odstavkom
prejšnjega člena pri drugem delodajalcu in delavec sklene pogodbo o zaposlitvi,
mu delodajalec ni dolžan izplačati odpravnine po 109. členu tega zakona, če se
drugi delodajalec v pogodbi o zaposlitvi zaveže, da bo glede minimalnega
odpovednega roka in pravice do odpravnine upošteval delovno dobo delavca pri
obeh delodajalcih.
b) Odpovedni roki
91. člen
(odpovedni roki)
Delavec in delodajalec lahko odpovesta pogodbo o zaposlitvi v
zakonsko ali pogodbeno določenem odpovednem roku, pri določitvi katerega morata
pogodbeni stranki upoštevati minimalni čas trajanja odpovednega roka, določen s
tem zakonom, razen če je za manjše delodajalce s kolektivno pogodbo na ravni
dejavnosti drugače dogovorjeno.
92. člen
(minimalni odpovedni roki)
(1) Če redno odpoveduje pogodbo o zaposlitvi delavec, je
odpovedni rok en mesec. S pogodbo o zaposlitvi ali kolektivno pogodbo je lahko
dogovorjen daljši odpovedni rok, vendar ne daljši kot tri mesece. 
(2) Če redno odpoveduje pogodbo o zaposlitvi delodajalec,
razen v primeru iz tretjega odstavka tega člena, je odpovedni rok: 
-       
30 dni, če ima delavec manj kot pet let delovne dobe pri delodajalcu, 
-       
45 dni, če ima delavec najmanj pet let delovne dobe pri delodajalcu, 
-       
60 dni, če ima delavec najmanj 15 let delovne dobe pri delodajalcu, 
-       
120 dni, če ima delavec najmanj 25 let delovne dobe pri delodajalcu. 
(3) Če redno odpoveduje pogodbo o zaposlitvi delodajalec
zaradi krivdnih razlogov na strani delavca, je odpovedni rok en mesec. 
(4) Za delovno dobo pri delodajalcu se šteje tudi delovna
doba pri njegovih pravnih prednikih.
93. člen
(tek odpovednega roka)
Odpovedni rok začne teči naslednji dan po vročitvi odpovedi
ali kasneje z dnem, ki ga v skladu s programom razreševanja presežnih delavcev
v odpovedi pogodbe o zaposlitvi določi delodajalec.
94. člen
(denarno povračilo namesto odpovednega roka)
(1) Delavec in delodajalec se lahko dogovorita o ustreznem
denarnem povračilu namesto dela ali celotnega odpovednega roka. 
(2) Dogovor iz prejšnjega odstavka mora biti v pisni obliki.
95. člen
(pravice in obveznosti strank v času odpovednega roka)
Če odpove pogodbo o zaposlitvi delodajalec, ima delavec v
času odpovednega roka pravico do odsotnosti z dela zaradi iskanja nove
zaposlitve s pravico do nadomestila plače v trajanju najmanj dve uri na teden.
c) Odpoved večjemu številu delavcev iz poslovnih razlogov
96. člen
(večje število delavcev)
(1) Delodajalec, ki ugotovi, da bo zaradi poslovnih razlogov
postalo nepotrebno delo v obdobju 30 dni: 
-       
najmanj 10 delavcev pri delodajalcu, ki zaposluje več kot 20 in manj kot
100 delavcev, 
-       
najmanj 10% delavcev pri delodajalcu, ki zaposluje najmanj 100, vendar
manj kot 300 delavcev, 
-       
najmanj 30 delavcev pri delodajalcu, ki zaposluje 300 ali več delavcev, 
je dolžan izdelati program razreševanja
presežnih delavcev. 
(2) Program iz prejšnjega odstavka je dolžan pripraviti tudi
delodajalec, ki ugotovi, da bo zaradi poslovnih razlogov v obdobju treh mesecev
postalo nepotrebno delo 20 ali več delavcev.
97. člen
(obveznost obveščanja in posvetovanja s sindikatom)
(1) Delodajalec mora o razlogih za prenehanje potreb po delu
delavcev, številu in kategorijah vseh zaposlenih delavcev, o predvidenih
kategorijah presežnih delavcev, o predvidenem roku, v katerem bo prenehala
potreba po delu delavcev ter o predlaganih kriterijih za določitev presežnih
delavcev pisno čimprej obvestiti sindikate pri delodajalcu. 
(2) Delodajalec se predhodno, z namenom, da doseže sporazum,
posvetuje s sindikati, določenimi v prejšnjem odstavku, o predlaganih
kriterijih za določitev presežnih delavcev, pri pripravi programa razreševanja
presežnih delavcev pa o možnih načinih za preprečitev in omejitev števila
odpovedi ter o možnih ukrepih za preprečitev in omilitev škodljivih posledic. 
(3) Kopijo pisnega obvestila iz prvega odstavka tega člena
mora delodajalec poslati zavodu za zaposlovanje.
98. člen
(obveznost obveščanja zavoda za zaposlovanje)
(1) O postopku ugotavljanja prenehanja potreb po delu večjega
števila delavcev, o opravljenem posvetovanju po prejšnjem členu, o razlogih za
prenehanje potreb po delu delavcev, številu in kategorijah vseh zaposlenih
delavcev, o predvidenih kategorijah presežnih delavcev ter o predvidenem roku,
v katerem bo prenehala potreba po delu, mora delodajalec pisno obvestiti zavod
za zaposlovanje. 
(2) Kopijo pisnega obvestila iz prejšnjega odstavka mora
delodajalec poslati sindikatom iz prvega odstavka prejšnjega člena. 
(3) Delodajalec lahko odpove pogodbe o zaposlitvi presežnim
delavcem, upoštevaje sprejeti program razreševanja presežnih delavcev, vendar
ne pred potekom 30-dnevnega roka od izpolnitve obveznosti iz prvega odstavka
tega člena.
99. člen
(program razreševanja presežnih delavcev)
(1) Program razreševanja presežnih delavcev mora vsebovati: 
-       
razloge za prenehanje potreb po delu delavcev; 
-       
ukrepe za preprečitev ali kar največjo omejitev prenehanja delovnega
razmerja delavcev, pri čemer mora delodajalec preveriti možnosti nadaljevanja
zaposlitve pod spremenjenimi pogoji; 
-       
seznam presežnih delavcev; 
-       
ukrepe in kriterije za izbiro ukrepov za omilitev škodljivih posledic
prenehanja delovnega razmerja, kot so: ponudba zaposlitve pri drugem
delodajalcu, zagotovitev denarne pomoči, zagotovitev pomoči za začetek
samostojne dejavnosti, dokup zavarovalne dobe. 
(2) Program razreševanja presežnih delavcev mora biti
finančno ovrednoten.
100. člen
(kriteriji za določitev presežnih delavcev)
(1) Pri določanju kriterijev za določitev presežnih delavcev
se upoštevajo zlasti naslednji kriteriji: 
-       
strokovna izobrazba delavca oziroma usposobljenost za delo in potrebna
dodatna znanja in zmožnosti, 
-       
delovne izkušnje, 
-       
delovna uspešnost, 
-       
delovna doba, 
-       
zdravstveno stanje, 
-       
socialno stanje delavca in 
-       
da gre za starša treh ali več mladoletnih otrok ali za edinega
hranitelja družine z mladoletnimi otroki. 
(2) Pri določitvi delavcev, katerih delo postane nepotrebno,
imajo ob enakih kriterijih prednost pri ohranitvi zaposlitve tisti delavci s
slabšim socialnim položajem. 
(3) Začasna odsotnost delavca z dela zaradi bolezni ali
poškodbe, nege družinskega člana ali težje prizadetega invalida, starševskega
dopusta ter nosečnost, ne sme biti kriterij za določanje presežnih delavcev.
101. člen
(sodelovanje in vloga zavoda za zaposlovanje)
(1) Delodajalec je dolžan obravnavati in upoštevati morebitne
predloge zavoda za zaposlovanje o možnih ukrepih za preprečitev ali kar
največjo omejitev prenehanja delovnega razmerja delavcev in ukrepih za omilitev
škodljivih posledic prenehanja delovnega razmerja. 
(2) Na zahtevo zavoda za zaposlovanje delodajalec ne sme
odpovedati pogodbe o zaposlitvi delavcem pred potekom 60-dnevnega roka od
izpolnitve obveznosti iz prvega odstavka 98. člena tega zakona.
102. člen
(prednostna pravica do zaposlitve)
Če delodajalec v roku enega leta zaposluje nove delavce,
imajo delavci, ki jim je bila odpovedana pogodba o zaposlitvi iz poslovnih
razlogov, prednostno pravico do zaposlitve, če izpolnjuje pogoje za opravljanje
dela.
d) Odpoved pogodbe o zaposlitvi zaradi začetka postopka za
prenehanje delodajalca ali prisilne poravnave
103. člen
(stečaj, sodna likvidacija)
(1) V stečajnem postopku ali postopku likvidacije, ki jo
izvede sodišče, lahko stečajni oziroma likvidacijski upravitelj s 15-dnevnim
odpovednim rokom odpove pogodbe o zaposlitvi zaposlenim delavcem, katerih delo
je zaradi začetka stečajnega postopka oziroma likvidacije pri delodajalcu
postalo nepotrebno. 
(2) Stečajni oziroma likvidacijski upravitelj mora pred
odpovedjo pogodb o zaposlitvi večjemu številu delavcev izpolniti obveznosti iz
prvega in tretjega odstavka 97. člena tega zakona in se s sindikati, določenimi
v prvem odstavku 97. člena tega zakona, posvetovati o možnih načinih za
preprečitev in omejitev števila odpovedi in o možnih ukrepih za preprečitev in
omilitev škodljivih posledic.
104. člen
(prodaja dolžnika v stečaju)
Če se v stečajnem postopku proda dolžnik kot pravna oseba,
imajo delavci, ki so jim bile v stečajnem postopku odpovedane pogodbe o
zaposlitvi, prednostno pravico do zaposlitve pri delodajalcu, če izpolnjujejo
pogoje za opravljanje dela.
105. člen
(prisilna poravnava v stečaju)
Če je stečajni postopek ustavljen zaradi potrjene prisilne
poravnave v stečaju, imajo delavci, ki so jim bile v stečajnem postopku
odpovedane pogodbe o zaposlitvi, prednostno pravico do zaposlitve pri
delodajalcu, če izpolnjujejo pogoje za opravljanje dela.
106. člen
(prisilna poravnava)
(1) V primeru potrjene prisilne poravnave lahko delodajalec s
30-dnevnim odpovednim rokom odpove pogodbe o zaposlitvi največ takšnemu številu
delavcev, kot je določeno v programu o prenehanju delovnih razmerij zaradi
finančne reorganizacije. 
(2) Delodajalec mora pred odpovedjo pogodb o zaposlitvi
večjemu številu delavcev izpolniti obveznosti iz 97. člena tega zakona.
107. člen
(pravica do odpravnine)
Delavci, ki jim je odpovedana pogodba o zaposlitvi v
stečajnem postopku, postopku likvidacije, ki jo izvede sodišče, ali v primeru
potrjene prisilne poravnave, imajo pravico do odpravnine po 109. členu tega
zakona.
108. člen
(drugi primeri prenehanja delodajalca)
(1) V drugih primerih uvedbe postopkov za prenehanje
delodajalca lahko delodajalec v skladu z določbami tega zakona o odpovedi
pogodbe o zaposlitvi iz poslovnih razlogov redno odpove pogodbe o zaposlitvi
zaposlenim delavcem s 30-dnevnim odpovednim rokom. 
(2) Delavci, ki jim je odpovedana pogodba o zaposlitvi po
prejšnjem odstavku, imajo pravico do odpravnine po 109. členu tega zakona.
(3) Delodajalec lahko sam ali skupaj z drugimi delodajalci
oblikuje sklad, iz katerega se poplačajo terjatve iz 109. člena tega zakona.
e) Odpravnina
109. člen
(odpravnina)
(1) Delodajalec, ki odpove pogodbo o zaposlitvi iz poslovnih
razlogov ali iz razloga nesposobnosti, je dolžan izplačati delavcu odpravnino.
Osnova za izračun odpravnine je povprečna mesečna plača, ki jo je prejel
delavec ali ki bi jo prejel delavec, če bi delal, v zadnjih treh mesecih pred
odpovedjo. 
(2) Delavcu pripada odpravnina v višini: 
-       
1/5 osnove iz prejšnjega odstavka za vsako leto dela pri delodajalcu, če
je zaposlen pri delodajalcu več kot eno leto do pet let; 
-       
1/4 osnove iz prejšnjega odstavka za vsako leto dela pri delodajalcu, če
je zaposlen pri delodajalcu od pet do 15 let; 
-       
1/3 osnove iz prejšnjega odstavka za vsako leto dela pri delodajalcu, če
je zaposlen pri delodajalcu nad 15 let. 
(3) Za delo pri delodajalcu se šteje tudi delo pri njegovih
pravnih prednikih. 
(4) Višina odpravnine ne sme presegati 10-kratnika osnove iz
prvega odstavka tega člena, če v kolektivni pogodbi na ravni dejavnosti ni
določeno drugače. 
(5) V postopku prisilne poravnave se delavec in delodajalec
lahko pisno sporazumeta o načinu izplačila, obliki ali zmanjšanju višine
odpravnine po drugem odstavku tega člena, če bi bil zaradi izplačila odpravnine
ogrožen obstoj večjega števila delovnih mest pri delodajalcu.
C) Izredna odpoved
110. člen
(splošno)
(1) Delavec ali delodajalec lahko izredno odpovesta pogodbo o
zaposlitvi, če obstajajo razlogi, določeni s tem zakonom in če ob upoštevanju
vseh okoliščin in interesov obeh pogodbenih strank ni mogoče nadaljevati
delovnega razmerja do izteka odpovednega roka oziroma do poteka časa, za
katerega je bila sklenjena pogodba o zaposlitvi. 
(2) Izredno odpoved pogodbe o zaposlitvi mora pogodbena
stranka podati najkasneje v 30 dneh od ugotovitve razloga za izredno odpoved,
in najkasneje v šestih mesecih od nastanka razloga. V primeru krivdnega razloga
na strani delavca ali delodajalca, ki ima vse znake kaznivega dejanja,
pogodbena stranka lahko odpove pogodbo o zaposlitvi v 30 dneh od ugotovitve
razloga za izredno odpoved in storilca ves čas, ko je možen kazenski pregon.
a) Izredna odpoved delodajalca
111. člen
(razlogi na strani delavca)
(1) Delodajalec lahko delavcu izredno odpove pogodbo o
zaposlitvi: 
-       
če delavec krši pogodbeno ali drugo obveznost iz delovnega razmerja in
ima kršitev vse znake kaznivega dejanja, 
-       
če delavec naklepoma ali iz hude malomarnosti huje krši pogodbene ali
druge obveznosti iz delovnega razmerja,
-       
če delavec najmanj pet dni zaporedoma ne pride na delo, o razlogih za
svojo odsotnost pa ne obvesti delodajalca, čeprav bi to moral in mogel storiti.
-       
če je delavcu po pravnomočni odločbi prepovedano opravljati določena
dela v delovnem razmerju ali če mu je izrečen vzgojni, varnostni ali varstveni
ukrep oziroma sankcija za prekršek, zaradi katerega ne more opravljati dela
dalj kot šest mesecev, ali če mora biti zaradi prestajanja zaporne kazni več
kot šest mesecev odsoten z dela,
-       
v primeru iz petega odstavka 73. člena tega zakona, 
-       
če delavec ne opravi uspešno poskusnega dela, 
-       
če se delavec v roku petih delovnih dni po prenehanju razlogov za
suspenz pogodbe o zaposlitvi neopravičeno ne vrne na delo, 
-       
če delavec v času odsotnosti z dela zaradi bolezni ali poškodbe ne
spoštuje navodil pristojnega zdravnika oziroma pristojne zdravniške komisije
ali če v tem času opravlja pridobitno delo ali brez odobritve pristojnega
zdravnika oziroma pristojne zdravniške komisije odpotuje iz kraja svojega
bivanja. 
(2) V primeru iz tretje alineje prejšnjega odstavka, delavcu
preneha pogodba o zaposlitvi s prvim dnem neupravičene odsotnosti z dela, če se
ne vrne na delo do vročitve izredne odpovedi.
(3) V primeru iz prve, druge in četrte alineje prvega
odstavka tega člena lahko delodajalec ob uvedbi postopka izredne odpovedi
pogodbe o zaposlitvi delavcu prepove opravljati delo za čas trajanja postopka.
V času prepovedi opravljanja dela ima delavec pravico do nadomestila plače v
višini polovice njegove povprečne plače v zadnjih treh mesecih pred uvedbo
postopka odpovedi.
b) Izredna odpoved delavca
112. člen
(razlogi na strani delodajalca)
(1) Delavec lahko v osmih dneh po tem, ko predhodno pisno
opomni delodajalca na izpolnitev obveznosti in o kršitvah pisno obvesti
inšpektorja za delo, izredno odpove pogodbo o zaposlitvi, če: 
-       
mu delodajalec več kot dva meseca ni zagotavljal dela in mu tudi ni
izplačal zakonsko določenega nadomestila plače, 
-       
mu ni bilo omogočeno opravljanje dela zaradi odločbe pristojne
inšpekcije o prepovedi opravljanja delovnega procesa ali prepovedi uporabe
sredstev za delo dalj kot 30 dni in mu delodajalec ni plačal zakonsko
določenega nadomestila plače, 
-       
mu je delodajalec vsaj dva meseca izplačeval bistveno zmanjšano plačilo
za delo, 
-       
mu delodajalec trikrat zaporedoma ali v obdobju šestih mesecev ni
izplačal plačila za delo ob zakonsko oziroma pogodbeno dogovorjenem roku, 
-       
delodajalec ni zagotavljal varnosti in zdravja delavcev pri delu in je
delavec od delodajalca predhodno zahteval odpravo grozeče neposredne in
neizogibne nevarnosti za življenje ali zdravje, 
-       
(črtana), 
-       
mu delodajalec ni zagotavljal enake obravnave v skladu s 6. členom tega
zakona, 
-       
delodajalec ni zagotovil varstva pred spolnim in drugim nadlegovanjem
ali trpinčenjem na delovnem mestu v skladu s 45. členom tega zakona.
(2) Delavec je v primeru odpovedi zaradi ravnanj iz
prejšnjega odstavka upravičen do odpravnine, določene za primer redne odpovedi
pogodbe o zaposlitvi iz poslovnih razlogov, in do odškodnine najmanj v višini
izgubljenega plačila za čas odpovednega roka.
(3) 30-dnevni rok iz drugega odstavka 110. člena tega zakona
začne teči, ko poteče osemdnevni rok iz prvega odstavka tega člena in
delodajalec ne izpolni svoje obveznosti iz delovnega razmerja oziroma ne
odpravi kršitve.
D) Posebno pravno varstvo pred odpovedjo
113. člen
(predstavniki delavcev)
(1) Delodajalec ne sme odpovedati pogodbe o zaposlitvi: 
-       
članu sveta delavcev, delavskemu zaupniku, članu nadzornega sveta, ki
predstavlja delavce, predstavniku delavcev v svetu zavoda ter 
-       
imenovanemu ali voljenemu sindikalnemu zaupniku, 
brez soglasja organa, katerega član je, ali
sindikata, če ravna v skladu z zakonom, kolektivno pogodbo in pogodbo o
zaposlitvi, razen če v primeru poslovnega razloga odkloni ponujeno ustrezno
zaposlitev ali če gre za odpoved v postopku prenehanja delodajalca. 
(2) Varstvo pred odpovedjo za osebe iz prejšnjega odstavka
traja ves čas opravljanja njihove funkcije in še eno leto po njenem prenehanju.
114. člen
(starejši delavci)
(1) Delodajalec ne sme starejšemu delavcu brez njegovega
pisnega soglasja odpovedati pogodbe o zaposlitvi iz poslovnega razloga, dokler
delavec ne izpolni minimalnih pogojev za pridobitev pravice do starostne
pokojnine. 
(2) Varstvo po prejšnjem odstavku ne velja: 
-       
če je delavcu zagotovljena pravica do denarnega nadomestila iz naslova
zavarovanja za primer brezposelnosti do izpolnitve minimalnih pogojev za
starostno pokojnino, 
-       
če je delavcu ponujena nova ustrezna zaposlitev pri delodajalcu v skladu
s tretjim odstavkom 88. člena tega zakona, 
-       
v primeru uvedbe postopka prenehanja delodajalca.
115. člen
(starši)
(1) Delodajalec ne sme odpovedati pogodbe o zaposlitvi
delavki v času nosečnosti ter ves čas, ko doji otroka, in staršem, v času, ko
izrabljajo starševski dopust v obliki polne odsotnosti z dela in še en mesec po
izrabi tega dopusta. 
(2) Delavcem v času iz prejšnjega odstavka ne more prenehati
delovno razmerje zaradi odpovedi delodajalca. 
(3) Če delodajalec ob izreku odpovedi oziroma v času
odpovednega roka ne ve za nosečnost delavke, velja posebno pravno varstvo pred
odpovedjo, če delavka takoj oziroma v primeru ovir, ki niso nastale po njeni
krivdi, takoj po prenehanju teh, vendar ne po izteku odpovednega roka, obvesti
delodajalca o svoji nosečnosti, kar dokazuje s predložitvijo zdravniškega
potrdila.
(4) Ne glede na določbe prvega in drugega odstavka tega člena
delodajalec lahko odpove pogodbo o zaposlitvi in delavcu lahko preneha delovno
razmerje, po predhodnem soglasju inšpektorja za delo, če so podani razlogi za
izredno odpoved ali zaradi uvedbe postopka za prenehanje delodajalca.
116. člen
(invalidi in odsotni z dela zaradi bolezni)
(1) Delodajalec lahko odpove pogodbo o zaposlitvi invalidu
zaradi nezmožnosti za opravljanje dela pod pogoji iz pogodbe o zaposlitvi
zaradi invalidnosti in v primeru poslovnega razloga v primerih in pod pogoji,
določenimi s predpisi, ki urejajo pokojninsko in invalidsko zavarovanje,
oziroma s predpisi, ki urejajo zaposlitveno rehabilitacijo in zaposlovanje
invalidov. 
(2) V primeru odpovedi pogodbe o zaposlitvi invalidu po
prejšnjem odstavku se glede pravic delavcev, ki niso drugače urejene s
posebnimi predpisi, uporabljajo določbe tega zakona, ki veljajo za odpoved iz
poslovnega razloga.
(3) Delavcu, ki mu je odpovedana pogodba o zaposlitvi iz
poslovnega razloga ali iz razloga nesposobnosti in je ob poteku odpovednega
roka odsoten z dela zaradi začasne nezmožnosti za delo zaradi bolezni ali
poškodbe, preneha delovno razmerje z dnem, ko se delavec vrne na delo oziroma
bi se moral vrniti na delo, najkasneje pa s potekom šestih mesecev po izteku
odpovednega roka. 
(4) Varstvo po prejšnjih treh odstavkih ne velja v primerih
uvedbe postopka za prenehanje delodajalca.
117. člen
(večkratno pravno varstvo pred odpovedjo)
Če je posameznemu delavcu zaradi njegovega statusa
zagotovljeno večkratno varstvo pred odpovedjo, velja močnejše pravno varstvo.
5. Prenehanje pogodbe o zaposlitvi na podlagi sodbe sodišča
118. člen
(prenehanje pogodbe o zaposlitvi na podlagi sodbe sodišča)
(1) Če sodišče ugotovi, da je odpoved delodajalca nezakonita,
delavec pa ne želi nadaljevanja delovnega razmerja, lahko na predlog delavca
ugotovi trajanje delovnega razmerja, vendar najdalj do odločitve sodišča prve
stopnje, prizna delavcu delovno dobo in druge pravice iz delovnega razmerja ter
delavcu prizna ustrezno denarno odškodnino v višini največ 18 mesečnih plač
delavca, izplačanih v zadnjih treh mesecih pred odpovedjo pogodbe o zaposlitvi.
(2) Če upoštevaje vse okoliščine in interes obeh pogodbenih
strank, sodišče ugotovi, da nadaljevanje delovnega razmerja ne bi bilo več
mogoče, lahko odloči enako kot v prejšnjem odstavku, tudi ne glede na predlog
delavca. 
(3) Delavec lahko zahtevo iz prvega odstavka tega člena
uveljavlja do zaključka glavne obravnave pred sodiščem prve stopnje. 
(4) Sodišče določi dan prenehanja delovnega razmerja tudi v
primeru, ko ena od pogodbenih strank izpodbija pogodbo o zaposlitvi in sodišče
ugotovi, da je pogodba neveljavna.
6. Prenehanje pogodbe o zaposlitvi po samem zakonu
119. člen
(prenehanje pogodbe o zaposlitvi zaradi ugotovljene
invalidnosti in prenehanja veljavnosti delovnega dovoljenja)
(1) Pogodba o zaposlitvi preneha veljati po samem zakonu, ko
je delavcu vročena odločba o ugotovljeni invalidnosti I. kategorije postala
pravnomočna. 
(2) Pogodba o zaposlitvi, ki jo sklene tujec ali oseba brez
državljanstva, preneha veljati po samem zakonu z dnem prenehanja veljavnosti
delovnega dovoljenja.
(3) Pogodba o zaposlitvi preneha po samem zakonu tudi v
primerih, ko po predpisih, ki urejajo stečajni postopek, ni postavljen stečajni
upravitelj, in sicer z dnem vpisa sklepa sodišča o zaključku stečajnega
postopka v sodni register.
III. PRAVICE, OBVEZNOSTI IN ODGOVORNOSTI IZ DELOVNEGA
RAZMERJA
1. OPRAVLJANJE PRIPRAVNIŠTVA
120. člen
(splošno)
(1) Z zakonom ali kolektivno pogodbo na ravni dejavnosti se
lahko določi, da sklene pogodbo o zaposlitvi kot pripravnik, kdor prvič začne
opravljati delo, ustrezno vrsti in stopnji svoje strokovne izobrazbe, ter z
namenom, da se usposobi za samostojno opravljanje dela v delovnem razmerju. 
(2) Vajenec, ki uspešno konča program poklicnega
izobraževanja, je usposobljen za samostojno opravljanje dela v delovnem
razmerju, ustrezno vrsti in stopnji njegove poklicne izobrazbe.
121. člen
(trajanje pripravništva)
(1) Pripravništvo lahko traja največ eno leto, če zakon ne
določa drugače. 
(2) Pripravništvo se lahko sorazmerno podaljša, če pripravnik
dela s krajšim delovnim časom od polnega, vendar največ za šest mesecev. 
(3) Trajanje pripravništva se podaljša za čas opravičene
odsotnosti z dela, ki traja dlje kot 20 delovnih dni, razen za čas letnega
dopusta. 
(4) Trajanje pripravništva se lahko na predlog mentorja
skrajša, vendar le do polovice prvotno določenega trajanja.
122. člen
(izvajanje pripravništva)
(1) V času trajanja pripravništva mora delodajalec
pripravniku po programu zagotavljati usposabljanje za samostojno opravljanje
dela. 
(2) Z zakonom, drugim predpisom ali kolektivno pogodbo na
ravni dejavnosti se določi trajanje in potek pripravništva ter program,
mentorstvo in način spremljanja in ocenjevanja pripravništva. 
(3) Ob koncu pripravništva mora pripravnik opraviti izpit, ki
je sestavni in zaključni del pripravništva in se opravlja pred iztekom
pripravniške dobe.
123. člen
(omejitev odpovedi pripravniku s strani delodajalca)
V času trajanja pripravništva delodajalec pripravniku ne sme
odpovedati pogodbe o zaposlitvi, razen če so podani razlogi za izredno odpoved
ali v primeru uvedbe postopka za prenehanje delodajalca ali prisilne poravnave.
124. člen
(volontersko pripravništvo)
(1) Če se pripravništvo v skladu s posebnim zakonom lahko
opravlja, ne da bi delavec in delodajalec sklenila pogodbo o zaposlitvi –
volontersko pripravništvo, se za pripravnika uporabljajo določbe tega zakona o
trajanju in izvajanju pripravništva, omejenosti delovnega časa, odmorih in
počitkih, odškodninski odgovornosti ter zagotavljanju varnosti in zdravja pri
delu v skladu s posebnim zakonom. 
(2) Pogodba o volonterskem opravljanju pripravništva mora
biti sklenjena v pisni obliki.
2. POSKUSNO DELO
125. člen
(poskusno delo)
(1) V pogodbi o zaposlitvi se delavec in delodajalec lahko
dogovorita o poskusnem delu. 
(2) Poskusno delo traja največ šest mesecev. Poskusno delo se
lahko podaljša v primeru začasne odsotnosti z dela. 
(3) V času trajanja poskusnega dela lahko delavec odpove
pogodbo o zaposlitvi s sedemdnevnim odpovednim rokom. 
(4) Če delodajalec ob poteku poskusnega dela ugotovi, da
delavec poskusnega dela ni uspešno opravil, lahko delavcu izredno odpove
pogodbo o zaposlitvi. 
(5) V času trajanja poskusnega dela delodajalec delavcu ne
sme odpovedati pogodbe o zaposlitvi, razen če so podani razlogi za izredno
odpoved ali zaradi postopka za prenehanje delodajalca ali prisilne poravnave.
3. PLAČILO ZA DELO
126. člen
(vrsta plačil)
(1) Plačilo za delo po pogodbi o zaposlitvi je sestavljeno iz
plače, ki mora biti vedno v denarni obliki, in morebitnih drugih vrst plačil,
če je tako določeno s kolektivno pogodbo. Pri plači mora delodajalec upoštevati
minimum, določen z zakonom oziroma kolektivno pogodbo, ki neposredno zavezuje
delodajalca. 
(2) Plača je sestavljena iz osnovne plače, dela plače za
delovno uspešnost in dodatkov. Sestavni del plače je tudi plačilo za poslovno
uspešnost, če je le-to dogovorjeno s kolektivno pogodbo ali pogodbo o
zaposlitvi. 
(3) Za čas odmora med dnevnim delom prejme delavec plačilo,
kot če bi delal.
127. člen
(osnovna plača, delovna uspešnost, dodatki)
(1) Osnovna plača se določi upoštevaje zahtevnost dela, za
katerega je delavec sklenil pogodbo o zaposlitvi. 
(2) Delovna uspešnost delavca se določi upoštevaje
gospodarnost, kvaliteto in obseg opravljanja dela, za katerega je delavec
sklenil pogodbo o zaposlitvi. 
(3) Dodatki se določijo za posebne pogoje dela, ki izhajajo
iz razporeditve delovnega časa, in sicer za nočno delo, nadurno delo, delo v
nedeljo, delo na praznike in dela proste dneve po zakonu. Dodatki za posebne
pogoje dela, ki izhajajo iz posebnih obremenitev pri delu, neugodnih vplivov
okolja in nevarnosti pri delu, ki niso vsebovani v zahtevnosti dela, se lahko
določijo s kolektivno pogodbo. 
(4) Višina dodatkov iz prejšnjega odstavka se lahko v
kolektivni pogodbi določi v nominalnem znesku ali v odstotku od osnovne plače
za polni delovni čas oziroma ustrezne urne postavke. 
128. člen
(višina dodatkov)
(1) Delavcu pripadajo dodatki za delo v posebnih pogojih
dela, ki izhajajo iz razporeditve delovnega časa: 
-       
za nočno delo, 
-       
za nadurno delo, 
-       
za delo v nedeljo, 
-       
za delo na praznike in dela proste dneve po zakonu. 
(2) Višina dodatkov iz prejšnjega odstavka se določi s
kolektivno pogodbo na ravni dejavnosti. 
(3) Dodatek za delo v nedeljo in dodatek za delo na dela
proste dneve po zakonu se med seboj izključujeta. 
(4) Dodatki se obračunavajo le za čas, ko je delavec delal v
pogojih, zaradi katerih mu dodatek pripada.
129. člen
(dodatek za delovno dobo)
(1) Delavcu pripada dodatek za delovno dobo. 
(2) Višina dodatka za delovno dobo se določi v kolektivni
pogodbi na ravni dejavnosti.
130. člen
(povračila stroškov v zvezi z delom)
(1) Delodajalec mora delavcu zagotoviti povračilo stroškov za
prehrano med delom, za prevoz na delo in z dela ter povračilo stroškov, ki jih
ima pri opravljanju določenih del in nalog na službenem potovanju. 
(2) Če višina povračila stroškov iz prejšnjega odstavka ni
določena s kolektivno pogodbo s splošno veljavnostjo, se določi z izvršilnim
predpisom.
131. člen
(regres)
(1) Delodajalec je dolžan delavcu, ki ima pravico do letnega
dopusta, izplačati regres za letni dopust najmanj v višini minimalne plače. 
(2) Regres se mora delavcu izplačati najkasneje do 1. julija
tekočega koledarskega leta. 
(3) S kolektivno pogodbo na ravni dejavnosti se lahko v
primeru nelikvidnosti delodajalca določi kasnejši rok izplačila regresa, vendar
najkasneje do 1. novembra tekočega koledarskega leta. 
(4) V primeru, da ima delavec pravico do izrabe le
sorazmernega dela letnega dopusta, ima pravico le do sorazmernega dela regresa.
(5) V primeru, da ima delavec sklenjeno pogodbo o zaposlitvi
s krajšim delovnim časom, ima pravico do regresa sorazmerno delovnemu času, za
katerega je sklenil pogodbo o zaposlitvi, razen v primerih, ko delavec dela
krajši delovni čas v skladu s 66. členom tega zakona.
132. člen
(odpravnina ob upokojitvi)
(1) Če se delavec upokoji, mu ob prenehanju pogodbe o
zaposlitvi pripada odpravnina v višini dveh povprečnih mesečnih plač v
Republiki Sloveniji za pretekle tri mesece oziroma v višini dveh povprečnih
mesečnih plač delavca za pretekle tri mesece, če je to za delavca ugodneje.
Delodajalec lahko izplača odpravnino v breme posebnega zavarovanja. 
(2) Če se delavec po upokojitvi ponovno zaposli, ob
prenehanju pogodbe o zaposlitvi nima pravice do odpravnine po prejšnjem
odstavku. 
(3) Če se delavec delno upokoji, ima pri delodajalcu, pri
katerem mu je prenehala pogodba o zaposlitvi in je sklenil novo za krajši
delovni čas, pravico do odpravnine v sorazmernem delu. 
(4) Delavec, ki dela krajši delovni čas, ima v primeru
upokojitve pravico do odpravnine sorazmerno delovnemu času, za katerega je bila
sklenjena pogodba o zaposlitvi, razen v primerih, ko delavec dela krajši
delovni čas v skladu s 66. členom tega zakona. 
(5) Delavec ni upravičen do odpravnine po prvem odstavku tega
člena, če ima pravico do odpravnine po 109. členu tega zakona in če je
delodajalec zanj financiral dokup pokojninske dobe. Delavec je upravičen do
izplačila razlike, če je znesek odpravnine po 109. členu tega zakona oziroma
znesek za dokup pokojninske dobe nižji od zneska odpravnine po prvem odstavku
tega člena.
133. člen
(enako plačilo žensk in moških)
(1) Delodajalec je dolžan za enako delo in za delo enake
vrednosti izplačati enako plačilo delavcem, ne glede na spol. 
(2) Določila pogodbe o zaposlitvi, kolektivne pogodbe oziroma
splošnega akta delodajalca, ki so v nasprotju s prejšnjim odstavkom, so neveljavna.
134. člen
(plačilni dan)
(1) Plača se plačuje za plačilna obdobja, ki ne smejo biti
daljša od enega meseca. 
(2) Plača se izplača najkasneje 18 dni po preteku plačilnega
obdobja. 
(3) Če je plačilni dan dela prosti dan, se plača izplača
najkasneje prvi naslednji delovni dan. 
(4) Delodajalec je dolžan pisno predhodno obvestiti delavce o
plačilnem dnevu in vsakokratni spremembi plačilnega dne. 
(5) Morebitna plačila v naravi se zagotavljajo na v pogodbi o
zaposlitvi dogovorjen način, glede na vrsto dela in obstoječe običaje.
135. člen
(kraj in način izplačila plače)
(1) Delodajalec je dolžan delavcu izplačati plačo do konca
plačilnega dne na običajnem izplačilnem mestu. 
(2) Če se plača izplačuje preko bančnega računa delavca ali
na drug brezgotovinski način, mora biti delavcu plača na razpolago na določen
plačilni dan, razen če se stranki ne dogovorita drugače. 
(3) Delodajalec je dolžan izdati delavcu ob vsakem izplačilu
plače ter do 31. januarja novega koledarskega leta pisni obračun plače in
nadomestila plače za plačilno obdobje oziroma za preteklo koledarsko leto, iz
katerega sta razvidna tudi obračun in plačilo davkov in prispevkov. 
(4) Stroški v zvezi z izplačevanjem plače bremenijo
delodajalca.
136. člen
(zadrževanje in pobot izplačila plače)
(1) Delodajalec lahko zadrži izplačevanje plače delavcu samo
v zakonsko določenih primerih. Vsa določila pogodbe o zaposlitvi, ki določajo
druge načine zadrževanja izplačila, so neveljavna. 
(2) Delodajalec ne sme svoje terjatve do delavca brez
njegovega pisnega soglasja pobotati s svojo obveznostjo plačila. 
(3) Delavec ne more dati soglasja iz prejšnjega odstavka pred
nastankom delodajalčeve terjatve.
137. člen
(nadomestilo plače)
(1) Delavec ima pravico do nadomestila plače za čas
odsotnosti, v primerih in v trajanju, določenem z zakonom, ter v primerih
odsotnosti z dela, ko ne dela iz razlogov na strani delodajalca. 
(2) Delodajalec je dolžan izplačati nadomestilo plače v
primerih odsotnosti z dela zaradi izrabe letnega dopusta, plačane odsotnosti
zaradi osebnih okoliščin, izobraževanja, z zakonom določenih praznikov in dela
prostih dni in ko delavec ne dela iz razlogov na strani delodajalca. 
(3) Delodajalec izplačuje nadomestilo plače iz lastnih
sredstev v primerih nezmožnosti delavca za delo zaradi njegove bolezni ali
poškodbe, ki ni povezana z delom, in sicer do 30 delovnih dni za posamezno
odsotnost z dela, vendar največ za 120 delovnih dni v koledarskem letu. V
primerih nezmožnosti za delo delavca zaradi poklicne bolezni ali poškodbe pri
delu, izplačuje delodajalec nadomestilo plače delavcu iz lastnih sredstev do 30
delovnih dni za vsako posamezno odsotnost z dela. V času daljše odsotnosti z
dela izplača delodajalec nadomestilo plače v breme zdravstvenega zavarovanja. 
(4) Če gre za dve ali več zaporednih odsotnosti z dela zaradi
iste bolezni ali poškodbe, ki ni povezana z delom, do 30 delovnih dni, pa traja
v posameznem primeru prekinitev med eno in drugo odsotnostjo manj kot deset
delovnih dni, izplača delodajalec za čas nadaljnje odsotnosti od prekinitve
dalje, nadomestilo plače v breme zdravstvenega zavarovanja. 
(5) Delodajalec izplača v breme drugega zavezanca nadomestilo
plače tudi v drugih primerih, če je tako določeno z zakonom ali drugim
predpisom. 
(6) Če delavec ne more opravljati dela zaradi višje sile, je
upravičen do polovice plačila, do katerega bi bil sicer upravičen, če bi delal,
vendar ne manj kot 70% minimalne plače. 
(7) Če s tem ali drugim zakonom oziroma na njegovi podlagi
izdanim predpisom ni določeno drugače, delavcu pripada nadomestilo plače v
višini njegove povprečne mesečne plače za polni delovni čas iz zadnjih treh
mesecev oziroma iz obdobja dela v zadnjih treh mesecih pred začetkom
odsotnosti. Če delavec v obdobju zaposlitve v zadnjih treh mesecih ni delal in
je za ves čas prejemal nadomestilo plače, je osnova za nadomestilo enaka osnovi
za nadomestilo plače v zadnjih treh mesecih pred začetkom odsotnosti. Če
delavec v celotnem obdobju zadnjih treh mesecev ni prejel niti ene mesečne
plače, mu pripada nadomestilo plače v višini osnovne plače, določene v pogodbi
o zaposlitvi. Višina nadomestila plače ne sme presegati višine plače, ki bi jo
delavec prejel, če bi delal. 
(8) V primeru odsotnosti z dela delavca zaradi bolezni ali
poškodbe, ki ni povezana z delom, znaša višina nadomestila plače delavcu, ki
bremeni delodajalca, 80% plače delavca v preteklem mesecu za polni delovni čas.
(9) Delodajalec je delavcu dolžan izplačati nadomestilo plače
za tiste dneve in za toliko ur, kolikor znaša delovna obveznost delavca na dan,
ko zaradi opravičenih razlogov ne dela.
138. člen
(nastanitev med delovnim razmerjem)
Če ima po pogodbi o zaposlitvi delavec dogovorjeno nastanitev
kot obliko plačila, ima pravico do nastanitve ves čas trajanja delovnega
razmerja, kot tudi v času, ko ne opravlja svojega dela in ima pravico do
nadomestila plače.
139. člen
(udeležba pri dobičku)
Delavec je lahko udeležen pri dobičku v skladu z zakonom.
140. člen
(plačilo pripravnika in delavca na usposabljanju)
(1) Pripravnik oziroma delavec, ki se usposablja oziroma uvaja
v delo, ima pravico do osnovne plače najmanj v višini 70 odstotkov osnovne
plače, ki bi jo prejel kot delavec na delovnem mestu oziroma pri vrsti dela, za
katero se usposablja. 
(2) Plača pripravnika oziroma delavca, ki se usposablja
oziroma uvaja v delo, ne sme biti nižja od minimalne plače, določene z zakonom.
4. DELOVNI ČAS
141. člen
(definicija delovnega časa)
(1) Delovni čas je efektivni delovni čas in čas odmora po
154. členu tega zakona ter čas upravičenih odsotnosti z dela v skladu z zakonom
in kolektivno pogodbo oziroma splošnim aktom. 
(2) Efektivni delovni čas je vsak čas, v katerem delavec
dela, kar pomeni, da je na razpolago delodajalcu in izpolnjuje svoje delovne
obveznosti iz pogodbe o zaposlitvi. 
(3) Efektivni delovni čas je osnova za izračun produktivnosti
dela.
142. člen
(polni delovni čas)
(1) Polni delovni čas ne sme biti daljši od 40 ur na teden. 
(2) Z zakonom oziroma s kolektivno pogodbo se lahko določi
kot polni delovni čas delovni čas, ki je krajši od 40 ur na teden, vendar ne
manj kot 36 ur na teden. 
(3) Z zakonom ali drugim predpisom v skladu z zakonom ali s
kolektivno pogodbo se lahko določi za delovna mesta, pri katerih obstajajo
večje nevarnosti za poškodbe ali zdravstvene okvare, polni delovni čas, ki
traja manj kot 36 ur na teden. 
(4) Če polni delovni čas ni določen z zakonom ali kolektivno
pogodbo, se šteje kot polni delovni čas delovni čas 40 ur na teden.
143. člen
(nadurno delo)
(1) Delavec je dolžan na zahtevo delodajalca opravljati delo
preko polnega delovnega časa – nadurno delo: 
-       
v primerih izjemoma povečanega obsega dela, 
-       
če je potrebno nadaljevanje delovnega ali proizvodnega procesa, da bi se
preprečila materialna škoda ali nevarnost za življenje in zdravje ljudi, 
-       
če je nujno, da se odvrne okvara na delovnih sredstvih, ki bi povzročila
prekinitev dela, 
-       
če je potrebno, da se zagotovi varnost ljudi in premoženja ter varnost
prometa 
-       
in v drugih izjemnih, nujnih in nepredvidenih primerih, določenih z
zakonom ali kolektivno pogodbo na ravni dejavnosti. 
(2) Delodajalec mora delavcu nadurno delo po prejšnjem
odstavku odrediti v pisni obliki praviloma pred začetkom dela. Če zaradi narave
dela ali nujnosti opravljanja nadurnega dela ni možno odrediti nadurnega dela
delavcu pisno pred začetkom dela, se lahko nadurno delo odredi tudi ustno. V
tem primeru se pisno odreditev vroči delavcu naknadno, vendar najkasneje do
konca delovnega tedna po opravljenem nadurnem delu. 
(3) Nadurno delo lahko traja največ osem ur na teden, največ
20 ur na mesec in največ 170 ur na leto. Delovni dan lahko traja največ deset
ur. Dnevna, tedenska in mesečna časovna omejitev se lahko upošteva kot
povprečna omejitev v obdobju, določenem z zakonom ali kolektivno pogodbo, in ne
sme biti daljše od šestih mesecev.
(4) Nadurno delo lahko s soglasjem delavca traja tudi preko
letne časovne omejitve iz prejšnjega odstavka, vendar skupaj največ 230 ur na
leto. V primeru vsakokratne odreditve nadurnega dela, ki presega 170 ur na
leto, mora delodajalec pridobiti pisno soglasje delavca. 
(5) V primeru odklonitve pisnega soglasja iz prejšnjega
odstavka, delavec ne sme biti izpostavljen neugodnim posledicam v delovnem
razmerju.
144. člen
(dodatno delo v primerih naravne ali druge nesreče)
Delavec je dolžan opravljati delo preko polnega ali
dogovorjenega krajšega delovnega časa v skladu s pogodbo o zaposlitvi ali druga
dela v zvezi z odpravljanjem ali preprečevanjem posledic, v primerih naravne
ali druge nesreče ali ko se ta nesreča neposredno pričakuje. Tako delo lahko
traja, dokler je nujno, da se rešijo človeška življenja, obvaruje zdravje ljudi
ali prepreči materialna škoda.
145. člen
(prepoved opravljanja dela preko polnega delovnega časa)
(1) Nadurno delo po 143. členu tega zakona se ne sme uvesti,
če je delo možno opraviti v polnem delovnem času z ustrezno organizacijo in
delitvijo dela, razporeditvijo delovnega časa z uvajanjem novih izmen ali z
zaposlitvijo novih delavcev. 
(2) Delodajalec ne sme naložiti dela preko polnega delovnega
časa po 143. in 144. členu tega zakona: 
-       
delavki ali delavcu v skladu z določbami tega zakona zaradi varstva
nosečnosti in starševstva (190. člen), 
-       
starejšemu delavcu (203. člen), 
-       
delavcu, ki še ni dopolnil 18 let starosti, 
-       
delavcu, kateremu bi se po pisnem mnenju pooblaščenega zdravnika,
oblikovanem ob upoštevanju mnenja osebnega zdravnika, zaradi takega dela lahko
poslabšalo zdravstveno stanje, 
-       
delavcu, ki ima polni delovni čas krajši od 36 ur na teden zaradi dela
na delovnem mestu, kjer obstajajo večje nevarnosti za poškodbe ali zdravstvene
okvare v skladu s 142. členom tega zakona, 
-       
delavcu, ki dela krajši delovni čas v skladu s predpisi o pokojninskem
in invalidskem zavarovanju, predpisi o zdravstvenem zavarovanju ali drugimi
predpisi.
146. člen
(dopolnilno delo)
(1) Delavec, ki dela polni delovni čas, sme izjemoma skleniti
pogodbo o zaposlitvi s krajšim delovnim časom z drugim delodajalcem, vendar
največ za osem ur na teden, po poprejšnjem soglasju delodajalcev, pri katerih
je zaposlen s polnim delovnim časom, če gre za opravljanje deficitarnih
poklicev po podatkih zavoda za zaposlovanje ali za opravljanje
vzgojno-izobraževalnih, kulturno umetniških in raziskovalnih del. 
(2) Določitev načina uresničevanja pravic in obveznosti iz
tega delovnega razmerja glede na pravice in obveznosti delavca pri
delodajalcih, pri katerih je zaposlen s polnim delovnim časom, je obvezna
sestavina pogodbe o zaposlitvi po prejšnjem odstavku. 
(3) Delavcu, ki sklene pogodbo o zaposlitvi po prvem odstavku
tega člena, ta pogodba preneha veljati v skladu s tem zakonom, po poteku
dogovorjenega časa, ali če so umaknjena soglasja delodajalcev, kjer je delavec
v delovnem razmerju s polnim delovnim časom.
147. člen
(razporejanje delovnega časa)
(1) Razporeditev in pogoji za začasno prerazporeditev
delovnega časa se določijo s pogodbo o zaposlitvi v skladu z zakonom in
kolektivno pogodbo. 
(2) Pred začetkom koledarskega oziroma poslovnega leta
delodajalec določi letni razpored delovnega časa in o tem obvesti delavce in
sindikate pri delodajalcu. 
(3) Če delavec v času trajanja delovnega razmerja zaradi
potreb usklajevanja družinskega in poklicnega življenja predlaga drugačno
razporeditev delovnega časa, mu mora delodajalec, upoštevaje potrebe delovnega
procesa, pisno utemeljiti svojo odločitev.
(4) Delodajalec mora v pisni obliki obvestiti delavce o
začasni prerazporeditvi delovnega časa najmanj en dan pred razporeditvijo
delovnega časa. 
(5) Pri enakomerni razporeditvi polni delovni čas ne sme biti
razporejen na manj kot štiri dni v tednu. 
(6) Zaradi narave ali organizacije dela ali potreb
uporabnikov je delovni čas lahko neenakomerno razporejen. Pri neenakomerni
razporeditvi ter začasni prerazporeditvi polnega delovnega časa, delovni čas ne
sme trajati več kot 56 ur na teden. 
(7) Pri neenakomerni razporeditvi ter začasni prerazporeditvi
delovnega časa se upošteva polni delovni čas kot povprečna delovna obveznost v
obdobju, ki ne sme biti daljše od šest mesecev. 
(8) Določba 145. člena tega zakona o prepovedi dela preko
polnega delovnega časa velja tudi v primeru neenakomerne razporeditve ali
prerazporeditve delovnega časa.
148. člen
(preračun delovnega časa)
(1) Delavcu, ki opravlja delo v neenakomerni razporeditvi
delovnega časa ali začasni prerazporeditvi delovnega časa in ki v času pred
prenehanjem delovnega razmerja med koledarskim letom opravi več ur dela, kot je
določeno za delo s polnim delovnim časom, se na njegovo zahtevo več opravljene
ure preračunajo v delovne dni s polnim delovnim časom. 
(2) Po prejšnjem odstavku izračunani delovni dnevi se štejejo
v delavčevo delovno dobo, kot če bi jih prebil na delu. Skupna delovna doba v
koledarskem letu ne sme presegati 12 mesecev.
5. NOČNO DELO
149. člen
(nočno delo)
Kot nočno delo se šteje delo v času med 23. in šesto uro
naslednjega dne. Če je z razporeditvijo delovnega časa določena nočna delovna
izmena, se šteje za nočno delo osem nepretrganih ur v času med 22. in sedmo uro
naslednjega dne.
(2) Delodajalec mora na zahtevo inšpekcije za delo
posredovati podatke o nočnem delu delavcev, zlasti o številu delavcev, ki
delajo ponoči več kot tretjino delovnega časa, o številu delavcev, ki delajo
ponoči na delovnem mestu, na katerem iz ocene tveganja izhaja večja nevarnost
za poškodbe ali zdravstvene okvare, o številu delavcev, ki delajo ponoči ločeno
po spolu, ter o časovni opredelitvi nočne izmene.
150. člen
(pravice delavcev, ki delajo ponoči)
(1) Delavec, ki dela ponoči vsaj tri ure svojega dnevnega
delovnega časa oziroma delavec, ki dela ponoči vsaj tretjino polnega letnega
delovnega časa, ima pravico do posebnega varstva (v nadaljnjem besedilu: nočni
delavec). 
(2) Če bi se nočnemu delavcu po mnenju zdravniške komisije
zaradi takega dela lahko poslabšalo zdravstveno stanje, ga mora delodajalec
zaposliti na ustrezno delo podnevi. 
(3) Delodajalec mora nočnim delavcem zagotoviti: 
-       
daljši dopust, 
-       
ustrezno prehrano med delom, 
-       
strokovno vodstvo delovnega oziroma proizvodnega procesa. 
(4) Če delo, organizirano v izmenah, vključuje tudi nočno
izmeno, mora delodajalec zagotoviti njihovo periodično izmenjavo. Pri tem sme
delavec ene izmene delati ponoči najdlje en teden. V okviru tako organiziranega
dela sme delavec delati ponoči daljše časovno obdobje le, če s takim delom
izrecno pisno soglaša. 
(5) Delodajalec ne sme razporediti na nočno delo delavca, ki
nima urejenega prevoza na delo in z dela.
151. člen
(omejitve dela ponoči)
(1) Delovni čas nočnega delavca ne sme v obdobju štirih
mesecev trajati povprečno več kot osem ur na dan. 
(2) Delovni čas nočnega delavca, ki dela na delovnem mestu,
na katerem iz ocene tveganja izhaja večja nevarnost za poškodbe ali zdravstvene
okvare, ne sme trajati več kot osem ur na dan.
152. člen
(posvetovanje s sindikatom)
Delodajalec se mora pred uvedbo nočnega dela, če se nočno
delo redno opravlja z nočnimi delavci pa najmanj enkrat letno, posvetovati s
sindikati pri delodajalcu o določitvi časa, ki se šteje kot čas nočnega dela, o
oblikah organiziranosti nočnega dela, o ukrepih varnosti in zdravja pri delu
ter socialnih ukrepih.
153. člen
(nočno delo žensk v industriji in gradbeništvu)
(1) Delodajalec s področja industrije ali gradbeništva lahko
na nočnem delu zaposluje delavke le v primerih: 
-       
če gre za članice njegove družine, 
-       
če delavke opravljajo vodilno delo ali vodijo delovne enote ali
opravljajo delo v zvezi z zagotavljanjem varnosti, zdravja ali socialnega
varstva delavcev, 
-       
če je tako delo nujno potrebno zaradi višje sile ali da se prepreči
škoda na surovinah ali drugem hitro pokvarljivem materialu; o takem nočnem delu
mora delodajalec v 24 urah po uvedbi obvestiti pristojnega inšpektorja za delo,
-       
če je tako delo v nacionalnem interesu predhodno odobril minister,
pristojen za delo. 
(2) Zaradi boljše izkoriščenosti delovnih sredstev, širjenja
zaposlitvenih možnosti ter podobnih ekonomskih ali socialnih razlogov se lahko
v dejavnosti industrije ali gradbeništva s soglasjem ministra, pristojnega za
delo, uvede nočno delo delavk: 
1.     
v določeni dejavnosti ali poklicu, pod pogojem, da so se o tem
sporazumeli ali dali svoje soglasje reprezentativni sindikat in združenje
delodajalcev; 
2.     
pri enem ali več delodajalcih, ki niso vključeni v odločitev iz 1. točke
tega odstavka, pod pogojem: 
- 
da je sklenjen sporazum med sindikati pri delodajalcu in delodajalcem, 
- 
da je izvedeno posvetovanje med delodajalcem(ci) ter združenjem
delodajalcev in reprezentativnim sindikatom v dejavnosti; 
3.     
pri določenem delodajalcu, ki ni vključen v odločitev iz 1. točke tega
odstavka, niti ni sklenjen sporazum po 2. točki tega odstavka, pod pogojem: 
- 
da je zahtevano mnenje sindikatov pri delodajalcu, reprezentativnega
sindikata dejavnosti in združenja delodajalcev, 
- 
da inšpektor za delo predhodno preveri izpolnjevanje pogojev za uvedbo
nočnega dela. 
(3) Minister, pristojen za delo, izda delodajalcu soglasje za
nočno delo delavk v primeru iz 3. točke prejšnjega odstavka najdalj za dobo
enega koledarskega leta. Minister, pristojen za delo, odvzame soglasje za nočno
delo delavk po prejšnjem odstavku, če ne obstajajo več pogoji, na podlagi
katerih je bilo soglasje izdano.
6. ODMORI IN POČITKI
154. člen
(odmor med delovnim časom)
(1) Med dnevnim delom ima delavec, ki dela polni delovni čas,
pravico do odmora, ki traja 30 minut. 
(2) Delavec, ki dela krajši delovni čas v skladu s 64. ali
66. členom tega zakona, vendar najmanj štiri ure na dan, ima pravico do odmora
med dnevnim delovnim časom v sorazmerju s časom, prebitim na delu. 
(3) Dolžina odmora se v primeru neenakomerne razporeditve ali
začasne prerazporeditve delovnega časa določi sorazmerno dolžini dnevnega
delovnega časa. 
(4) Odmor se lahko določi šele po eni uri dela in najkasneje
eno uro pred koncem delovnega časa. 
(5) Čas odmora med dnevnim delom se všteva v delovni čas.
155. člen
(počitek med zaporednima delovnima dnevoma)
(1) Delavec ima v obdobju 24 ur pravico do počitka, ki traja
nepretrgoma najmanj 12 ur. 
(2) Delavec, ki mu je delovni čas neenakomerno razporejen ali
začasno prerazporejen, ima v obdobju 24 ur pravico do počitka, ki traja
nepretrgoma najmanj 11 ur.
156. člen
(tedenski počitek)
(1) Delavec ima v obdobju sedmih zaporednih dni, poleg
pravice do dnevnega počitka iz prejšnjega člena, pravico do počitka v trajanju
najmanj 24 neprekinjenih ur. 
(2) Če mora delavec zaradi objektivnih, tehničnih in
organizacijskih razlogov delati na dan tedenskega počitka, se mu zagotovi
tedenski počitek na kakšen drug dan v tednu. 
(3) Minimalno trajanje tedenskega počitka, določeno v prvem
odstavku tega člena, se upošteva kot povprečje v obdobju 14 zaporednih dni.
7. POSEBNOSTI UREJANJA DELOVNEGA ČASA, NOČNEGA DELA, ODMOROV
IN POČITKOV
157. člen
(posebnosti za nekatere kategorije delavcev)
Delavec in delodajalec lahko v pogodbi o zaposlitvi drugače,
ne glede na določbe tega zakona, uredita delovni čas, nočno delo, odmor, dnevni
in tedenski počitek, če gre za pogodbo o zaposlitvi: 
-       
s poslovodno osebo ali prokuristom, 
-       
z vodilnim delavcem iz pete alineje prvega odstavka 52. člena tega
zakona, 
-       
z delavcem, ki opravlja delo na domu,
če delovnega časa ni mogoče vnaprej
razporediti oziroma če si delavec lahko razporeja delovni čas samostojno in če
sta mu zagotovljena varnost in zdravje pri delu.
158. člen
(možnosti drugačnega urejanja v zakonu ali v kolektivnih
pogodbah)
(1) Z zakonom ali s kolektivnimi pogodbami na ravni
dejavnosti se lahko določi, da se časovna omejitev dnevne delovne obveznosti
nočnega delavca, določena s 151. členom tega zakona, upošteva kot povprečna
omejitev v obdobju, daljšem kot štiri mesece, vendar ne daljšem kot šest
mesecev. 
(2) Z zakonom ali s kolektivnimi pogodbami na ravni
dejavnosti se lahko določi, da se dnevni in tedenski počitek v povprečnem
minimalnem trajanju, kot ga določa zakon, v primerih izmenskega dela zagotavlja
v določenem daljšem časovnem obdobju, vendar ne daljšem kot šest mesecev. 
(3) V dejavnostih oziroma za delovna mesta, vrsto dela ali
poklice v primerih iz četrtega odstavka tega člena se lahko z zakonom ali s
kolektivnimi pogodbami na ravni dejavnosti določi, da se dnevni ali tedenski
počitek v povprečnem minimalnem trajanju, kot je določen z zakonom, zagotavlja
v določenem daljšem časovnem obdobju, ki ne sme biti daljše od šest mesecev. 
(4) Po prejšnjem odstavku se lahko zagotovi pravica do
dnevnega ali tedenskega počitka v dejavnostih oziroma za delovna mesta, vrsto
dela ali poklice v primerih: 
-       
kjer narava dela zahteva stalno prisotnost ali 
-       
kjer narava dejavnosti zahteva kontinuirano zagotavljanje dela ali
storitev ali 
-       
v primerih predvidenega neenakomernega ali povečanega obsega dela. 
(5) S kolektivno pogodbo na ravni dejavnosti se lahko določi,
da se v primerih, ko to narekujejo objektivni ali tehnični razlogi ali razlogi
organizacije dela, upošteva polni delovni čas po šestem odstavku 147. člena kot
povprečna delovna obveznost v obdobju, ki ne sme biti daljše od 12 mesecev.
8. LETNI DOPUST
159. člen
(trajanje letnega dopusta)
(1) Delavec ima pravico do letnega dopusta v posameznem
koledarskem letu, ki ne more biti krajši kot štiri tedne, ne glede na to, ali
dela polni delovni čas ali krajši delovni čas od polnega. Minimalno število dni
letnega dopusta delavca je odvisno od razporeditve delovnih dni v tednu za
posameznega delavca. 
(2) Starejši delavec, invalid, delavec z najmanj 60% telesno
okvaro in delavec, ki neguje in varuje otroka s telesno ali duševno
prizadetostjo, ima pravico do najmanj treh dodatnih dni letnega dopusta. 
(3) Delavec ima pravico do enega dodatnega dneva letnega
dopusta za vsakega otroka, ki še ni dopolnil 15 let starosti.
160. člen
(določanje trajanja letnega dopusta)
(1) Daljše trajanje letnega dopusta, kot je določeno v
prejšnjem členu, se lahko določi s kolektivno pogodbo ali pogodbo o zaposlitvi.
(2) Delodajalec je dolžan delavce najkasneje do 31. marca
pisno obvestiti o odmeri letnega dopusta za tekoče koledarsko leto.
(3) Prazniki in dela prosti dnevi, odsotnost zaradi bolezni
ali poškodbe ter drugi primeri opravičene odsotnosti z dela se ne vštevajo v
dneve letnega dopusta. 
(4) Letni dopust se določa in izrablja v delovnih dnevih. 
(5) Kot dan letnega dopusta se šteje vsak delovni dan, ki je
po razporeditvi delovnega časa pri delodajalcu za posameznega delavca določen
kot delovni dan.
161. člen
(pridobitev pravice do letnega dopusta)
Delavec pridobi pravico do celotnega letnega dopusta, ko mu
preteče čas nepretrganega delovnega razmerja, ki ne sme biti daljši od šestih
mesecev, ne glede na to, ali delavec dela polni delovni čas ali krajši delovni
čas od polnega.
162. člen
(pravica do sorazmernega dela letnega dopusta)
(1) Delavec ima pravico do izrabe 1/12 letnega dopusta za
vsak mesec dela v posameznem koledarskem letu: 
-       
če v koledarskem letu, v katerem je sklenil delovno razmerje, ni
pridobil pravice do celotnega letnega dopusta, 
-       
če mu preneha delovno razmerje pred potekom roka, po preteku katerega bi
pridobil pravico do celotnega letnega dopusta, 
-       
če mu delovno razmerje v tekočem koledarskem letu preneha pred 1.
julijem. 
(2) Če delavec med koledarskim letom sklene pogodbo o
zaposlitvi z drugim delodajalcem, mu je vsak delodajalec dolžan zagotoviti
izrabo sorazmernega dela dopusta glede na trajanje zaposlitve delavca pri
posameznem delodajalcu v tekočem koledarskem letu, razen če se delavec in
delodajalec dogovorita drugače.
(3) Pri izračunavanju sorazmernega dela letnega dopusta se
najmanj polovica dneva zaokroži na cel dan letnega dopusta.
163. člen
(izraba letnega dopusta)
(1) Letni dopust je mogoče izrabiti v več delih s tem, da
mora en del trajati najmanj dva tedna. 
(2) Delodajalec je dolžan delavcu zagotoviti izrabo letnega
dopusta do konca tekočega koledarskega leta, delavec pa je dolžan do konca
tekočega koledarskega leta izrabiti najmanj dva tedna, preostanek letnega
dopusta pa v dogovoru z delodajalcem do 30. junija naslednjega leta. 
(3) Delavec ima pravico izrabiti ves letni dopust, ki ni bil
izrabljen v tekočem koledarskem letu zaradi odsotnosti zaradi bolezni ali
poškodbe, porodniškega dopusta ali dopusta za nego in varstvo otroka, do 30.
junija naslednjega koledarskega leta, če je v koledarskem letu, v katerem mu je
bil odmerjen dopust, delal vsaj šest mesecev. 
(4) Delavec, ki dela v tujini, lahko v celoti izrabi letni
dopust do konca naslednjega koledarskega leta, če je tako določeno s kolektivno
pogodbo delodajalca.
164. člen
(potrdilo o izrabi letnega dopusta)
Ob prenehanju delovnega razmerja je delodajalec dolžan dati
delavcu potrdilo o izrabi letnega dopusta.
165. člen
(način izrabe letnega dopusta)
(1) Letni dopust se izrablja upoštevaje potrebe delovnega
procesa ter možnosti za počitek in rekreacijo delavca ter upoštevaje njegove
družinske obveznosti. 
(2) Starši šoloobveznih otrok imajo pravico izrabiti najmanj
teden dni letnega dopusta v času šolskih počitnic.
(3) Delavec ima pravico izrabiti en dan letnega dopusta na
tisti dan, ki ga sam določi, o čemer mora obvestiti delodajalca najkasneje tri
dni pred izrabo.
(4) Delodajalec lahko delavcu odreče izrabo letnega dopusta
po drugem in tretjem odstavku tega člena, če bi odsotnost delavca resneje
ogrozila delovni proces.
166. člen
(neveljavnost odpovedi pravici do letnega dopusta)
Izjava, s katero bi se delavec odpovedal pravici do letnega
dopusta, je neveljavna. Neveljaven je tudi sporazum, s katerim bi se delavec in
delodajalec dogovorila o odškodnini za neizrabljeni letni dopust, razen ob
prenehanju delovnega razmerja.
9. DRUGE ODSOTNOSTI Z DELA
167. člen
(plačana odsotnost zaradi osebnih okoliščin)
Delavec ima pravico do plačane odsotnosti z dela do skupaj
največ sedem delovnih dni v posameznem koledarskem letu zaradi osebnih okoliščin.
Za vsak posamezni primer: 
-       
lastne poroke, 
-       
smrti zakonca oziroma osebe, ki je zadnji dve leti živela z delavcem v
življenjski skupnosti, ki je po predpisih o zakonski zvezi in družinskih
razmerjih v pravnih posledicah izenačena z zakonsko zvezo ali smrti otroka,
posvojenca ali pastorka, 
-       
smrti staršev – oče, mati, očim, mačeha, posvojitelj, 
-       
hujše nesreče, ki zadane delavca, 
ima delavec pravico do plačane odsotnosti z
dela najmanj en delovni dan.
168. člen
(odsotnost z dela zaradi praznovanja)
(1) Delavec ima pravico do odsotnosti z dela ob praznikih
Republike Slovenije, ki so določeni kot dela prosti dnevi, in ob drugih, z
zakonom določenih dela prostih dnevih. 
(2) Pravica iz prejšnjega odstavka se delavcu lahko omeji, če
delovni oziroma proizvodni proces poteka nepretrgano ali narava dela zahteva
opravljanje dela tudi na praznični dan.
169. člen
(odsotnost z dela zaradi zdravstvenih razlogov)
(1) Delavec je upravičen do odsotnosti z dela v primerih
začasne nezmožnosti za delo zaradi bolezni ali poškodbe in v drugih primerih v
skladu s predpisi o zdravstvenem zavarovanju. 
(2) Delavec ima pravico do odsotnosti z dela zaradi darovanja
krvi na dan, ko prostovoljno daruje kri. V tem primeru izplača delodajalec
nadomestilo plače delavcu v breme zdravstvenega zavarovanja.
170. člen
(odsotnost z dela zaradi opravljanja funkcije ali obveznosti
po posebnih zakonih)
Pravico do odsotnosti z dela ima delavec zaradi opravljanja
neprofesionalne funkcije, v katero je izvoljen na neposrednih državnih ali
lokalnih volitvah, volitvah v Državni svet Republike Slovenije, funkcije
oziroma dolžnosti, v katero je imenovan s strani sodišča, delavec, ki sodeluje
v Ekonomsko socialnem svetu ali v organih, ki so na podlagi zakona sestavljeni
iz predstavnikov socialnih partnerjev, ter delavec, ki je pozvan k opravljanju
obrambnih dolžnosti, vojaške dolžnosti, vključno z usposabljanjem v pogodbeni
rezervi Slovenske vojske, ter dolžnosti zaščite reševanja in pomoči v skladu z
zakonom, razen v primeru vpoklica na obvezno ali prostovoljno služenje
vojaškega roka, opravljanja nadomestne civilne službe oziroma usposabljanja za
opravljanje nalog v rezervni sestavi policije, vpoklica pogodbenega pripadnika
rezervne sestave Slovenske vojske k opravljanju vojaške službe v miru ter
poziva ali napotitve na opravljanje nalog zaščite, reševanja in pomoči
pogodbenega pripadnika Civilne zaščite, ali je brez krivde poklican k upravnim
ali sodnim organom.
10. OBVEZNOST OPRAVLJANJA DRUGEGA DELA ZARADI IZJEMNIH
OKOLIŠČIN
171. člen
(sprememba dela zaradi naravnih ali drugih nesreč)
V primerih naravnih ali drugih nesreč, če se taka nesreča
pričakuje ali v drugih izjemnih okoliščinah, ko je ogroženo življenje in
zdravje ljudi ali premoženje delodajalca, se lahko vrsta ali kraj opravljanja
dela, določenega s pogodbo o zaposlitvi, začasno spremenita tudi brez soglasja
delavca, vendar le, dokler trajajo take okoliščine.
11. IZOBRAŽEVANJE
172. člen
(izobraževanje delavcev)
(1) Delavec ima pravico in dolžnost do stalnega
izobraževanja, izpopolnjevanja in usposabljanja v skladu s potrebami delovnega
procesa, z namenom ohranitve oziroma širitve sposobnosti za opravljanje dela po
pogodbi o zaposlitvi, ohranitve zaposlitve ter povečanja zaposljivosti. 
(2) Delodajalec je dolžan zagotoviti izobraževanje,
izpopolnjevanje in usposabljanje delavcev, če tako zahtevajo potrebe delovnega
procesa ali če se je z izobraževanjem, izpopolnjevanjem ali usposabljanjem
možno izogniti odpovedi pogodbe o zaposlitvi iz razloga nesposobnosti ali
poslovnega razloga. V skladu s potrebami izobraževanja, izpopolnjevanja in
usposabljanja delavcev ima delodajalec pravico delavca napotiti na
izobraževanje, izpopolnjevanje in usposabljanje, delavec pa ima pravico, da sam
kandidira. 
(3) Trajanje in potek izobraževanja ter pravice pogodbenih
strank med izobraževanjem in po njem se določijo s pogodbo o izobraževanju
oziroma s kolektivno pogodbo.
173. člen
(pravica do odsotnosti z dela zaradi izobraževanja)
(1) Delavec, ki se izobražuje, izpopolnjuje ali usposablja v
skladu s prejšnjim členom, kot tudi delavec, ki se izobražuje, izpopolnjuje ali
usposablja v lastnem interesu, ima pravico do odsotnosti z dela zaradi priprave
oziroma opravljanja izpitov. 
(2) Če s kolektivno pogodbo, pogodbo o zaposlitvi ali posebno
pogodbo o izobraževanju pravica iz prejšnjega odstavka ni podrobneje določena,
ima delavec pravico do odsotnosti z dela ob dnevih, ko prvič opravlja izpite. 
(3) Če se delavec izobražuje, izpopolnjuje ali usposablja v
skladu s prejšnjim členom, ima pravico do plačane odsotnosti z dela po prejšnjem
odstavku.
12. DISCIPLINSKA ODGOVORNOST
174. člen
(disciplinska odgovornost)
(1) Delavec je dolžan izpolnjevati pogodbene in druge
obveznosti iz delovnega razmerja. 
(2) Za kršitev obveznosti iz prejšnjega odstavka je delavec
disciplinsko odgovoren.
175. člen
(disciplinske sankcije)
(1) Disciplinsko odgovornemu delavcu lahko delodajalec izreče
opomin ali druge disciplinske sankcije, kot so npr. denarna kazen ali odvzem
bonitet, če so določene v kolektivni pogodbi na ravni dejavnosti. 
(2) Disciplinska sankcija ne sme trajno spremeniti delovno
pravnega položaja delavca.
(3) Sklep delodajalca o izrečeni denarni kazni, zoper
katerega delavec ni zahteval arbitražnega ali sodnega varstva, je izvršilni
naslov.
176. člen
(ugotavljanje disciplinske odgovornosti)
Disciplinsko odgovornost delavca ugotavlja delodajalec –
fizična oseba, oziroma če je delodajalec pravna oseba, osebe, določene v 18.
členu tega zakona.
177. člen
(pravica do zagovora delavca)
(1) V disciplinskem postopku mora delodajalec delavcu vročiti
pisno obdolžitev ter določiti čas in kraj, kjer lahko delavec poda svoj
zagovor. 
(2) Pisno obdolžitev mora delodajalec delavcu vročiti na
način, kot ga določa 180. člen tega zakona. 
(3) V disciplinskem postopku mora delodajalec omogočiti
zagovor delavcu, razen če le-ta to izrecno odkloni ali če se neopravičeno ne
odzove povabilu na zagovor. Pri zagovoru lahko po pooblastilu delavca sodeluje
predstavnik sindikata ali druga s strani delavca pooblaščena oseba.
178. člen
(izbira disciplinske sankcije)
Pri izbiri disciplinske sankcije mora delodajalec upoštevati
stopnjo krivde, pomembne subjektivne in objektivne okoliščine, v katerih je
bila kršitev storjena, in individualne lastnosti delavca.
179. člen
(vloga sindikata)
(1) Če delavec tako zahteva, mora delodajalec o uvedbi
disciplinskega postopka in kršitvi pisno obvestiti sindikat, katerega član je
delavec ob uvedbi postopka. 
(2) Sindikat lahko poda svoje mnenje v roku osmih dni in mora
svoje eventualno mnenje obrazložiti. 
(3) Delodajalec mora pisno mnenje sindikata obravnavati v
roku osmih dni in se opredeliti do navedb.
180. člen
(odločitev o disciplinski odgovornosti)
(1) Sklep o disciplinski odgovornosti mora vsebovati izrek,
obrazložitev in pravni pouk. 
(2) Sklep o disciplinski odgovornosti mora delodajalec
delavcu vročiti osebno, praviloma v prostorih delodajalca oziroma na naslovu
prebivališča, s katerega delavec dnevno prihaja na delo. 
(3) Sklep o disciplinski odgovornosti vroča delodajalec
delavcu po pravilih pravdnega postopka, razen če delavec nima stalnega ali
začasnega prebivališča v Republiki Sloveniji. V tem primeru se sklep o
disciplinski odgovornosti objavi na oglasnem mestu na sedežu delodajalca. Po
preteku osem dni se šteje vročitev za opravljeno. 
(4) Sklep o disciplinski odgovornosti mora delodajalec
poslati v vednost sindikatu, katerega član je delavec ob uvedbi postopka.
181. člen
(zastaranje)
(1) Uvedba disciplinskega postopka zastara v enem mesecu od
dneva, ko se je izvedelo za kršitev in storilca oziroma v treh mesecih od
dneva, ko je bila kršitev storjena. 
(2) Vodenje disciplinskega postopka zastara v treh mesecih od
uvedbe postopka, to je od vročitve obdolžitve delavcu po 177. členu tega
zakona. 
(3) Zastaralni rok ne teče v času postopka pred delovnim
sodiščem. 
(4) Izvršitev disciplinske sankcije zastara v 30 dneh po
vročitvi sklepa.
13. ODŠKODNINSKA ODGOVORNOST
182. člen
(odškodninska odgovornost delavcev)
(1) Delavec, ki na delu ali v zvezi z delom namenoma ali iz
hude malomarnosti povzroči škodo delodajalcu, jo je dolžan povrniti. 
(2) Če povzroči škodo več delavcev, je vsak izmed njih
odgovoren za tisti del škode, ki ga je povzročil. 
(3) Če za vsakega delavca ni mogoče ugotoviti, kolikšen del
škode je povzročil, so vsi delavci enako odgovorni in povrnejo škodo v enakih
delih. 
(4) Če je več delavcev povzročilo škodo z naklepnim kaznivim
dejanjem, so za škodo solidarno odgovorni.
183. člen
(zmanjšanje odškodnine ali oprostitev plačila odškodnine)
Odškodnina se lahko zmanjša ali se delavca lahko oprosti
njenega plačila, če je zmanjšanje ali oprostitev plačila primerna glede na
njegovo prizadevanje za odpravo škode, odnos do dela ali njegovo gmotno stanje.
184. člen
(odškodninska odgovornost delodajalca)
(1) Če je delavcu povzročena škoda pri delu ali v zvezi z
delom, mu jo mora povrniti delodajalec po splošnih pravilih civilnega prava. 
(2) Odškodninska odgovornost delodajalca se nanaša tudi na
škodo, ki jo je delodajalec povzročil delavcu s kršenjem pravic iz delovnega
razmerja.
185. člen
(pavšalna odškodnina)
Če bi ugotavljanje višine dejanske škode povzročilo
nesorazmerne stroške, se odškodnina lahko odmeri v pavšalnem znesku, določenem
s kolektivno pogodbo, razen v primerih iz sedmega odstavka 6. člena in iz
tretjega odstavka 45. člena tega zakona.
IV. VARSTVO NEKATERIH KATEGORIJ DELAVCEV
1. VARSTVO ŽENSK
186. člen
(prepoved opravljanja podzemnih del)
(1) Delavke ne smejo opravljati podzemnih del v rudnikih. 
(2) Prepoved iz prejšnjega odstavka ne velja za delavke: 
-       
ki so vodilne osebe oziroma vodijo delovne enote in imajo pooblastila za
samostojne odločitve, 
-       
ki morajo zaradi strokovnega izobraževanja opraviti določen čas prakse
na podzemnih delih v rudnikih, 
-       
ki so zaposlene v zdravstvenih in socialnih službah in v drugih
primerih, ko morajo odhajati na podzemna dela v rudnik zaradi opravljanja del,
ki niso fizična.
2. VARSTVO DELAVCEV ZARADI NOSEČNOSTI IN STARŠEVSTVA
187. člen
(splošno)
(1) Delavci imajo zaradi nosečnosti in starševstva pravico do
posebnega varstva v delovnem razmerju. 
(2) V primeru spora v zvezi z uveljavljanjem posebnega
varstva zaradi nosečnosti in starševstva po tem zakonu, je dokazno breme na
strani delodajalca. 
(3) Delodajalec mora delavcem omogočiti lažje usklajevanje
družinskih in poklicnih obveznosti.
188. člen
(varstvo podatkov v zvezi z nosečnostjo)
V času trajanja delovnega razmerja delodajalec ne sme
zahtevati ali iskati kakršnihkoli podatkov o nosečnosti delavke, razen če to
sama dovoli zaradi uveljavljanja pravic v času nosečnosti.
189. člen
(prepoved opravljanja del v času nosečnosti in v času
dojenja)
(1) V času nosečnosti in ves čas, ko doji otroka, delavka ne
sme opravljati del, ki bi lahko ogrozila njeno zdravje ali zdravje otroka
zaradi izpostavljenosti dejavnikom tveganja ali delovnim pogojem, ki se
določijo z izvršilnim predpisom. 
(2) Če delavka v času nosečnosti in ves čas, ko doji otroka,
opravlja delo, pri katerem je izpostavljena dejavnikom tveganja, postopkom in
delovnim pogojem, ki se podrobneje določijo z izvršilnim predpisom, mora
delodajalec sprejeti ustrezne ukrepe z začasno prilagoditvijo pogojev dela ali
prilagoditvijo delovnega časa, če iz ocene tveganja izhaja nevarnost za njeno
zdravje in zdravje otroka. 
(3) Če delavka opravlja delo po prvem odstavku tega člena,
ali delo po prejšnjem odstavku, pa se z začasno prilagoditvijo pogojev dela ali
prilagoditvijo delovnega časa ni možno izogniti nevarnosti za zdravje delavke
ali zdravje otroka, mora delodajalec zagotoviti delavki opravljanje drugega
ustreznega dela in plačo, kot da bi opravljala svoje delo, če je to zanjo
ugodnejše. 
(4) Če delodajalec delavki ne zagotovi drugega ustreznega
dela po prejšnjem odstavku, ji mora v času, ko je delavka iz tega razloga
odsotna z dela, zagotoviti nadomestilo plače v skladu s prvim, drugim, sedmim
in devetim odstavkom 137. člena tega zakona. 
(5) Izvršilni predpis, v katerem se podrobneje določijo
dejavniki tveganja in delovni pogoji iz prvega odstavka tega člena, ter
dejavniki tveganja, postopki in delovni pogoji iz drugega odstavka tega člena,
izda minister, pristojen za delo, v soglasju z ministrom, pristojnim za
zdravje.
190. člen
(varstvo v času nosečnosti in starševstva v zvezi z nočnim
in nadurnim delom)
(1) Delavcu, ki neguje otroka, starega do treh let, se lahko
naloži opravljanje nadurnega dela ali dela ponoči samo po njegovem predhodnem
pisnem soglasju. 
(2) Delavka v času nosečnosti in še eno leto po porodu
oziroma ves čas, ko doji otroka, ne sme opravljati nadurnega dela ali dela
ponoči, če iz ocene tveganja zaradi takega dela izhaja nevarnost za njeno
zdravje ali zdravje otroka. 
(3) Enemu od delavcev-staršev, ki ima otroka, mlajšega od
sedem let ali hudo bolnega otroka ali otroka s telesno ali duševno
prizadetostjo, in ki živi sam z otrokom in skrbi za njegovo vzgojo in varstvo,
se sme naložiti, da opravlja nadurno delo ali delo ponoči, samo po njegovem
predhodnem pisnem soglasju.
191. člen
(starševski dopust)
(1) Delodajalec je dolžan zagotavljati pravico do odsotnosti
z dela ali krajšega delovnega časa delavcu zaradi izrabe starševskega dopusta,
določenega z zakonom. 
(2) Delavec je dolžan delodajalca obvestiti o začetku in
načinu izrabe pravic iz prejšnjega odstavka v roku 30 dni pred začetkom izrabe
pravic, razen če zakon, ki ureja starševski dopust, ne določa drugače.
192. člen
(nadomestilo plače)
Delavec, ki izrablja starševski dopust, ima pravico do
nadomestila plače v skladu s predpisi, ki urejajo starševski dopust.
193. člen
(pravica doječe matere)
(1) Delavka, ki doji otroka in dela s polnim delovnim časom,
ima pravico do odmora za dojenje med delovnim časom, ki traja najmanj eno uro
dnevno. 
(2) Pravica do nadomestila plače za čas odmora po prejšnjem
odstavku se uresničuje v skladu s predpisi, ki urejajo starševski dopust.
3. VARSTVO DELAVCEV, KI ŠE NISO DOPOLNILI 18 LET STAROSTI
194. člen
(splošno)
Delavci, ki še niso dopolnili 18 let starosti, uživajo v
delovnem razmerju posebno varstvo.
195. člen
(prepoved opravljanja del)
(1) Delavcu, ki še ni dopolnil 18 let starosti, se ne sme
naložiti: 
-       
dela, ki se opravlja pod zemljo ali pod vodo, 
-       
dela, ki objektivno presega njegove telesne in psihološke sposobnosti, 
-       
dela, ki vključuje škodljivo izpostavljanje dejavnikom, ki so strupeni,
karcinogeni, ki povzročajo dedne genske poškodbe ali škodujejo nerojenemu
otroku ali kako drugače kronično vplivajo na človekovo zdravje, 
-       
dela, ki vključuje škodljivo izpostavljanje sevanju, 
-       
dela, ki vključuje tveganje glede nesreč, ki ga mlada oseba ne more
prepoznati ali se mu izogniti zaradi svoje nezadostne pozornosti do varnosti
ali pa zaradi pomanjkanja izkušenj ali usposobljenosti, 
-       
dela, ki vključuje tveganje za zdravje zaradi izjemnega mraza, vročine,
hrupa ali vibracij, 
in ki se podrobneje določijo z izvršilnim
predpisom. 
(2) Delavcu, ki še ni dopolnil 18 let starosti, se tudi ne
sme naložiti dela, pri katerem je izpostavljen dejavnikom tveganja in postopkom
ter del, ki se podrobneje določijo z izvršilnim predpisom, če iz ocene tveganja
izhaja nevarnost za varnost, zdravje in razvoj delavca. 
(3) V izvršilnem predpisu se določijo tudi pogoji, pod
katerimi lahko delavec, ki še ni dopolnil 18 let, izjemoma opravlja dela, ki so
po prejšnjih dveh odstavkih prepovedana in sicer v primerih izvajanja
praktičnega izobraževanja v okviru izobraževalnih programov, če se delo
opravlja pod nadzorom pristojnega delavca. 
(4) Izvršilni predpis iz prejšnjih odstavkov izda minister,
pristojen za delo, v soglasju z ministrom, pristojnim za zdravje.
196. člen
(delovni čas, odmor, počitek)
(1) Delovni čas delavca, ki še ni dopolnil 18 let starosti,
ne sme biti daljši od osem ur na dan in 40 ur na teden. 
(2) Delavec, ki še ni dopolnil 18 let starosti in dela
najmanj štiri ure in pol na dan, ima pravico do odmora med delovnim časom v
trajanju najmanj 30 minut. 
(3) Delavec, ki še ni dopolnil 18 let starosti, ima pravico
do počitka med dvema dnevoma v trajanju najmanj 12 zaporednih ur. 
(4) Delavec, ki še ni dopolnil 18 let starosti, ima pravico
do tedenskega počitka v trajanju 48 neprekinjenih ur.
197. člen
(prepoved opravljanja nočnega dela)
(1) Delavec, ki še ni dopolnil 18 let starosti, ne sme delati
ponoči med 22. uro in šesto uro naslednjega dne, v primerih opravljanja dela s
področja kulturne, umetniške, športne in oglaševalne dejavnosti pa med 24. in
četrto uro naslednjega dne. 
(2) Izjemoma se lahko odredi, da delavec, ki še ni dopolnil
18 let starosti, dela ponoči v primeru višje sile, ko tako delo traja določen
čas in mora biti izvršeno takoj, polnoletni delavci pa niso na razpolago v
ustreznem številu. 
(3) V primeru opravljanja nočnega dela delavca, ki še ni
dopolnil 18 let starosti, mora delodajalec zagotoviti nadzor s strani
polnoletnega delavca. 
(4) V primeru opravljanja nočnega dela delavca, ki še ni
dopolnil 18 let starosti, mora delodajalec delavcu zagotoviti ustrezen počitek
v naslednjih treh tednih.
198. člen
(povečan letni dopust)
Delavec, ki še ni dopolnil 18 let starosti, ima pravico do
letnega dopusta, povečanega za sedem delovnih dni.
4. VARSTVO INVALIDOV
199. člen
(zaposlovanje, usposabljanje ali preusposabljanje invalidov)
Delodajalec zagotavlja varstvo delovnih invalidov in
invalidov, ki nimajo statusa delovnega invalida, pri zaposlovanju,
usposabljanju ali preusposabljanju v skladu s predpisi o usposabljanju in
zaposlovanju invalidov in predpisi o pokojninskem in invalidskem zavarovanju.
200. člen
(pravice delovnih invalidov)
Delavcu, pri katerem je ugotovljena preostala delovna
zmožnost, mora delodajalec zagotoviti: 
-       
opravljanje drugega dela, ustreznega njegovi preostali delovni
zmožnosti, 
-       
opravljanje dela s krajšim delovnim časom glede na preostalo delovno
zmožnost, 
-       
poklicno rehabilitacijo, 
-       
nadomestilo plače 
v skladu s predpisi o pokojninskem in
invalidskem zavarovanju.
5. VARSTVO STAREJŠIH DELAVCEV
201. člen
(opredelitev)
Delavci, starejši od 55 let, uživajo posebno varstvo (v
nadaljnjem besedilu: starejši delavec).
202. člen
(krajši delovni čas)
Starejši delavec lahko sklene pogodbo o zaposlitvi oziroma
ima pravico, da začne delati s krajšim delovnim časom od polnega na istem ali
drugem ustreznem delovnem mestu, če se delno upokoji.
203. člen
(omejitev nadurnega in nočnega dela)
Starejšemu delavcu delodajalec brez delavčevega pisnega
soglasja ne sme odrediti nadurnega ali nočnega dela.
V. UVELJAVLJANJE IN VARSTVO PRAVIC, OBVEZNOSTI IN
ODGOVORNOSTI IZ DELOVNEGA RAZMERJA
204. člen
(uveljavljanje pravic pri delodajalcu in sodno varstvo)
(1) Če delavec meni, da delodajalec ne izpolnjuje obveznosti
iz delovnega razmerja ali krši katero od njegovih pravic iz delovnega razmerja,
ima pravico pisno zahtevati, da delodajalec kršitev odpravi oziroma da svoje
obveznosti izpolni. 
(2) Če delodajalec v nadaljnjem roku osmih delovnih dni po
vročeni pisni zahtevi delavca ne izpolni svoje obveznosti iz delovnega razmerja
oziroma ne odpravi kršitve, lahko delavec v roku 30 dni od poteka roka za
izpolnitev obveznosti oziroma odpravo kršitev s strani delodajalca, zahteva
sodno varstvo pred pristojnim delovnim sodiščem. 
(3) Ugotovitev nezakonitosti odpovedi pogodbe o zaposlitvi,
drugih načinov prenehanja veljavnosti pogodbe o zaposlitvi ali odločitev o
disciplinski odgovornosti delavca lahko delavec zahteva v roku 30 dni od dneva
vročitve oziroma od dneva, ko je zvedel za kršitev pravice, pred pristojnim
delovnim sodiščem. 
(4) Ne glede na rok iz drugega odstavka tega člena, lahko
delavec denarne terjatve iz delovnega razmerja uveljavlja neposredno pred pristojnim
delovnim sodiščem. 
(5) Neizbrani kandidat, ki meni, da je bila pri izbiri kršena
zakonska prepoved diskriminacije, lahko v roku 30 dni po prejemu obvestila
delodajalca zahteva sodno varstvo pred pristojnim delovnim sodiščem.
205. člen
(arbitraža)
(1) S kolektivno pogodbo se lahko določi arbitražo za
reševanje individualnih delovnih sporov. V tem primeru mora kolektivna pogodba
določati sestavo, postopek in druga vprašanja, pomembna za delo arbitraže. 
(2) Če je s kolektivno pogodbo, ki zavezuje delodajalca in
delavca, predvidena arbitraža za reševanje individualnih delovnih sporov, se
lahko delavec in delodajalec najkasneje v roku 30 dni od poteka roka za
izpolnitev obveznosti oziroma odpravo kršitev s strani delodajalca sporazumeta
o reševanju spora pred arbitražo. 
(3) (prenehal
veljati). 
(4) Če arbitraža ne odloči v roku, določenem s kolektivno
pogodbo, najkasneje pa v roku 90 dni, lahko delavec v nadaljnjem roku 30 dni
zahteva sodno varstvo pred delovnim sodiščem.
206. člen
(zastaranje terjatev)
Terjatve iz delovnega razmerja zastarajo v roku petih let.
VI. DELOVANJE IN VARSTVO SINDIKALNIH ZAUPNIKOV
207. člen
(obveznosti delodajalca do sindikata)
Delodajalec mora sindikatu zagotoviti pogoje za hitro in
učinkovito opravljanje sindikalnih dejavnosti v skladu s predpisi, s katerimi
se varujejo pravice in interesi delavcev. Delodajalec je dolžan sindikatu
omogočiti dostop do podatkov, ki so potrebni pri opravljanju sindikalne
dejavnosti.
208. člen
(sindikalni zaupnik)
(1) Sindikat, ki ima člane zaposlene pri določenem
delodajalcu, lahko imenuje ali izvoli sindikalnega zaupnika, ki ga bo zastopal
pri delodajalcu. Če zaupnik ni določen, zastopa sindikat njegov predsednik. 
(2) Sindikat mora obvestiti delodajalca o imenovanju oziroma
izvolitvi sindikalnega zaupnika. 
(3) Sindikalni zaupnik ima pravico zagotavljati in varovati
pravice in interese članov sindikata pri delodajalcu. 
(4) Sindikalni zaupnik mora izvajati sindikalno dejavnost v
času in na način, ki ne zmanjšuje učinkovitosti poslovanja delodajalca.
209. člen
(varstvo sindikalnih zaupnikov v primeru prenosa)
(1) V primeru spremembe delodajalca, sindikalni zaupnik
ohrani svoj status, če pri delodajalcu prevzemniku obstajajo pogoji za njegovo
imenovanje v skladu s kolektivno pogodbo. 
(2) Prejšnji odstavek se ne uporablja, če so izpolnjeni
pogoji za ponovno imenovanje sindikalnega zaupnika. 
(3) Sindikalni zaupnik, ki mu preneha mandat zaradi prenosa,
uživa varstvo v skladu z 210. členom tega zakona še eno leto po prenehanju
funkcije.
210. člen
(varstvo sindikalnega zaupnika in sindikalna članarina)
(1) Število sindikalnih zaupnikov, ki uživajo varstvo skladno
s 113. členom tega zakona, se lahko določi v skladu s kriteriji, dogovorjenimi
v kolektivni pogodbi oziroma dogovorjenimi med delodajalcem in sindikatom. 
(2) Sindikalnemu zaupniku iz prejšnjega odstavka zaradi
sindikalne dejavnosti tudi ni mogoče znižati plače ali proti njemu začeti
disciplinskega ali odškodninskega postopka ali ga kako drugače postavljati v
manj ugoden ali podrejen položaj. 
(3) Na zahtevo sindikata zagotavlja delodajalec v skladu z
aktom sindikata, katerega član je delavec, tehnično izvedbo obračuna in
plačevanja sindikalne članarine za delavca.
VII. POSEBNE DOLOČBE
1. OPRAVLJANJE DELA V TUJINI IN POLOŽAJ DELAVCEV, NAPOTENIH NA
DELO V REPUBLIKO SLOVENIJO
211. člen
(splošno)
(1) V skladu s pogodbo o zaposlitvi lahko delodajalec začasno
napoti delavca na delo v tujino. 
(2) Delavec lahko odkloni napotitev v tujino, če obstajajo
opravičeni razlogi, kot so: 
-       
nosečnost, 
-       
varstvo otroka, ki še ni dopolnil sedem let starosti, 
-       
vzgoja in varstvo otroka, ki še ni dopolnil 15 let starosti, če delavec
živi sam z otrokom in skrbi za njegovo vzgojo in varstvo, 
-       
invalidnost, 
-       
zdravstveni razlogi, 
-       
drugi razlogi, določeni s pogodbo o zaposlitvi oziroma s kolektivno
pogodbo, ki neposredno zavezuje delodajalca. 
(3) Če pogodba o zaposlitvi ne predvideva možnosti dela v
tujini, morata delodajalec in delavec skleniti novo pogodbo o zaposlitvi.
Pogodba se lahko sklene za čas dokončanja projekta oziroma za čas dokončanja
dela, ki ga napoteni delavec opravlja v tujini.
212. člen
(pogodba o zaposlitvi za opravljanje dela v tujini)
(1) Če je delavec začasno napoten na delo v tujino, mora
pogodba o zaposlitvi poleg obveznih sestavin po tem zakonu vsebovati še določbe
o: 
-       
trajanju dela v tujini, 
-       
praznikih in dela prostih dnevih, 
-       
minimalnem letnem dopustu, 
-       
višini plače in valuti, v kateri se le-ta izplačuje, 
-       
dodatnem zavarovanju za zdravstvene storitve v tujini,
-       
drugih prejemkih v denarju ali naravi, do katerih je delavec upravičen
za čas dela v tujini in pogojih vrnitve v domovino. 
(2) Namesto določil iz četrte, pete in šeste alineje alinee
prejšnjega odstavka, se lahko pogodba o zaposlitvi sklicuje na drug zakon, drug
predpis ali na kolektivno pogodbo, ki ureja to vprašanje.
213. člen
(položaj napotenih delavcev)
(1) Delavec, ki ga tuji delodajalec napoti na začasno delo v
Republiko Slovenijo na podlagi pogodbe o zaposlitvi po tujem pravu, opravlja
začasno delo v Republiki Sloveniji pod pogoji, določenimi s predpisi, ki
urejajo delo in zaposlovanje tujih državljanov. 
(2) Delavcu iz prejšnjega odstavka mora delodajalec
zagotoviti pravice po predpisih Republike Slovenije in po določbah kolektivne
pogodbe na ravni dejavnosti, ki urejajo delovni čas, odmore in počitke, nočno
delo, minimalni letni dopust, plačo, varnost in zdravje pri delu, posebno
varstvo delavcev in zagotavljanje enakopravnosti, če je to za delavca ugodneje.
(3) V primeru začasnih začetnih del, ki so sestavni del
pogodbe o dobavi blaga, ki ne trajajo več kot osem delovnih dni in jih
opravljajo strokovni delavci dobavitelja, se ne uporablja določba prejšnjega
odstavka v delu, ki se nanaša na minimalni letni dopust in plačo. 
(4) Določba drugega odstavka tega člena se ne uporablja v
delu, ki se nanaša na plačo, če opravljanje začasnega dela napotenih delavcev
ni daljše od enega meseca v posameznem koledarskem letu. 
(5) Določbe tretjega in četrtega odstavka tega člena se ne
uporabljajo za dejavnosti, ki so registrirane v okviru gradbeništva. 
(6) Zavod za zaposlovanje spremlja in obvešča o pogojih
zaposlovanja in dela delavcev, ki opravljajo delo v Republiki Sloveniji po
prvem odstavku tega člena.
2. DELO OTROK, MLAJŠIH OD 15 LET, VAJENCEV, DIJAKOV IN
ŠTUDENTOV
214. člen
(delo otrok, mlajših od 15 let, vajencev, dijakov in
študentov)
(1) Prepovedano je delo otrok, mlajših od 15 let. 
(2) Otrok, ki je mlajši od 15 let, lahko izjemoma, proti
plačilu sodeluje pri snemanju filmov, pripravi in izvajanju umetnostnih,
scenskih in drugih del s področja kulturne, umetniške, športne in oglaševalne
aktivnosti. 
(3) Otrok, ki je dopolnil starost 13 let, lahko opravlja
lažje delo najdalj 30 dni v posameznem koledarskem letu v času šolskih počitnic
tudi v drugih dejavnostih, na način, v obsegu in pod pogojem, da dela, ki jih
bo opravljal, ne ogrožajo njegovo varnost, zdravje, moralo, izobraževanje in
razvoj. Vrste lažjih del se določijo z izvršilnim predpisom. 
(4) Otrok lahko opravlja delo po drugem in tretjem odstavku
tega člena po predhodnem dovoljenju inšpektorja za delo, ki ga le-ta izda na
podlagi zahtevka zakonitega zastopnika. Postopek in pogoji za izdajo dovoljenja
inšpektorja za delo se podrobneje določijo z izvršilnim predpisom. 
(5) Izvršilni predpis iz prejšnjih dveh odstavkov izda
minister, pristojen za delo, v soglasju z ministrom, pristojnim za zdravje. 
(6) Pri delodajalcu lahko vajenci, dijaki in študenti, ki so
dopolnili starost 14 let, opravljajo praktično izobraževanje v okviru
izobraževalnih programov. 
(7) V primerih iz drugega, tretjega in šestega odstavka tega
člena, v primerih občasnega ali začasnega opravljanja dela dijakov in študentov
ter volonterskega opravljanja pripravništva, se uporabljajo določbe tega zakona
o prepovedi diskriminacije, enaki obravnavi glede na spol delovnem času,
odmorih in počitkih, o posebnem varstvu delavcev, ki še niso dopolnili 18 let
starosti, ter o odškodninski odgovornosti.
215. člen
(vajenci)
(1) Vajenec, ki se poklicno izobražuje pri delodajalcu na
podlagi učne pogodbe, sklenjene v skladu z zakonom, ima delovno knjižico. 
(2) Za vajenca se v času poklicnega izobraževanja pri
delodajalcu, poleg določb zakona, ki ureja poklicno in strokovno izobraževanje,
uporabljajo določbe tega zakona, ki določajo posebno varstvo delavcev, ki še
niso dopolnili 18 let starosti (tretja alinea drugega odstavka 145. člena, 194.
do 198. člen), določba, ki ureja razporeditev delovnega časa (prvi in tretji
odstavek 147. člena), določba o odmoru med delovnim časom (154. člen),
tedenskem počitku (156. člen), o plačani odsotnosti zaradi osebnih okoliščin
(167. člen), odsotnosti z dela zaradi praznovanja (168. člen), odsotnosti z
dela zaradi zdravstvenih razlogov (169. člen), odsotnosti z dela zaradi opravljanja
funkcije ali obveznosti po posebnih zakonih (170. člen) in o odškodninski
odgovornosti (182. do 185. člen). 
(3) Glede uveljavljanja in varstva pravic vajenca v času
poklicnega izobraževanja pri delodajalcu se uporabljajo določbe 204., 205. in 206.
člena tega zakona.
216. člen
(prenehal
veljati)
217. člen
(posebne varstvene določbe)
(1) Ne glede na določbe sedmega odstavka 214. člena in
drugega odstavka 215. člena tega zakona, delovni čas otrok, mlajših od 15 let,
ki opravljajo lažje delo v času šolskih počitnic, ne sme trajati več kot sedem
ur na dan in 35 ur na teden. Delo otroka, ki ga opravlja v šolskem letu izven
časa, določenega za pouk, ne sme trajati več kot dve uri na dan in ne več kot
12 ur na teden. 
(2) Otrokom je v vsakem primeru prepovedano opravljati nočno
delo med osmo uro zvečer in šesto uro zjutraj. 
(3) Otrokom je potrebno zagotoviti v vsakem 24-urnem obdobju
dnevni počitek najmanj 14 zaporednih ur.
3. POGODBA O ZAPOSLITVI ZA POMORŠČAKE
218. člen
(registracija pogodbe o zaposlitvi)
(1) Pogodbo o zaposlitvi s pomorščakom predloži delodajalec v
presojo zakonitosti in registracijo pristojni upravni enoti v osmih dneh od
dneva sklenitve. 
(2) Minister, pristojen za pomorstvo, v soglasju z ministrom,
pristojnim za delo, predpiše vsebino, način in postopek registracije pogodbe o
zaposlitvi iz prejšnjega odstavka.
219. člen
(minimalna starost)
Pogodbo o zaposlitvi za delo na ladji smejo skleniti osebe,
ki so dopolnile starost 16 let.
220. člen
(poskusno delo)
Ne glede na določbo drugega odstavka 125. člena tega zakona,
sme poskusno delo za člana posadke ladij trgovske mornarice dolge plovbe
trajati več kot šest mesecev, vendar le do vrnitve ladje v slovensko
pristanišče.
221. člen
(delovni čas)
(1) Ne glede na določbo drugega odstavka 143. člena in 155.
člena tega zakona lahko nadurno delo pomorščaka izjemoma traja 86 ur na mesec. 
(2) Dnevni delovni čas pomorščaka ne sme trajati več kot 14
ur na dan in ne več kot 72 ur na teden. 
(3) Obdobje dnevnega počitka se sme zagotoviti pomorščaku
največ v dveh delih, pri čemer mora en del trajati najmanj šest nepretrganih
ur.
222. člen
(nočno delo)
Delavec – pomorščak, mlajši od 18 let, ne sme delati ponoči
med 22. in sedmo uro naslednjega dne, razen v primerih izvajanja praktičnega
izobraževanja v okviru izobraževalnih programov.
223. člen
(letni dopust)
Če je tako določeno s kolektivno pogodbo, lahko delavci –
pomorščaki v celoti izrabijo letni dopust ne glede na določbo 163. člena tega
zakona do konca naslednjega koledarskega leta.
4. DELOVNA KNJIŽICA
(črtan)
224. člen
(črtan)
225. člen
(črtan)
226. člen
(črtan)
VIII. INŠPEKCIJSKO NADZORSTVO
227. člen
(splošno)
(1) Inšpekcijski nadzor nad izvajanjem določb tega zakona,
izvršilnih predpisov, kolektivnih pogodb in splošnih aktov delodajalca, ki
urejajo delovna razmerja, opravlja inšpektorat za delo v skladu s predpisi, ki
urejajo inšpekcijsko nadzorstvo. 
(2) Ne glede na prejšnji odstavek, ima inšpektor za delo po opravljenem
inšpekcijskem nadzorstvu pravico in dolžnost z odločbo delodajalcu odrediti, da
zagotovi izvajanje zakona v primerih kršitev določb drugega odstavka 20., 28.,
prvega odstavka 142., tretjega odstavka 143., 145., 147., 150., 151., 154.,
155., 156., 159., 189., 190., prvega odstavka 193., 195., 196., 197., 198.,
203., 214., 215., 217., tretjega, četrtega in petega odstavka 226. člena tega
zakona. 
(3) Ne glede na prvi odstavek tega člena, lahko inšpektor za
delo, da se prepreči samovoljno ravnanje in odvrne nenadomestljiva škoda,
zadrži učinkovanje prenehanja pogodbe o zaposlitvi zaradi odpovedi do poteka
roka za arbitražo oziroma sodno varstvo oziroma do izvršljive arbitražne
odločitve, oziroma če delavec v sodnem postopku najkasneje ob vložitvi tožbe
zahteva izdajo začasne odredbe, do odločitve sodišča o predlogu za izdajo
začasne odredbe.
228. člen
(posredovanje v sporu med delavcem in delodajalcem)
(1) Če delodajalec v roku osmih delovnih dni po vročeni pisni
zahtevi delavca ne izpolni svoje obveznosti iz delovnega razmerja oziroma ne
odpravi kršitve, lahko delavec oziroma delodajalec predlaga posredovanje
inšpektorja za delo v sporu. 
(2) Če je posredovanje predlagal le delavec ali le
delodajalec, inšpektor za delo najprej pridobi soglasje druge stranke za
reševanje spora s posredovanjem. 
(3) Inšpektor za delo lahko posreduje v sporu med delavcem in
delodajalcem z namenom, da delavec in delodajalec sporazumno rešita spor. 
(4) Inšpektor za delo lahko posreduje v sporu med delavcem in
delodajalcem vse do izvršljive arbitražne odločitve o spornem vprašanju oziroma
do odločitve sodišča prve stopnje o spornem vprašanju. 
(5) Sporazum o razrešitvi spornega vprašanja med delavcem in
delodajalcem ne sme nasprotovati morali ali prisilnim predpisom.
(6) Sporazum o razrešitvi spora med delavcem in delodajalcem,
sklenjen v skladu z zakonom, je izvršilni naslov.
IX. KAZENSKE DOLOČBE
229. člen
(1) Z globo od 3000 do 20.000 eurov se kaznuje delodajalec –
pravna oseba, samostojni podjetnik posameznik oziroma posameznik, ki samostojno
opravlja dejavnost, če: 
1.     
iskalca zaposlitve ali delavca postavlja v neenakopraven položaj (6.
člen); 
2.     
pri njem opravlja delavec delo na podlagi pogodbe civilnega prava v
nasprotju z drugim odstavkom 11. člena tega zakona; 
3.     
sklene pogodbo o zaposlitvi z osebo, ki še ni dopolnila 15. leta
starosti (19. člen); 
4.     
sklene pogodbo o zaposlitvi z osebo, ki ne izpolnjuje pogojev za
opravljanje dela (20. člen), razen če sklene pogodbo o zaposlitvi v skladu s
tretjim odstavkom 20. člena tega zakon; 
5.     
objavi prosto delo v nasprotju s 25. členom tega zakona; 
6.     
pri sklepanju pogodbe o zaposlitvi ravna v nasprotju s 26. členom tega
zakona; 
7.     
ni zagotovil varstva pred spolnim in drugim nadlegovanjem ali
trpinčenjem v skladu s prvim odstavkom 45. člena tega zakona; 
8.     
sklene pogodbo o zaposlitvi za določen čas zunaj primerov iz prvega
odstavka 52. člena tega zakona; 
9.     
sklene eno ali več zaporednih pogodb o zaposlitvi za določen čas v
nasprotju s 53. členom tega zakona; 
10.  
pri nezakonito sklenjeni pogodbi za določen čas ne upošteva posledice iz
54. člena tega zakona; 
11.  
napoti delavce na delo k drugemu uporabniku v nasprotju z drugim
odstavkom 57. člena tega zakona; 
12.  
zagotavlja delo delavca uporabniku v nasprotju z 59. členom tega zakona;
13.  
delavcem ne zagotavlja pravic v skladu z drugim odstavkom 73. člena tega
zakona; 
14.  
pisno ne obvesti sindikata o nameravani redni ali izredni odpovedi
pogodbe o zaposlitvi delavcu (prvi odstavek 84. člena); 
15.  
ne izrazi v pisni obliki redne ali izredne odpovedi pogodbe o zaposlitvi
(86. člen) ali delavcu ne vroči redne ali izredne odpovedi pogodbe o zaposlitvi
v skladu s 87. členom tega zakona; 
16.  
v nasprotju z določbo 83. člena ter tretjega, četrtega in šestega
odstavka 88. člena odpove pogodbo o zaposlitvi; 
17.  
izvede postopek odpovedi večjega števila delavcev iz poslovnih razlogov
v nasprotju z določbami 96., 97., 98., 99., 100. in 101. člena tega zakona; 
18.  
v nasprotju z drugim odstavkom 110. člena izredno odpove pogodbo o
zaposlitvi; 
19.  
delavcu odpove pogodbo o zaposlitvi v nasprotju s 113., 114., 115. in
116. členom tega zakona; 
20.  
pri določitvi plače delavca ne upošteva minimuma, določenega s posebnim
zakonom oziroma kolektivno pogodbo, ki neposredno zavezuje delodajalca (prvi
odstavek 126. člena); 
21.  
napotenim delavcem, ki začasno opravljajo delo v Republiki Sloveniji, ne
zagotovi pravic iz drugega odstavka 213. člena tega zakona; 
22.  
omogoči delo otrok pod 15. letom starosti, dijakov in študentov v
nasprotju z 214., 215. in 217. členom tega zakona. 
(2) Z globo od 1500 do 8000 evrov se kaznuje manjši
delodajalec – pravna oseba, samostojni podjetnik posameznik oziroma posameznik,
ki samostojno opravlja dejavnost, če stori prekršek iz prejšnjega odstavka. 
(3) Z globo od 450 do 1200 eurov se kaznuje delodajalec
posameznik, če stori prekršek iz prvega odstavka tega člena. 
(4) Z globo od 450 do 2000 eurov se kaznuje tudi odgovorna
oseba delodajalca pravne osebe ter odgovorna oseba v državnem organu ali v
samoupravni lokalni skupnosti, če stori prekršek iz prvega odstavka tega člena.
230. člen
(1) Z globo od 1500 do 4000 eurov se kaznuje delodajalec –
pravna oseba, samostojni podjetnik posameznik oziroma posameznik, ki samostojno
opravlja dejavnost, če: 
1.     
ne obvesti strokovnega delavca oziroma strokovne službe o zaposlenih za
določen čas in o začasnih delavcih v skladu z drugim odstavkom 43. člena tega
zakona; 
2.     
naloži delavcu, ki dela krajši delovni čas, delo preko dogovorjenega
delovnega časa v nasprotju s šestim odstavkom 64. člena tega zakona; 
3.     
ne zagotavlja varnih delovnih pogojev pri delu na domu (drugi odstavek
69. člena); 
4.     
pred prenosom ne obvesti sindikatov oziroma se ne posvetuje s sindikati
v skladu s 74. členom tega zakona; 
5.     
določi polni delovni čas v nasprotju s prvim odstavkom 142. člena tega
zakona; 
6.     
uvede oziroma odredi delo preko polnega delovnega časa v nasprotju s
143. členom tega zakona; 
7.     
odredi delo preko polnega delovnega časa v nasprotju s 145. členom tega
zakona; 
8.     
razporedi delovni čas v nasprotju s 147. členom tega zakona; 
9.     
ne posreduje podatkov o nočnem delu delavcev v skladu z drugim odstavkom
149. člena tega zakona; 
10.  
ne zagotavlja posebnega varstva delavcev pri delu ponoči ali ne upošteva
časovnih omejitev dela ponoči (150. in 151. člen); 
11.  
se pred uvedbo nočnega dela ne posvetuje s sindikatom v skladu s 152.
členom tega zakona; 
12.  
uvede nočno delo žensk brez soglasja ministra, pristojnega za delo
(tretji odstavek 153. člena); 
13.  
delavcu ne zagotovi odmora med delovnim časom, počitka med zaporednima
delovnima dnevoma in tedenskega počitka (154., 155. in 156. člen); 
14.  
delavcu ne zagotovi pravice do letnega dopusta v skladu s tem zakonom
(tretji odstavek 65. člena, 159. člen, tretji, četrti in peti odstavek 160.
člena, 161., 162., 163. in 165. člen); 
15.  
izreče disciplinsko sankcijo v nasprotju s 175. in 176. členom tega
zakona; 
16.  
v disciplinskem postopku ne ravna v skladu s 177. členom tega zakona; 
17.  
disciplinskem postopku ne obvesti sindikata in ne obravnava pisnega
mnenja sindikata v skladu s 179. členom tega zakona; 
18.  
delavcu ne vroči sklepa o disciplinski odgovornosti v skladu s 180.
členom tega zakona; 
19.  
ne zagotovi delavki, ki doji otroka, odmora med delovnim časom v skladu
s prvim odstavkom 193. člena tega zakona; 
20.  
ne zagotovi pravic do posebnega varstva delavcev, ki še niso dopolnili
18. leta starosti (196., 197. in 198. člen). 
(2) Z globo od 300 do 2000 eurov se kaznuje manjši
delodajalec – pravna oseba, samostojni podjetnik posameznik oziroma posameznik,
ki samostojno opravlja dejavnost, če stori prekršek iz prejšnjega odstavka. 
(3) Z globo od 150 do 1000 eurov se kaznuje delodajalec
posameznik, če stori prekršek iz prvega odstavka tega člena. 
(4) Z globo od 150 do 1000 eurov se kaznuje tudi odgovorna
oseba delodajalca pravne osebe ter odgovorna oseba v državnem organu ali
samoupravni lokalni skupnosti, če stori prekršek iz prvega odstavka tega člena.
231. člen
(1) Z globo od 750 do 2000 eurov se kaznuje delodajalec –
pravna oseba, samostojni podjetnik posameznik oziroma posameznik, ki samostojno
opravlja dejavnost, če: 
1.     
delavcu ne izroči fotokopije prijave v zavarovanje v 15 dneh od nastopa
dela (drugi odstavek 9. člena); 
2.     
delavcu ne izroči pisnega predloga pogodbe in pogodbe o zaposlitvi v
skladu z drugim odstavkom 15. člena tega zakona; 
3.     
ne določi pogojev za opravljanje del delavca na podlagi pogodbe o
zaposlitvi za posamezno delovno mesto ali za vrsto dela v skladu z drugim
odstavkom 20. člena tega zakona; 
4.     
ne objavi prostega dela v skladu s prvim in četrtim odstavkom 23. člena
tega zakona; 
5.     
neizbranega kandidata ne obvesti v osmih dneh po sklenitvi pogodbe o
zaposlitvi o tem, da ni bil izbran (prvi odstavek 28. člena); 
6.     
nameravanem organiziranju dela na domu ne obvesti inšpekcije za delo
pred začetkom dela delavca (četrti odstavek 67. člena); 
7.     
delavcu, ki mu odpove pogodbo o zaposlitvi, ne izplača odpravnine v
skladu s 109. členom tega zakona; 
8.     
delavcu ne zagotavlja dodatkov v skladu s 128. členom tega zakona; 
9.     
delavcu ne izplača regresa v skladu s 131. členom tega zakona; 
10.  
delavcu ne izplača plače v skladu s 134. in 135. členom tega zakona; 
11.  
pobota svojo terjatev do delavca s svojo obveznostjo plačila brez
delavčevega pisnega soglasja (drugi odstavek 136. člena); 
12.  
delavcu ne izplača nadomestila plače v skladu s 137. členom tega zakona;
13.  
pripravniku oziroma delavcu na usposabljanju ne izplača plače v skladu s
140. členom tega zakona; 
14.  
delavca ne obvesti o odmeri letnega dopusta v skladu z drugim odstavkom
160. člena tega zakona; 
15.  
delavki naloži opravljanje dela v nasprotju z zakonom in posebnim
predpisom, izdanim na podlagi zakona (189. in 190. člen); 
16.  
delavcu, ki še ni dopolnil 18. leta starosti, naloži opravljanje dela v
nasprotju z zakonom in posebnim predpisom, izdanim na podlagi zakona (195.
člen); 
17.  
starejšemu delavcu brez njegovega soglasja odredi nadurno ali nočno delo
(203. člen); 
18.  
ne vpiše podatkov v delovno knjižico (četrti odstavek 226. člena); 
19.  
na zahtevo delavca ne izroči delavcu delovne knjižice med trajanjem
delovnega razmerja ali ne vrne delovne knjižice delavcu po prenehanju delovnega
razmerja (tretji in peti odstavek 226. člena). 
(2) Z globo od 200 do 1000 eurov se kaznuje manjši
delodajalec – pravna oseba, samostojni podjetnik posameznik oziroma posameznik,
ki samostojno opravlja dejavnost, če stori prekršek iz prejšnjega odstavka. 
(3) Z globo od 100 do 800 eurov se kaznuje delodajalec
posameznik, če stori prekršek iz prvega odstavka tega člena. 
(4) Z globo od 100 do 800 eurov se kaznuje tudi odgovorna
oseba delodajalca pravne osebe ter odgovorna oseba v državnem organu ali
samoupravni lokalni skupnosti, če stori prekršek iz prvega odstavka tega člena.

Zakon o delovnih razmerjih – ZDR (Uradni list
RS, št. 42/02) vsebuje naslednje prehodne in
končne določbe:
»X. PREHODNE IN KONČNE DOLOČBE
232. člen
(prenehanje veljavnosti
splošnih aktov delodajalca)
Določbe splošnih aktov delodajalca, ki urejajo vprašanja, ki
se v skladu s tem zakonom dogovarjajo v kolektivnih pogodbah, prenehajo veljati
v roku devetih mesecev od dneva uveljavitve tega zakona.
233. člen
(postopki uveljavljanja in
varstva pravic delavcev)
Postopki uveljavljanja in varstva pravic, obveznosti in
odgovornosti iz delovnega razmerja, uvedeni pred dnem uveljavitve tega zakona,
se dokončajo po predpisih, ki so veljali in se uporabljali do uveljavitve tega
zakona.
234. člen
(uporaba določb tega zakona
glede na posebne ureditve)
Do spremembe zakonov, ki urejajo prenehanje delovnega
razmerja zaradi nujnih operativnih razlogov, se uporabljajo določbe tega zakona
o odpovedi iz poslovnega razloga.
235. člen
(mirovanja pravic in
obveznosti iz delovnega razmerja in pravica do vrnitve)
(1) Delavci, ki jim mirujejo pravice in obveznosti iz
delovnega razmerja v skladu z veljavnimi predpisi do dneva, ko se začne
uporabljati ta zakon, se imajo pravico vrniti k delodajalcu na delo, ki so ga
prej opravljali, v roku petih dni po prenehanju razlogov za mirovanje pravic in
obveznosti iz delovnega razmerja. Delodajalec je dolžan obvestiti delavca o
roku, v katerem se mora vrniti na delo. 
(2) Delavci, ki po tem zakonu nimajo pravice do vrnitve na
delo in imajo pravico do vrnitve k delodajalcu v skladu z veljavnimi predpisi
do dneva uveljavitve tega zakona, imajo pravico do ponovne sklenitve pogodbe o
zaposlitvi z delodajalcem, razen če je prenehala potreba po opravljanju tega
dela iz poslovnih razlogov. Če delodajalec ne sklene ponovne pogodbe o
zaposlitvi iz navedenih razlogov, mora delavcu izplačati nadomestilo plače za
čas odpovednega roka in odpravnino, če so za to izpolnjeni pogoji v skladu s
tem zakonom.
236. člen
(postopnost zviševanja
starosti)
Ne glede na določbo 201. člena tega zakona, uživajo posebno
varstvo delavke, ki ob uveljavitvi tega zakona izpolnjujejo pogoj starosti 51
let. V obdobju do 1. 1. 2014 do polne uveljavitve enake minimalne starosti za
vse delavce, kot enega izmed pogojev za pridobitev pravice do starostne
pokojnine, se starost za delavke zvišuje vsako leto za štiri mesece.
237. člen
(postopno uveljavljanje
časovne omejitve sklepanja pogodb o zaposlitvi za določen čas)
(1) Dveletna časovna omejitev sklepanja pogodb o zaposlitvi
za določen čas po določbi drugega odstavka 53. člena tega zakona se začne
uporabljati 1. 1. 2007 oziroma za manjše delodajalce 1. 1. 2010. 
(2) V prehodnem obdobju, od uveljavitve tega zakona do roka
iz prejšnjega odstavka, delodajalec ne sme skleniti ene ali več zaporednih
pogodb o zaposlitvi za določen čas z istim delavcem in za isto delo, katerih
neprekinjen čas trajanja bi bil daljši kot tri leta, razen v primerih, ki jih
določa zakon ter v primerih iz četrte, pete in dvanajste alinee prvega odstavka
52. člena tega zakona.
238. člen
(dodatek za delovno dobo)
Delavci, ki imajo ob uveljavitvi tega zakona dodatek za
delovno dobo najmanj v višini 0,5% od osnovne plače za vsako izpolnjeno leto
delovne dobe, ohranijo tak dodatek, ne glede na višino dodatka, določeno s
kolektivno pogodbo na ravni dejavnosti, razen če je s to pogodbo ali pogodbo o
zaposlitvi določen višji dodatek.
239. člen
(prenehanje veljavnosti
podzakonskih predpisov)
(1) Do sprejema izvršilnih predpisov, določenih s tem
zakonom, se uporabljata pravilnik o delovni knjižici (Uradni list RS, št.
28/90, 32/91-I, 47/92, 14/95 in 57/98) in uredba o delih, na katera ni mogoče
razporejati žensk (Uradni list SRS, št. 12/76), kolikor nista v nasprotju s tem
zakonom. 
(2) Minister, pristojen za izdajo izvršilnih predpisov, izda
izvršilne predpise iz 189., 195., 214. in 224. člena tega zakona v roku šestih
mesecev od dneva uveljavitve tega zakona. 
(3) Z dnem uveljavitve tega zakona preneha veljati navodilo o
obliki in vsebini registra kolektivnih in delovnih pogodb (Uradni list SRS, št.
39/71).
240. člen
(odpoved pogodbe o
zaposlitvi invalidom)
Do sprejema zakona, ki bo urejal usposabljanje in
zaposlovanje invalidov, se možnost odpovedi pogodbe o zaposlitvi iz poslovnega
razloga invalidu, ki nima statusa delovnega invalida, izvede v skladu s prvim
odstavkom 116. člena tega zakona.
241. člen
(zakon o zdravstvenem
varstvu in zdravstvenem zavarovanju)
Z dnem uveljavitve tega zakona preneha veljati 9. člen zakona
o zdravstvenem varstvu in zdravstvenem zavarovanju (Uradni list RS, št. 9/92,
13/93, 9/96, 29/98, 6/99). Druga alinea prvega odstavka 29. člena navedenega
zakona se z dnem uveljavitve tega zakona ne uporablja glede pravice do
nadomestila plače v primerih nezmožnosti delavca za delo zaradi bolezni ali
poškodbe, ki ni povezana z delom.
242. člen
(zakon o zaposlovanju in
zavarovanju za primer brezposelnosti)
Do uskladitve določb 19. člena zakona o zaposlovanju in
zavarovanju za primer brezposelnosti (Uradni list RS, št. 5/91, 17/91, 12/92,
71/93, 2/94, 38/94 in 69/98) s tem zakonom, pravice do denarnega nadomestila ne
more uveljaviti tudi zavarovanec, ki mu je prenehala pogodba o zaposlitvi v
primerih iz: 
-       
petega odstavka 73. člena tega zakona, 
-       
79. člena tega zakona, 
-       
prvega odstavka 81. člena tega zakona, 
-       
tretje alinee prvega odstavka 88. člena tega zakona, 
-       
90. člena tega zakona, če delavec ni sprejel predloga za sklenitev nove
pogodbe o zaposlitvi za delovni čas enakovreden prejšnji zaposlitvi ter
ustrezno ali primerno delo, 
-       
94. člena tega zakona za obdobje, za katerega se je z delodajalcem
dogovoril za odškodnino namesto odpovednega roka, 
-       
111. člena tega zakona, 
-       
118. člena tega zakona, če delavec ne želi nadaljevanja delovnega
razmerja, ter 
-       
v primerih odpovedi pogodbe o zaposlitvi v nasprotju z 89., 113., 115.,
116. in 117. členom tega zakona, če delavec ni zahteval arbitražne odločitve
ali sodnega varstva.
243. člen
(zakon o delovnih in
socialnih sodiščih)
Z dnem uveljavitve tega zakona se preneha uporabljati določba
15. člena zakona o delovnih in socialnih sodiščih (Uradni list RS, št. 19/94) v
primerih reševanja individualnih delovnih sporov v skladu z določbo 205. člena
tega zakona.
244. člen
(zakon o prisilni
poravnavi, stečaju in likvidaciji)
Z dnem uveljavitve tega zakona prenehajo veljati določbe 8.,
47., 51., 106. člena, osmi odstavek 147. člena in sedmi odstavek 172. člena
zakona o prisilni poravnavi, stečaju in likvidaciji (Uradni list RS, št. 67/93,
39/97 in 52/99), v kolikor urejajo prenehanje delovnega razmerja delavcev v
stečajnem postopku ali zaradi potrjene prisilne poravnave in prednostno pravico
do ponovne zaposlitve.
245. člen
(prenehanje veljavnosti
zakonov)
(1) Z dnem uveljavitve tega zakona se preneha uporabljati
zakon o temeljnih pravicah iz delovnega razmerja (Uradni list SFRJ, št. 60/89
in 42/90), razen določb 86. in 87. člena, ki se uporabljata do uveljavitve
zakona, ki bo urejal kolektivne pogodbe. 
(2) Z dnem uveljavitve tega zakona preneha veljati zakon o
delovnih razmerjih (Uradni list RS, št. 14/90, 5/91 in 71/93), razen določb
112. do 119. člena, ki se uporabljajo do uveljavitve zakona, ki bo urejal
kolektivne pogodbe.
246. člen
(uveljavitev zakona)
Ta zakon začne veljati 1. januarja 2003.«.

Zakon o spremembah in dopolnitvah Zakona o
zaposlovanju in zavarovanju za primer brezposelnosti – ZZZPB-F (Uradni list RS,
št. 79/06) vsebuje naslednjo končno določbo:
»66. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
delovnih razmerjih – ZDR-A (Uradni list RS, št. 103/07) spreminja 236. člen zakona tako,
da se glasi:
»236. člen
(postopnost zviševanja
starosti)
Ne glede na določbo 201. člena tega zakona, uživajo posebno
varstvo delavke, ki ob uveljavitvi tega zakona izpolnjujejo pogoj starosti 51
let. V obdobju do 1. januarja. 2015 do polne uveljavitve enake minimalne
starosti za vse delavce, kot enega izmed pogojev za pridobitev pravice do
starostne pokojnine, se starost za delavke zvišuje vsako leto za štiri
mesece.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
90. člen
(1) Določbe 39. člena tega zakona se začnejo uporabljati z
dnem uveljavitve in začetka uporabe spremembe pravice do nadomestila za primer
brezposelnosti za osebe, ki so starejše od 50 let in imajo najmanj 25 let
delovne dobe pri zadnjem delodajalcu v zakonu, ki ureja zaposlovanje in
zavarovanje za primer brezposelnosti. 
(2) Do dneva začetka uporabe 39. člena tega zakona se
uporabljajo določbe 92. člena zakona, ki so veljale do uveljavitve tega zakona.
91. člen
(1) S 1. januarjem 2009 preneha veljati drugi odstavek 227.
člena zakona v delu, ki se nanaša na 226. člen zakona, ter 18. in 19. točka
prvega odstavka 231. člena zakona. 
(2) Delovne knjižice, izdane do datuma iz prejšnjega
odstavka, z izvedenimi vpisi v skladu z veljavnim zakonom in izvršilnim
predpisom, imajo naravo javne listine. 
(3) Delodajalec obdrži v hrambi delovne knjižice, ki so na
datum iz prvega odstavka tega člena pri njem v hrambi, na izrecno zahtevo
delavca pa mu jo mora proti podpisu o prejemu izročiti. 
(4) Delodajalec mora takoj ob prenehanju veljavnosti pogodbe
o zaposlitvi delavcu proti potrdilu o prejemu vrniti delovno knjižico. 
(5) Če delodajalec po prenehanju veljavnosti pogodbe o
zaposlitvi v 30 dneh delavcu ne more vročiti delovne knjižice, to pošlje
pristojni upravni enoti po stalnem prebivališču delavca, če pa je stalno
prebivališče delavca neznano, jo pošlje upravni enoti, ki je izdala delovno
knjižico. 
(6) Po datumu iz prvega odstavka tega člena se za kršitve
določb tretjega in četrtega odstavka tega člena kaznuje delodajalec z globo,
določeno z določbo 231. člena zakona. 
(7) Po datumu iz prvega odstavka tega člena ima v skladu s
drugim odstavkom 227. člena zakona inšpektor za delo po opravljenem
inšpekcijskem nadzorstvu pravico in dolžnost z odločbo delodajalcu odrediti, da
zagotovi izvajanje zakona v primeru kršitve določb tretjega in četrtega
odstavka tega člena.
92. člen
Ta zakon začne veljati petnajsti dan po objavi v Uradnem
listu Republike Slovenije, razen določb 83. člena tega zakona, ki začnejo
veljati 1. januarja 2009.«.

Zakon o arbitraži – ZArbit (Uradni list RS,
št. 45/08) vsebuje naslednjo končno določbo:
»52. člen
(začetek veljavnosti)
Ta zakon začne veljati tri mesece po objavi v Uradnem listu
Republike Slovenije.«.