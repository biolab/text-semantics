1. člen
S tem zakonom Republika Slovenija
zagotavlja, da bo zaradi uresničitve zakona o lastninskem preoblikovanju
podjetij (Uradni list RS, št. 55/92, 7/93, 31/93, 32/94 – odločba US in Uradni
list RS, št. 1/96) in za zagotovitev polne vrednosti vseh izdanih lastniških
certifikatov, zagotovila tolikšen obseg družbenega kapitala, ki se lastninsko
preoblikuje ali premoženja v lasti države, da bodo vse pooblaščene investicijske
družbe lahko zbrane lastniške certifikate uporabile za delnice ali druga
sredstva.
Obveznost Republike Slovenije iz prejšnjega
odstavka tega člena se nanaša na zagotovitev premoženja, potrebnega za uporabo
vseh lastniških certifikatov, ki jih bodo pooblaščene investicijske družbe
zbrale v rokih, odobrenih do uveljavitve tega zakona in v okviru svojega
odobrenega osnovnega kapitala, za katerega so do tedaj pridobile dovoljenje
pristojnega organa po predpisih, ki urejajo ustanovitev in delovanje investicijskih
skladov in družb za upravljanje.
2. člen
Obseg in vrsto premoženja, potrebnega za
izpolnitev obveznosti iz prejšnjega člena, določi poseben zakon.
Od skupnega obsega sredstev iz prejšnjega
člena se odšteje vrednost delnic oziroma poslovnih deležev podjetij, nad
katerimi je bil začet stečajni postopek, ki bi bile na podlagi zakona o
lastninskem preoblikovanju podjetij namenjene za razdelitev pooblaščenim
investicijskim družbam. Vrednost delnic oziroma poslovnih deležev se ugotovi v
skladu z drugim odstavkom 3. člena tega zakona.
Vlada Republike Slovenije predloži zakon iz
prvega odstavka tega člena v obravnavo Državnemu zboru Republike Slovenije
najkasneje do 31. 1. 1997.
3. člen
Vrednost delnic oziroma poslovnih deležev
podjetja, ki se lastninsko preoblikuje oziroma privatizira z uporabo vseh ali
posameznih od naslednjih načinov prodaje oziroma razdelitve za lastniške
certifikate: javna prodaja, interna razdelitev oziroma notranji odkup, se
določi kot ponderirana aritmetična sredina cen vseh prej navedenih načinov brez
upoštevanja popustov. Vrednost delnic oziroma poslovnih deležev podjetij se
ugotovi v skladu z zakonom o lastninskem preoblikovanju podjetij ali drugimi
predpisi, ki urejajo lastninsko preoblikovanje teh podjetij.
Sredstva, ki niso delnice ali poslovni
deleži, se ocenijo le s cenitvijo pooblaščenega cenilca, na osnovi enakih
standardov vrednotenja, ki veljajo za ocenjevanje vrednosti podjetij. (prenehal
veljati)
Vrednost sredstev, ki je ni mogoče
ugotoviti po stanju 1. 1. 1993, se z dneva cenitve preračuna na dan 1. 1. 1993
upoštevaje indeks drobnoprodajnih cen. (prenehal
veljati)
Za ugotovitev vrednosti delnic in drugih
sredstev je zadolžena Vlada Republike Slovenije. Stroške ugotavljanja vrednosti
nosi podjetje oziroma gospodarska družba ali dotedanji lastnik teh sredstev.
4. člen
Delnice in druga sredstva, ki bodo dana na
razpolago pooblaščenim investicijskim družbam zaradi njihove zamenjave za
zbrane lastniške certifikate, morajo biti zagotovljena tako, da bodo do 31. 12.
1997 vse pooblaščene investicijske družbe lahko zamenjale zbrane lastniške
certifikate in s tem izpolnile pogoje za redno poslovanje.
5. člen
V zakonu iz 2. člena tega zakona se določi
rok, po katerem imajo pooblaščene investicijske družbe pravico, da uveljavijo
svoje terjatve za pokritje vrednosti zbranih lastniških certifikatov do države
iz njenega premoženja, neposredno na podlagi zakona.

Zakon o zagotavljanju sredstev pooblaščenim
investicijskim družbam zaradi zamenjave teh sredstev za zbrane lastniške
certifikate – ZZSPID (Uradni list RS, št. 59/96)
vsebuje naslednjo končno določbo:
»6. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o prvem
pokojninskem skladu Republike Slovenije in preoblikovanju pooblaščenih investicijskih družb – ZPSPID (Uradni list RS, št. 50/99)
vsebuje naslednjo končno določbo:
»Končna določba
48. člen
Ta zakon začne veljati petnajsti dan po
objavi v Uradnem listu Republike Slovenije.«.