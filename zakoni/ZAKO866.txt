1. člen
Prešernove nagrade in nagrade Prešernovega sklada so najvišja
priznanja Republike Slovenije za dosežke v umetnosti. Podeljuje jih Prešernov
sklad. 
Prešernov sklad je pri republiškem upravnem organu,
pristojnem za kulturo, ki opravlja za sklad strokovna in administrativna dela.
2. člen
Prešernovo nagrado prejmejo ustvarjalci, ki so z vrhunskimi
umetniškimi dosežki ali s svojim življenjskim opusom trajno obogatili slovensko
kulturno zakladnico. Posameznik jo praviloma lahko prejme le enkrat.
3. člen
Nagrado Prešernovega sklada prejmejo ustvarjalci za pomembne
umetniške dosežke, ki so bili javnosti predstavljeni v zadnjih dveh letih pred
podelitvijo in pomenijo obogatitev slovenske kulturne zakladnice.
4. člen
Kadar gre za tako celovito delo, da ni mogoče prepoznati
oziroma ločiti posameznikovega umetniškega prispevka, lahko izjemoma dobi
Prešernovo nagrado oziroma nagrado Prešernovega sklada skupina ustvarjalcev.
5. člen
Prešernove nagrade in nagrade Prešernovega sklada se
podeljujejo za vsa področja umetnosti. 
Vsako leto lahko podeli Prešernov sklad največ dve Prešernovi
nagradi in največ šest nagrad Prešernovega sklada.
6. člen
Prešernova nagrada in nagrada Prešernovega sklada se posmrtno
praviloma ne moreta podeliti. 
Izjemoma se lahko podelita samo, če je ustvarjalec še živel
med sprejemanjem odločitve o podelitvi nagrade.
7. člen
O Prešernovih nagradah in nagradah Prešernovega sklada odloča
upravni odbor Prešernovega sklada (v nadaljnjem besedilu: upravni odbor). 
Upravni odbor ima petnajst članov, ki jih imenuje Skupščina
Republike Slovenije na predlog Izvršnega sveta Skupščine Republike Slovenije iz
vrst umetniških, kulturnih in znanstvenih ustvarjalcev, pri čemer naj sleherno
pomembnejše področje umetnosti predstavlja vsaj en član upravnega odbora.
Predsednika upravnega odbora izvolijo člani izmed sebe. 
Mandat predsednika in članov upravnega odbora traja štiri
leta in se lahko ponovi samo še enkrat.
8. člen
Kandidate za Prešernovo nagrado in nagrado Prešernovega
sklada lahko predlagajo posamezniki in pravne osebe.
9. člen
Strokovne komisije, ki jih imenuje upravni odbor, zbirajo
prijave vse leto in jih skupaj s svojimi predlogi enakopravno upoštevajo pri
dokončnem. izboru, ki ga predložijo upravnemu odboru. 
Upravni odbor sprejema odločitve o nagrajencih na podlagi
mnenj svojih strokovnih komisij.
10. člen
Prešernove nagrade in nagrade Prešernovega sklada podeljuje
upravni odbor vsako leto na osrednji proslavi v počastitev slovenskega
kulturnega praznika.
11. člen
Prešernov sklad ima statut, ki podrobneje določa pravice in
dolžnosti ter način dela upravnega odbora, način oblikovanja strokovnih komisij
in področja njihovega dela, način, predlaganja kandidatov ter način
podeljevanja nagrad. 
Statut sprejme upravni odbor v soglasju s Skupščino Republike
Slovenije.
12. člen
Delo Prešernovega sklada je javno. Upravni odbor zagotavlja
javnost delovanja tako, da: 
-       
objavi poziv za predlaganje kandidatov za nagrado, 
-       
objavi sestavo strokovnih komisij, 
-       
objavi poročilo o svojem delu. 
Statut Prešernovega sklada podrobneje določa način
zagotavljanja javnosti.
13. člen
Sredstva za delovanje Prešernovega sklada zagotavlja
Republika Slovenija. 
Upravni odbor določi vsako leto višino Prešernove nagrade in
nagrade Prešernovega sklada tako, da je razmerje med njima 3:1.
14. člen
Upravni odbor sprejme statut Prešernovega sklada najpozneje v
štirih mesecih po uveljavitvi tega zakona.
15. člen
Upravni odbor mora biti imenovan najpozneje v treh mesecih po
uveljavitvi tega zakona. 
Do imenovanja novega upravnega odbora nadaljuje z delom
dosedanji upravni odbor.
16. člen
Z dnem, ko začne veljati ta zakon, preneha veljati zakon o
Prešernovi nagradi (Uradni list SRS, št. 1/82).
17. člen
Ta zakon začne veljati osmi dan po objavi v Uradnem listu
Republike Slovenije.
Št. 091-02/90-1/4
Ljubljana, dne 10. decembra 1991.
Skupščina Republike Slovenije
Predsednik 
dr. France Bučar l. r.