1. člen
Republika Slovenija daje poroštvo za
obveznosti Nove Ljubljanske banke d.d., Ljubljana iz pogodbe, sklenjene z Exim
banko za prevzem obveznosti slovenskih dolžnikov oziroma končnih uporabnikov iz
naslova refinanciranih kreditov, ki jih je Ljubljanska banka d.d., Ljubljana
najela v letih od 1984 do 1989 na podlagi Usklajenih zapisnikov o konsolidaciji
dolga med Zveznim izvršnim svetom SFRJ in Pariškim klubom.
Poroštvo za obveznosti iz prejšnjega
odstavka daje Republika Slovenija do skupnega zneska 81,097.775,98 USD in to po
stanju na dan 20. septembra 1995 iz naslova:
-       
zaostalih glavnic iz obdobja 1989–1991 v višini 18,913.490,68 USD,
-       
v bodoče dospevajočih glavnic v višini 62,184.285,30 USD, povečanega za
pripadajoče obresti.
Če Nova Ljubljanska banka d.d., Ljubljana,
zaradi svoje plačilne nesposobnosti ne poravna svojih dospelih obveznosti iz
pogodbe o prevzemu obveznosti slovenskih dolžnikov iz naslova refinanciranih
kreditov Exim banke, bo Republika Slovenija na poseben poziv Exim banke,
plačala te obveznosti namesto Nove Ljubljanske banke d.d., Ljubljana.
2. člen
Minister, pristojen za finance, podpiše z
Exim banko pogodbo o poroštvu v imenu in za račun Republike Slovenije.
Ministrstvo, pristojno za finance, skrbi za
uresničevanje tega zakona ter vseh pravic in obveznosti Republike Slovenije, ki
iz njega izhajajo.
3. člen
Sredstva za izpolnitev poroštvenih
obveznosti iz 1. člena tega zakona se zagotavljajo v proračunu Republike
Slovenije.
4. člen
Če Republika Slovenija plača obveznosti iz
pogodbe o prevzemu obveznosti slovenskih dolžnikov iz naslova refinanciranih
kreditov Exim banke namesto Nove Ljubljanske banke d.d., Ljubljana, pridobi
pravico do povračila za izplačane zneske in stroške, ki so v zvezi s tem
nastali.
Pravica Republike Slovenije do regresa iz
prejšnjega odstavka se zavaruje na način in v skladu z zakonom o načinu in
pogojih izpolnjevanja obveznosti iz dvostranskih sporazumov za prevzem
slovenskega dolga, ki izvira iz dvostranskih sporazumov za konsolidacijo dolga
bivše SFRJ, sklenjenih med SFRJ in državami članicami Pariškega kluba.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/95-56/1
Ljubljana, dne 27. decembra 1995.
Predsednik
Državnega zbora
Republike Slovenije
Jožef Školč l. r.