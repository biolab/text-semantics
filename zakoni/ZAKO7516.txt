I. SPLOŠNE DOLOČBE
1. člen
(vsebina zakona)
Ta zakon določa interventne ukrepe za odpravo posledic pozebe
in snega, ki sta prizadela Republiko Slovenijo v kmetijski proizvodnji med 25.
in 30. aprilom 2016 (v nadaljnjem besedilu: odprava posledic pozebe in
snega) kot pomoč prizadetim kmetijskim gospodarstvom zaradi neugodnih
vremenskih razmer, ki jih je mogoče enačiti z naravnimi nesrečami.
2. člen
(subsidiarna uporaba drugih predpisov)
Za vsa vprašanja, ki niso urejena s tem zakonom, se
uporabljajo predpisi, ki urejajo varstvo pred naravnimi nesrečami, in predpisi,
ki urejajo odpravo posledic naravnih nesreč.
3. člen
(neugodne vremenske razmere)
Pojem neugodne vremenske razmere, ki jih je mogoče enačiti z
naravnimi nesrečami, za potrebe tega zakona ustreza pojmu slabe vremenske
razmere, ki jih je mogoče enačiti z naravnimi nesrečami, iz 16. točke
2. člena Uredbe Komisije (EU) št. 702/2014 z dne 25. junija 2014
o razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 193 z dne 1. 7. 2014, str. 1; v
nadaljnjem besedilu: Uredba 702/2014/EU).
4. člen
(končna ocena škode)
(1) Podlaga za ukrepe za odpravo posledic pozebe in snega je
končna ocena škode, ki jo pripravi državna komisija za ocenjevanje škode v
skladu s predpisi, ki urejajo varstvo pred naravnimi nesrečami (v nadaljnjem
besedilu: končna ocena škode), in jo potrdi Vlada Republike Slovenije
(v nadaljnjem besedilu: vlada).
(2) Končni oceni škode se priložijo stroški ocenjevanja
škode, ki jih ob potrjevanju končne ocene škode določi in potrdi vlada.
Sredstva za ocenjevanje škode se zagotovijo iz sredstev proračunske rezerve za
leto 2016.
5. člen
(ukrepi za odpravo posledic pozebe in snega)
Ukrepi za odpravo posledic pozebe in snega po tem zakonu so:
1.     
odstopanja glede zmanjšanja ali odpisa prispevkov za pokojninsko in
invalidsko zavarovanje za kmete iz Zakona o pogojih, pod katerimi se kmetom
zmanjšani ali odpisani prispevki štejejo za plačane (Uradni list RS,
št. 48/92 in 21/95; v nadaljnjem besedilu: ZPKZ);
2.     
znižanje ali odpis zakupnin pri Skladu kmetijskih zemljišč in gozdov
Republike Slovenije za izvajanje Uredbe Komisije (EU) št. 1408/2013 z dne
18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis v kmetijskem sektorju (UL L št. 352 z dne
24. decembra 2013, str. 9; v nadaljnjem besedilu: Uredba 1408/2013/EU);
3.     
nakup grozdja z drugih vinorodnih območij za fizične osebe, ki niso
samostojni podjetniki posamezniki;
4.     
pomoč najbolj prizadetim kmetijskim gospodarstvom, dejavnim v primarni
kmetijski proizvodnji v sadjarstvu in vinogradništvu, za izvajanje Uredbe
702/2014/EU.
II. UKREPI V ZVEZI Z ODPRAVO POSLEDIC POZEBE IN SNEGA
1. Zmanjšanje ali odpis prispevkov za pokojninsko in
invalidsko zavarovanje za kmete
6. člen
(podlaga za zmanjšanje ali odpis)
Ne glede na prvi odstavek 3. člena in drugi odstavek
8. člena ZPKZ se prispevki zavarovankam oziroma zavarovancem (v nadaljnjem
besedilu zavarovanec) lahko zmanjšajo ali odpišejo zaradi odprave posledic
pozebe in snega po ZPKZ na podlagi končne ocene škode.
7. člen
(podaljšanje roka za vložitev zahtevka)
Ne glede na 9. člen ZPKZ lahko zavarovanec na pristojni
davčni organ zaradi škode, ki je nastala zaradi pozebe in snega, vloži zahtevo
za odpis ali zmanjšanje prispevkov v roku 30 dni po uveljavitvi tega zakona.
2. Znižanje ali odpis zakupnin pri Skladu kmetijskih
zemljišč in gozdov Republike Slovenije 
8. člen
(zakupnine pri Skladu kmetijskih zemljišč in gozdov
Republike Slovenije)
(1) Sklad kmetijskih zemljišč in gozdov Republike Slovenije delno
ali v celoti odpiše zakupnine na podlagi končne ocene škode.
(2) Zakupnina se delno ali v celoti odpiše pod naslednjimi
pogoji:
-       
če je končna ocena škode na parceli v zakupu 50 odstotkov ali manj,
se zakupnina ne odpiše;
-       
če je končna ocena škode na parceli v zakupu nad 50 do vključno 80
odstotkov, se zakupnina odpiše v višini odstotka ugotovljene škode;
-       
če je končna ocena škode na parceli v zakupu več kot 80 odstotkov, se
zakupnina odpiše v celoti.
(3) Odpis zakupnine Sklad kmetijskih zemljišč in gozdov
Republike Slovenije odobri pod pogoji iz prvega in drugega odstavka tega člena
v skladu z Uredbo 1408/2013/EU.
(4) Glede podrobnejših pogojev odpisa zakupnin se smiselno
uporablja akt Sklada kmetijskih zemljišč in gozdov Republike Slovenije, ki
ureja zakup kmetij in kmetijskih zemljišč.
3. Nakup grozdja z drugih vinorodnih območij 
9. člen
(nakup grozdja z drugih vinorodnih območij)
Ne glede na tretji stavek četrtega odstavka 13. člena
Zakonu o vinu (Uradni list RS, št. 105/06, 72/11, 90/12 – ZdZPVHVVR in 111/13)
lahko fizične osebe, ki niso samostojni podjetniki posamezniki in so utrpeli
škodo na vinogradih po pozebi in snegu, za pridelavo mošta, vina in drugih
proizvodov iz grozdja dokupijo tudi grozdje letnika 2016, ki ni pridelano v
vinorodnem okolišu oškodovanega pridelovalca grozdja.
4. Pomoč najbolj prizadetim kmetijskim gospodarstvom,
dejavnim v primarni kmetijski proizvodnji v sadjarstvu in vinogradništvu
10. člen
(odločitev o uporabi sredstev za odpravo posledic pozebe in
snega)
(1) Vlada odloči o uporabi sredstev za odpravo posledic
pozebe in snega v sadjarstvu in vinogradništvu na podlagi končne ocene škode in
predloga za odpravo posledic, ki ga predloži vladi v obravnavo ministrstvo,
pristojno za varstvo pred naravnimi in drugimi nesrečami.
(2) Predlog za odpravo posledic pozebe in snega v sadjarstvu
in vinogradništvu obsega okvirne predloge možnih ukrepov, na podlagi katerih se
izdela program odprave posledic pozebe in snega, ki obsegajo škodo na sadju in
grozdju, večletnih nasadih in armaturah v sadovnjakih in vinogradih
(v nadaljnjem besedilu: škoda v sadjarstvu in vinogradništvu).
11. člen
(program odprave posledic pozebe in snega v sadjarstvu in
vinogradništvu)
(1) Program odprave posledic pozebe in snega v sadjarstvu in
vinogradništvu sprejme vlada. V obravnavo ji ga predloži ministrstvo, pristojno
za kmetijstvo, če ga potrdi komisija za odpravo posledic škode v kmetijstvu v
skladu z zakonom, ki ureja odpravo posledic naravnih nesreč, in k njemu da
soglasje ministrstvo, pristojno za finance.
(2) Program odprave posledic pozebe in snega v sadjarstvu in
vinogradništvu se sprejme najpozneje v treh mesecih po tem, ko vlada potrdi
škodo, sredstva za odpravo posledic pozebe in snega v sadjarstvu in
vinogradništvu pa se izplačajo najpozneje v štirih letih po nastanku škode.
12. člen
(vsebina programa odprave posledic pozebe in snega v
sadjarstvu in vinogradništvu)
S programom odprave posledic pozebe in snega v sadjarstvu in
vinogradništvu se določijo:
-       
sadne vrste ter tisti sadovnjaki in vinogradi, kjer je proizvodnja
zaradi posledic pozebe in snega na posamezni grafični enoti rabe kmetijskega
gospodarstva (v nadaljnjem besedilu: GERK), kot je opredeljena v zakonu, ki
ureja kmetijstvo, zmanjšana za več kot 60 odstotkov običajne letne kmetijske
proizvodnje,
-       
kmetijska gospodarstva, kjer je nastala škoda v sadjarstvu in
vinogradništvu,
-       
način izračuna potrjene škode v sadjarstvu in vinogradništvu v skladu s
predpisom, ki ureja izračun potrjene škode v kmetijstvu,
-       
način izračuna višine dodeljenih sredstev v skladu s 14., 15. in
16. členom tega zakona,
-       
ocena o potrebnih sredstvih in
-       
način izplačila sredstev upravičencem.
13. člen
(upravičenci)
(1) Upravičenci do sredstev za odpravo posledic pozebe in
snega v sadjarstvu in vinogradništvu so kmetijska gospodarstva, ki so bila na
dan 30. aprila 2016 vpisana v register kmetijskih gospodarstev po zakonu,
ki ureja kmetijstvo.
(2) Sredstva za odpravo posledic pozebe in snega v sadjarstvu
in vinogradništvu se dodelijo nosilcu kmetijskega gospodarstva.
(3) Do sredstev niso upravičena kmetijska gospodarstva, ki
imajo neporavnan nalog za izterjavo zaradi predhodnega sklepa Evropske komisije
o razglasitvi pomoči za nezakonito in nezdružljivo z notranjim trgom, razen
pomoči za odpravo škode zaradi nekaterih naravnih nesreč.
(4) Sredstva se velikemu podjetju, kot ga določa Uredba
702/2014/EU, lahko dodelijo, če tako dodelitev javnih sredstev potrdi Evropska
komisija.
14. člen
(upravičeni stroški)
Sredstva za odpravo posledic pozebe in snega v sadjarstvu in
vinogradništvu vključujejo naslednje upravičene stroške v skladu s
25. členom Uredbe 702/2014/EU:
-       
izpad dohodka zaradi popolnega ali delnega uničenja primarne kmetijske
proizvodnje v sadjarstvu in vinogradništvu,
-       
izpad dohodka zaradi popolnega ali delnega uničenja proizvodnih sredstev
v sadjarstvu in vinogradništvu,
-       
materialno škodo na sredstvih v primarni kmetijski proizvodnji v
sadjarstvu in vinogradništvu.
15. člen
(zagotavljanje sredstev)
(1) Vlada na podlagi končne ocene škode določi obseg, način
in dinamiko zagotavljanja sredstev za odpravo posledic pozebe in snega v
sadjarstvu in vinogradništvu.
(2) Sredstva za odpravo posledic pozebe in snega do višine 3,5
milijona eurov se zagotovijo v okviru sredstev proračunske rezerve za leto 2017
ter se izplačajo na podlagi programa odprave posledic pozebe in snega v
sadjarstvu in vinogradništvu po pridobitvi obvestila Evropske komisije o
prejemu povzetka informacij in identifikacijske številke pomoči oziroma sklepa
Evropske komisije o skladnosti ukrepa. Minister, pristojen za kmetijstvo,
objavi prejem obvestila Evropske komisije iz prejšnjega stavka v Uradnem listu
Republike Slovenije.
(3) Ob pripravi predlogov proračunov za naslednja leta
ministrstvo, pristojno za kmetijstvo, v okviru svojega finančnega načrta
zagotovi zadosten obseg pravic porabe za dokončno izvedbo ukrepov, ki jih ureja
ta zakon.
16. člen
(kriteriji in višina dodeljenih sredstev)
(1) Sredstva se dodelijo, če je končna ocena škode na sadju
in grozdju na posameznem GERK-u v višini najmanj 60 odstotkov običajne
letne kmetijske proizvodnje in hkrati na kmetijskem gospodarstvu presega 30
odstotkov običajne letne kmetijske proizvodnje na ravni pridelka sadja ali
grozdja.
(2) Pri določitvi višine sredstev, ki se upravičencu dodelijo
za odpravo posledic pozebe in snega v sadjarstvu ali vinogradništvu, je treba
zagotoviti, da vsota:
-       
dodeljenih sredstev za odpravo posledic pozebe in snega v sadjarstvu in
vinogradništvu po tem zakonu,
-       
kakršnih koli drugih sredstev iz državnega proračuna za odpravo posledic
škode pozebe in snega v sadjarstvu in vinogradništvu,
-       
sredstev občinskih proračunov, dodeljenih upravičencu kot neposredno
izplačilo za odpravo posledic škode pozebe in snega v sadjarstvu in
vinogradništvu in
-       
izplačil zavarovalnih zneskov za škodo v sadjarstvu in vinogradništvu ne
presega 80 odstotkov in na območju z omejenimi možnostmi za kmetijsko dejavnost
90 odstotkov upravičenih stroškov.
(3) Sredstva se upravičencem za sadje in grozdje lahko
dodelijo do višine 20 odstotkov ocenjene škode v sadjarstvu oziroma
vinogradništvu za upravičene stroške iz prve alineje 14. člena tega
zakona.
(4) Pri določitvi višine sredstev, ki se jih upravičencu
dodeli za odpravo posledic škode v sadovnjakih in vinogradih, se pomoč dodeli
za upravičene stroške za obnovo kmetijskega proizvodnega potenciala v skladu z
drugo in tretjo alinejo 14. člena tega zakona do ravni, kakršna je bila
pred nastankom škode.
(5) Sredstva se zmanjšajo za 50 odstotkov, razen če se
dodelijo upravičencu, ki je sklenil zavarovanje kmetijske proizvodnje, ki krije
najmanj 50 odstotkov njegove letne kmetijske proizvodnje v sadjarstvu in
vinogradništvu.
(6) Upravičencu se sredstva ne dodelijo, če skupna višina
dodeljenih sredstev iz tega ukrepa za posameznega upravičenca ne presega 100
eurov.
(7) Upravičencu se sredstva ne dodelijo, če pristojni
inšpektor ugotovi, da je upravičenec proizvajal kmetijski pridelek v letu
nastanka škode v nasprotju s predpisi, ki urejajo varstvo okolja, ali predpisi,
ki urejajo vode.
17. člen
(nosilec izvajanja ukrepa)
Nosilec izvajanja ukrepa pomoč najbolj prizadetim kmetijskim
gospodarstvom, dejavnim v primarni kmetijski proizvodnji v sadjarstvu in
vinogradništvu, je ministrstvo, pristojno za kmetijstvo.
18. člen
(postopek dodelitve sredstev)
(1) Podatke o končni oceni škode za potrebe postopkov
odločanja preda Ministrstvo za obrambo, Uprava RS za zaščito in reševanje (v
nadaljnjem besedilu: uprava) Agenciji Republike Slovenije za kmetijske trge in
razvoj podeželja (v nadaljnjem besedilu: agencija) v elektronski obliki iz
aplikacije Ajda, ki jo vodi uprava.
(2) Agencija vsem kmetijskim gospodarstvom, ki izpolnjujejo
pogoje iz tega zakona, pošlje predtiskan obrazec »Pomoč za najbolj ogrožena
kmetijska gospodarstva« oziroma »Pomoč za obnovo potenciala kmetijske
proizvodnje« (v nadaljnjem besedilu: predtiskan obrazec).
(3) Obrazec iz prejšnjega odstavka se objavi na spletni
strani agencije.
(4) Če kmetijsko gospodarstvo ni prejelo predtiskanega
obrazca, lahko uporabi obrazec iz prejšnjega odstavka ter ga z izpolnjenimi
podatki in podpisom kot zahtevek posreduje na način iz sedmega odstavka tega
člena.
(5) Vrnjen in s strani kmetijskega gospodarstva podpisan
predtiskan obrazec se šteje za »Zahtevek za dodelitev pomoči za najbolj
ogrožena kmetijska gospodarstva« oziroma »Zahtevek za dodelitev pomoči za
obnovo potenciala kmetijske proizvodnje« (v nadaljnjem besedilu: zahtevek). Če
je imelo kmetijsko gospodarstvo zavarovan sadovnjak, vinograd ali proizvodnjo v
sadovnjaku oziroma vinogradu, priloži zahtevku dokazilo o izplačani
zavarovalnini.
(6) Minister, pristojen za kmetijstvo, v roku šestih mesecev
po uveljavitvi tega zakona objavi v Uradnem listu Republike Slovenije obvestilo
o datumu začetka vlaganja zahtevkov. Rok za vlaganje zahtevkov je 30 dni od
datuma začetka vlaganja zahtevkov. Obvestilo o datumu začetka vlaganja
zahtevkov se objavi tudi na spletnih straneh ministrstva, pristojnega za
kmetijstvo, in agencije.
(7) Kmetijsko gospodarstvo vloži zahtevek na naslov: Agencija
Republike Slovenije za kmetijske trge in razvoj podeželja, Dunajska 160, 1000
Ljubljana, ali odda osebno v sprejemni pisarni agencije.
(8) O zahtevkih odloča agencija. Rok za izdajo odločb je šest
mesecev od poteka roka za vložitev zahtevka. Agencija vroča odločbe z navadno
vročitvijo. Šteje se, da je vročitev opravljena 20. dan od dneva odpreme,
navedenega na odločbi.
(9) Če kmetijsko gospodarstvo odločbe ali sklepa ni prejelo,
lahko o tem pisno obvesti agencijo v roku 60 dni od poteka roka za izdajo
odločb iz prejšnjega odstavka.
(10) Ne glede na osmi odstavek tega člena agencija
kmetijskemu gospodarstvu v primerih iz prejšnjega odstavka odločbo ali sklep
vroči z osebno vročitvijo.
III. KONČNA DOLOČBA
19. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 322-12/16-6/11
Ljubljana, dne 14. julija 2016
EPA 1368-VII
Državni zbor
Republike Slovenije
Matjaž Nemec l.r.
Podpredsednik