I. UVODNA DOLOČBA
1. člen
(predmet zakona)
Ta zakon ureja:
-       
zaključek lastninjenja podjetij z družbenim kapitalom;
-       
privatizacijo pravnih oseb, ki so delno ali v celoti v lasti Slovenske
razvojne družbe;
-       
statusno preoblikovanje pravnih oseb z družbenim kapitalom v gospodarske
družbe;
-       
vrste premoženja v neposredni ali posredni lasti Republike Slovenije,
namenjenega razdelitvi pooblaščenim investicijskim družbam za certifikate.
II. ZAKLJUČEK LASTNINJENJA
2. člen
(pojem)
Zaključek lastninjenja po tem zakonu je
prehod družbenega kapitala v last in upravljanje Slovenske razvojne družbe s
sočasnim preoblikovanjem v kapitalsko družbo, kolikor ta v času prehoda
družbenega kapitala še ni organiziran kot kapitalska družba.
3. člen
(datumi zaključka lastninjenja)
(1) Družbeni kapital podjetij oziroma
drugih pravnih oseb, ki se lastninsko preoblikujejo na podlagi enega od
naslednjih zakonov:
-       
zakona o lastninskem preoblikovanju podjetij (Uradni list RS, št. 55/92,
7/93, 31/93, in 1/96 – v nadaljnjem besedilu: ZLPP);
-       
zakona o gospodarskih javnih službah (Uradni list RS, št. 32/93 – v
nadaljnjem besedilu: ZGJS);
-       
zakona o zadrugah (Uradni list RS, št. 13/92 in 7/93 – v nadaljnjem
besedilu: ZZad);
in do uveljavitve tega zakona še niso
pridobila soglasja Agencije Republike Slovenije za prestrukturiranje in
privatizacijo (v nadaljnjem besedilu: agencija) iz četrtega odstavka 20. člena
ZLPP, preide v last in upravljanje Slovenske razvojne družbe na dneve, določene
v tem členu.
(2) Družbeni kapital podjetij iz prejšnjega
odstavka, ki v treh mesecih od uveljavitve tega zakona ne pridobijo soglasja
agencije iz drugega odstavka 19. člena ZLPP, preide v last in upravljanje
Slovenske razvojne družbe z iztekom trimesečnega roka.
(3) Družbeni kapital podjetij iz prvega
odstavka tega člena, ki so v roku iz prejšnjega odstavka pridobila soglasja
agencije iz drugega odstavka 19. člena ZLPP in v šestih mesecih od uveljavitve
tega zakona ne pridobijo soglasja agencije iz četrtega odstavka 20. člena ZLPP,
preide v last in upravljanje Slovenske razvojne družbe z iztekom šestmesečnega
roka.
(4) (razveljavljen).
4. člen
(pravne posledice zaključka lastninjenja)
(1) Z dnem prenosa družbenega kapitala na
Slovensko razvojno družbo na podlagi prejšnjega člena pridobi Slovenska
razvojna družba vse pravice delničarja oziroma družbenika, v pravni osebi iz
prejšnjega člena v razmerju prenešenega družbenega kapitala do celotnega
kapitala podjetja in nanjo preidejo vsi zahtevki iz naslova oškodovanja
družbenega kapitala v teh podjetjih, razen v primerih, ko družbeni pravobranilec
Republike Slovenije (v nadaljnjem besedilu: družbeni pravobranilec) vloži tožbo
po določbah drugega in tretjega odstavka 50. člena ZLPP.
(2) Če podjetje iz prejšnjega člena še ni
organizirano v pravno organizacijski obliki kapitalske družbe, prenehajo s
prenosom družbenega kapitala v last in upravljanje Slovenske razvojne družbe
vsa pooblastila dosedanjih organov upravljanja, razen pooblastil direktorja
oziroma poslovodje.
(3) Z dnem prenosa družbenega kapitala v
last in upravljanje Slovenske razvojne družbe prenehajo pravice in obveznosti
agencije pri izbiri in izvedbi postopkov lastninskega preoblikovanja. Slovenska
razvojna družba vstopi v postopke lastninskega preoblikovanja oziroma
likvidacije podjetij na mesto agencije v fazi, kot so bili na dan prenosa
družbenega kapitala in jih nadaljuje v skladu s sprejetim programom in pravili
postopka.
5. člen
(druge pravne posledice zaključka
lastninjenja)
(1) Pri pravnih osebah, ki so pred
uveljavitvijo tega zakona izvedle postopek lastninskega preoblikovanja v
nasprotju z zakonskimi predpisi, preide z dnem uveljavitve tega zakona v last
in upravljanje Slovenske razvojne družbe družbeni kapital, ki ga je revizijski
organ ugotovil z odločbo v postopkih revizije lastninskega preoblikovanja.
(2) Z dnem pravnomočnosti preidejo na
Slovensko razvojno družbo vsi učinki pravnomočnih sodnih odločitev oziroma
sklenjenih poravnav med pravdnimi strankami v pravdah iz naslova oškodovanja
družbenega kapitala, ki jih je začel družbeni pravobranilec.
(3) Če je nad podjetjem z družbenim
kapitalom začet postopek stečaja oziroma likvidacije, ima Slovenska razvojna
družba pravico do ostanka stečajne oziroma likvidacijske mase po poplačilu
upnikov, v sorazmerju z udeležbo družbenega kapitala v lastniškem kapitalu
podjetja.
(4) Na Slovensko razvojno družbo preidejo
tudi ostale oblike družbenega premoženja, ki bi se lahko lastninilo po zakonih
iz prvega odstavka 3. člena tega zakona.
6. člen
(ugotavljanje oškodovanja družbenega
premoženja)
(1) Za družbeni kapital, ki z dnem uveljavitve
tega zakona preide v last in upravljanje Slovenske razvojne družbe in se
preoblikuje po tem zakonu, se šteje tudi premoženje fizičnih in pravnih oseb
doma in v tujini skupaj z njegovim povečanjem iz poslovanja, ki izvira iz
poslovanja nekdanjih družbenih podjetij, oziroma drugih pravnih oseb
registriranih v Republiki Sloveniji, ki se lastninsko preoblikujejo ali so se
preoblikovale na podlagi ZLPP ali posebnega zakona, če to premoženje ni bilo
upoštevano v otvoritveni bilanci po stanju na dan 1. 1. 1993 v skladu z uredbo
o metodologiji za izdelavo otvoritvene bilance stanja (Uradni list RS, št.
24/93, 62/93, 72/93, 19/94, 32/94 in 45/94).
(2) Fizične in pravne osebe iz prejšnjega
odstavka so dolžne v roku treh mesecev od uveljavitve tega zakona sporočiti
Slovenski razvojni družbi vse potrebne podatke, da Slovenska razvojna družba to
premoženje evidentira ter prenese v svojo posest, upravljanje in razpolaganje.
(3) Slovenska razvojna družba in Vlada
Republike Slovenije (v nadaljnjem besedilu: vlada) sta dolžni sprejeti ukrepe,
s katerimi se prepozna, izsledi in zaseže premoženje, ki je po prvem odstavku
tega člena prešlo v last Slovenske razvojne družbe in preprečiti kakršnekoli
posle s tem premoženjem, njegov prenos in razpolaganje z njim.
(4) Slovenska razvojna družba pri izvajanju
nalog iz prejšnjih odstavkov tega člena sodeluje z Banko Slovenije, Agencijo
Republike Slovenije za revidiranje lastninskega preoblikovanja podjetij,
Družbenim pravobranilcem Republike Slovenije, Ministrstvom, pristojnim za notranje
zadeve, Državnim tožilcem Republike Slovenije, Ministrstvom, pristojnim za
pravosodje, Uradom za preprečevanje pranja denarja ter drugimi pristojnimi
državnimi institucijami doma in v tujini.
7. člen
(uveljavljanje zahtevkov iz naslova
oškodovanja družbenega premoženja)
(1) Z dnem prenosa družbenega premoženja
oziroma kapitala iz 5. člena tega zakona na Slovensko razvojno družbo, ta
družba uveljavlja zahtevke iz naslova oškodovanja družbenega premoženja oziroma
kapitala, za katere še ni bil uveden sodni postopek.
(2) Družbeni pravobranilec lahko 15 dni po
prejemu revizijskega poročila Agencije Republike Slovenija za revidiranje
lastninskega preoblikovanja podjetij (v nadaljnjem besedilu: Agencija za
revidiranje) predlaga Slovenski razvojni družbi sodno uveljavljanje zahtevka iz
naslova oškodovanja družbenega premoženja oziroma kapitala.
(3) Če Slovenska razvojna družba pobude
družbenega pravobranilca ne sprejme, ga je dolžna o razlogih za to obvestiti v
roku 8 dni po prejemu pobude. Če družbeni pravobranilec oceni, da razlogi
Slovenske razvojne družbe niso opravičeni, lahko ta zahtevek iz prejšnjega
odstavka uveljavlja sam iz razlogov in po postopku, ki velja na dan uveljavitve
tega zakona.
8. člen
(preoblikovanje v kapitalsko družbo)
(1) Če podjetje iz 3. člena tega zakona še
ni organizirano v pravno organizacijski obliki kapitalske družbe, se s prenosom
družbenega kapitala v last in upravljanje Slovenske razvojne družbe preoblikuje
v delniško družbo ali v družbo z omejeno odgovornostjo. Slovenska razvojna
družba sprejme statut delniške družbe oziroma akt o ustanovitvi družbe z
omejeno odgovornostjo.
(2) Preoblikovanje v kapitalsko družbo iz
prejšnjega odstavka se vpiše v sodni register. Predlogu za vpis v sodni
register je potrebno poleg listin, ki jih je potrebno priložiti vsakemu
predlogu za vpis preoblikovanja, priložiti tudi naslednje listine:
1.     
statut delniške družbe oziroma akt o ustanovitvi družbe z omejeno
odgovornostjo;
2.     
zadnjo letno bilanco stanja, ki je bila v skladu z določbami zakona o
gospodarskih družbah (Uradni list RS, št. 30/93, 29/94, 82/94 in 20/98)
predložena Agenciji Republike Slovenije za plačilni promet (v nadaljnjem
besedilu: APP), na podlagi katere je bil oblikovan osnovni kapital družbe;
3.     
izjavo agencije, da podjetje do izteka roka iz drugega odstavka 3. člena
ni pridobilo soglasja agencije iz drugega odstavka 19. člena ZLPP oziroma
izjavo agencije, da podjetje do izteka roka iz tretjega odstavka 3. člena tega
zakona ni pridobilo soglasja agencije iz četrtega odstavka 20. člena ZLPP.
(3) Če je podjetje iz 3. člena tega zakona
že organizirano v pravno organizacijski obliki družbe z omejeno odgovornostjo,
se pri poslovnem deležu, ki je enak deležu družbenega kapitala v osnovnem
kapitalu družbe, kot družbenik vpiše Slovenska razvojna družba.
(4) Ne glede na določbe zakona, ki ureja
sodni register, o osebi, upravičeni zahtevati vpis v sodni register, vloži
predlog za vpis sprememb iz prvega oziroma prejšnjega odstavka Slovenska
razvojna družba.
(5) Slovenska razvojna družba mora vložiti
predlog za vpis sprememb iz prvega oziroma tretjega odstavka tega člena v roku
60 dni šteto od predaje dokumentacije iz 58. člena tega zakona.
(6) Pristojno sodišče mora o vloženem
predlogu odločiti v roku 30 dni oziroma poslati predlagatelju odredbo, s katero
mu naloži odpravo pomanjkljivosti. Predlogi za vpis po tem členu se obravnavajo
prednostno.
9. člen
(oblikovanje osnovnega kapitala)
(1) Pri sprejemu statuta delniške družbe
oziroma akta o ustanovitvi družbe z omejeno odgovornostjo na podlagi prvega
odstavka prejšnjega člena, oblikuje Slovenska razvojna družba višino osnovnega
kapitala na podlagi bilance stanja iz 2. točke drugega odstavka prejšnjega
člena. Slovenska razvojna družba lahko pri oblikovanju višine osnovnega
kapitala razčleni in izkaže posamezne postavke kapitala v drugačni višini kot
je izkazan v zadnji bilanci stanja, vendar v osnovni kapital ne sme
prerazporediti neizplačanega dobička preteklih let. Osnovni kapital se lahko
zmanjša zaradi pokrivanja nepokrite izgube.
(2) Ne glede na določbo prejšnjega odstavka
oblikuje Slovenska razvojna družba osnovni kapital v višini najnižjega zneska
osnovnega kapitala, določenega za ustrezno pravno organizacijsko obliko z
zakonom, ki ureja gospodarske družbe, če je kapital podjetja, izkazan v zadnji
bilanci stanja, nižji od tega zneska.
10. člen
(izdaja delnic)
(1) Podjetje iz 3. člena tega zakona, ki je
organizirano v pravno organizacijski obliki delniške družbe oziroma se z
zaključkom lastninjenja preoblikuje v delniško družbo, mora izdati imenske
delnice v nematerializirani obliki (v nadaljnjem besedilu: delnice) v roku 60
dni.
(2) Rok iz prejšnjega odstavka teče:
1.     
če podjetje ob zaključku lastninjenja po tem zakonu še ni bilo
organizirano v pravno organizacijski obliki delniške družbe, od dneva vpisa preoblikovanja
v sodni register;
2.     
če je bilo podjetje ob zaključku lastninjena že organizirano kot
delniška družba, od dneva uveljavitve tega zakona.
(3) Podjetje (izdajatelj delnic) izda
delnice z izročitvijo naloga Klirinško depotni družbi, da v centralnem registru
nematerializiranih vrednostnih papirjev vknjiži delnice kot vrednostne papirje
v dobro Slovenske razvojne družbe in morebitnih drugih delničarjev.
(4) V primeru iz 1. točke drugega odstavka
tega člena opravi vsa pravna dejanja, potrebna za izdajo delnic, Slovenska
razvojna družba v imenu in za račun izdajatelja.
(5) Pred izdajo delnic Slovenska razvojna
družba ne sme začeti privatizacije.
(6) Če je bila pred izdajo delnic iz prvega
odstavka tega člena izdana pravnomočna odločba o denacionalizaciji, ki se glasi
na vrnitev lastninskega deleža v podjetju iz 1. točke drugega odstavka tega
člena, mora Slovenska razvojna družba z nalogom za izdajo delnic Klirinško
depotni družbi naložiti, da se delnice v deležu, določenem s pravnomočno
odločbo o denacionalizaciji, vknjižijo v dobro denacionalizacijskega
upravičenca.
(7) Če je podjetje iz prvega odstavka tega
člena delno v lasti Republike Slovenije ali mesta Ljubljane oziroma lokalne
skupnosti (v nadaljnjem besedilu: država ali lokalna skupnost) na podlagi ZGJS,
mora Slovenska razvojna družba z nalogom za izdajo delnic Klirinško depotni
družbi naložiti, da se delnice v deležu, ki ustreza vrednosti deleža družbenega
kapitala, ki je na podlagi 69. in 73. člena ZGJS, postal last države oziroma
lokalne skupnosti in vrednosti deleža, ki ga je država pridobila z vložitvijo
objektov in naprav, pridobljenih na podlagi 76. člena ZGJS oziroma vložitvijo
pravice uporabe navedenih objektov in naprav v premoženje podjetja, vknjiži v
dobro države.
(8) Če je bila pred izdajo delnic iz prvega
odstavka tega člena izdana pravnomočna odločba o deležu zadružnih upravičencev
na družbenem kapitalu podjetja po 57. členu ZZad, mora Slovenska razvojna
družba z nalogom za izdajo delnic Klirinško depotni družbi naložiti, da se
delnice v deležu, določenim s pravnomočno odločbo, vknjižijo v dobro zadružnih
upravičencev.
(9) Če ima država v skladu z zakonom, ki
ureja privatizacijo državne lastnine, oziroma drugim posebnim zakonom, pravico
do delnice posebnega razreda (v nadaljnjem besedilu: zlata delnica), mora
Slovenska razvojna družba z nalogom za izdajo delnic Klirinško depotni družbi
naložiti, da zlato delnico vknjiži v dobro države.
11. člen
(uporaba določb za druge pravne osebe)
(1) Določbe 4., 5., 7., 8., 9. in 10. člena
tega zakona se uporabljajo tudi za pravne osebe iz 1. do 5. točke prvega
odstavka 13. člena tega zakona, če ni v naslednjih odstavkih tega člena drugače
določeno.
(2) Rok iz prvega odstavka prejšnjega člena
teče za pravne osebe iz prejšnjega odstavka:
1.     
če je pravna oseba iz prejšnjega odstavka ob uveljavitvi tega zakona že
organizirana v pravno organizacijski obliki delniške družbe, od dneva
uveljavitve tega zakona;
2.     
če pravna oseba iz prejšnjega odstavka ob uveljavitvi tega zakona še ni
organizirana v pravno organizacijski obliki delniške družbe in se zaradi
izvedbe privatizacije preoblikuje v delniško družbo, od dneva vpisa
preoblikovanja v sodni register.
III. PRIVATIZACIJA PRAVNIH OSEB IN DRUGEGA PREMOŽENJA V LASTI
SLOVENSKE RAZVOJNE DRUŽBE
1. Splošne določbe
12. člen
(privatizacija)
(1) Privatizacija po tem zakonu je prodaja
delnic pravnih oseb, katerih imetnica je Slovenska razvojna družba, oziroma
drugega premoženja v lasti Slovenske razvojne družbe, fizičnim osebam in
pravnim osebam zasebnega prava.
(2) Slovenska razvojna družba premoženja iz
prejšnjega odstavka ne sme odtujiti neodplačno, odplačno pa samo pod pogoji in
na način, določen s tem zakonom.
13. člen
(uporaba določb)
(1) Določbe tega zakona se uporabljajo za
privatizacijo delnic naslednjih pravnih oseb:
1.     
ki so svoj družbeni kapital pred uveljavitvijo ZLPP s pogodbo prenesle
na Sklad Republike Slovenije za razvoj (v nadaljnjem besedilu: sklad);
2.     
katerih celotni družbeni kapital je na podlagi četrtega odstavka 50.
člena ZLPP prešel v last in upravljanje sklada;
3.     
ki niso zagotovile revidiranja letnih računovodskih izkazov povezanih
družb v tujini v skladu z določbo četrtega odstavka 31.a člena zakona o
zunanjetrgovinskem poslovanju (Uradni list RS, št. 13/93, 66/93 in 7/94) in
katerih celotni družbeni kapital je na podlagi 25.a člena zakona o
privatizaciji pravnih oseb v lasti Sklada Republike Slovenije za razvoj in
obveznostih Agencije Republike Slovenije za prestrukturiranje in privatizacijo
(Uradni list RS, št. 71/94 in 57/95 – v nadaljnjem besedilu: ZPPOLS) prešel v
last in upravljanje sklada;
4.     
katerih osnovni kapital je bil delno ali v celoti v obliki dolgoročne
finančne naložbe dolžnika kot preostanek stečajne mase prenešen na sklad;
5.     
ki niso opravile postopka lastninskega preoblikovanja v roku iz 20.
člena ZLPP in katerih lastnik je postal sklad na podlagi pogodbe o prenosu
delnic nanj v skladu z določbo drugega odstavka 23. člena ZPPOLS;
6.     
katerih družbeni kapital je prešel v last in upravljanje Slovenske
razvojne družbe na podlagi tega zakona.
(2) Določbe tega zakona o privatizaciji
delnic se smiselno uporabljajo tudi za privatizacijo poslovnih deležev pravnih
oseb iz prejšnjega odstavka, poslovnih deležev in delnic drugih pravnih oseb,
katerih imetnik je Slovenska razvojna družba, in privatizacijo drugega premoženja
v lasti Slovenske razvojne družbe.
14. člen
(kupnina)
(1) Kupnina, pridobljena s privatizacijo po
tem zakonu, pripada Slovenski razvojni družbi.
(2) Ne glede na določbo prejšnjega
odstavka, se kupnina, pridobljena s privatizacijo delnic pravnih oseb iz 2.,
3., 5. in 6. točke prvega odstavka prejšnjega člena, uporabi v skladu s
posebnim zakonom, ki ureja uporabo sredstev, pridobljenih iz naslova kupnine na
podlagi ZLPP.
15. člen
(privatizacija po potrjenem programu)
(1) V primeru, da je pravna oseba iz 3.
člena tega zakona že pridobila soglasje agencije iz drugega odstavka 19. člena
ZLPP, je Slovenska razvojna družba dolžna opraviti privatizacijo na podlagi
potrjenega privatizacijskega programa.
(2) Če je pravna oseba že izvedla postopek
interne razdelitve in notranjega odkupa, Slovenska razvojna družba izvedbo
posameznega postopka preveri in ga v primeru, da je bil izveden v skladu s
programom in predpisi, potrdi.
2. Postopek privatizacije
16. člen
(sklep o privatizaciji)
(1) Privatizacijo po tem zakonu izvede
Slovenska razvojna družba na podlagi sklepa o privatizaciji.
(2) Slovenska razvojna družba izda sklep iz
prejšnjega odstavka po določbah zakona o splošnem upravnem postopku (Uradni
list SFRJ, št. 47/87), ki veljajo za izdajo odločbe. Sklep se vroči pravni
osebi, ki se privatizira ter denacionalizacijskim upravičencem, ki so
zavarovali svoj zahtevek v skladu z 48. členom tega zakona. Slovenska razvojna
družba sklep objavi v Uradnem listu Republike Slovenije in vsaj enem dnevnem
časopisu.
(3) Zoper sklep Slovenske razvojne družbe
je dopustna pritožba v roku petnajst dni od vročitve oziroma zadnje objave na
ministrstvo, pristojno za ekonomske odnose in razvoj.
17. člen
(vsebina sklepa o privatizaciji)
(1) Sklep o privatizaciji mora obsegati:
1.     
podatke, ki določno označujejo predmet prodaje;
2.     
prodajno ceno in plačilne pogoje;
3.     
način privatizacije;
4.     
druge podatke, pomembne za privatizacijo.
(2) Kadar so predmet prodaje delnice, mora
sklep o privatizaciji obsegati najmanj naslednje podatke o predmetu prodaje:
1.     
firmo in sedež ter matično številko izdajatelja delnic;
2.     
opis dejavnosti in poslovanja izdajatelja delnic;
3.     
število in nominalno vrednost delnic;
4.     
določen opis pravic, ki iz delnic izhajajo.
18. člen
(vrednost delnic)
(1) Vrednost delnic se določi na podlagi
ocene, ki jo opravi pooblaščeni cenilec (v nadaljnjem besedilu: ocenjena
vrednost). Za način privatizacije z interno razdelitvijo in z notranjim odkupom
ter v primeru prodaje pooblaščenim investicijskim družbam se ocenjena vrednost
določi po stanju in vrednosti na dan 1. 1. 1993, v vseh ostalih primerih pa po
tekočem stanju in vrednostih.
(2) Pooblaščeni cenilec po tem zakonu je
oseba, ki ima za opravljanje cenitev licenco agencije.
19. člen
(določitev prodajne cene delnic)
(1) Prodajne cene ob prvi prodaji ni mogoče
določiti pod ocenjeno vrednostjo.
(2) Če je bila prva javna prodaja neuspešna
se lahko pri naslednji prodaji cena zniža za največ 30%.
(3) Če tudi prodaja za ceno, znižano v
obsegu iz prejšnjega odstavka, ni uspešna, se lahko prodaja opravi tudi za
ceno, ki je nižja od cene iz prejšnjega odstavka.
(4) Pogodba, s katero so bile delnice
prodane za ceno, ki je bila določena v nasprotju s prvim, drugim oziroma
prejšnjim odstavkom, je nična.
20. člen
(določitev cene v primeru interne
razdelitve oziroma notranjega odkupa)
(1) Ne glede na določbe 18. člena tega
zakona se prodajna cena delnic, ki se prodajajo v okviru interne razdelitve
oziroma notranjega odkupa po tem zakonu, določi v višini ocenjene vrednosti ali
knjigovodske vrednosti iz otvoritvene bilance, pri čemer se uporabi za
upravičence ugodnejša vrednost.
(2) Vrednost iz otvoritvene bilance se
ugotovi po metodologiji, predpisani z uredbo o metodologiji za izdelavo
otvoritvene bilance stanja.
21. člen
(izročitev delnic)
Kadar je v tem zakonu določeno, da mora
Slovenska razvojna družba v določenem roku izročiti delnice določeni osebi,
mora Slovenska razvojna družba v tem roku izdati Klirinško depotni družbi nalog
za preknjižbo delnic z računa nematerializiranih vrednostnih papirjev Slovenske
razvojne družbe na račun te osebe – pridobiteljice delnic.
3. Načini privatizacije
Skupne določbe
22. člen
(načini privatizacije)
(1) Privatizacija delnic po tem zakonu se
opravi z uporabo enega ali nekaterih od naslednjih načinov:
1.     
prenosa delnic na sklade;
2.     
prodaje delnic pooblaščenim investicijskim družbam za certifikate;
3.     
interne razdelitve v primeru pravnih oseb iz 1., 2., 3., 4. oziroma 6.
točke prvega odstavka 13. člena tega zakona;
4.     
notranjega odkupa v primeru pravnih oseb iz 1., 2., 3., 4. oziroma 6.
točke prvega odstavka 13. člena tega zakona;
5.     
javne prodaje;
6.     
privatizacije s sočasnim ekonomsko finančnim prestrukturiranjem.
(2) O izbiri načinov privatizacije odloča
Slovenska razvojna družba, če ni v posameznih primerih za posamezne načine
določeno, da jih Slovenska razvojna družba mora opraviti.
(3) Delnice, ki jih Slovenska razvojna
družba proda v okviru interne razdelitve in notranjega odkupa za certifikate
oziroma potrdila, so neprenosljive dve leti šteto od izteka roka za vpis in
vplačilo teh delnic.
Prenos delnic na sklade
23. člen
(prenos delnic na sklade)
(1) Slovenska razvojna družba mora prenesti
10% delež delnic pravnih oseb iz 2., 3. in 6. točke prvega odstavka 13. člena
tega zakona, katerih imetnica je, na Slovenski odškodninski sklad (v nadaljnjem
besedilu: Odškodninski sklad) in 10% delež teh delnic na Kapitalski sklad
pokojninskega in invalidskega zavarovanja (v nadaljnjem besedilu: Kapitalski
sklad).
(2) Slovenska razvojna družba mora delnice
iz prejšnjega odstavka prenesti na naslednji način in v naslednjih rokih:
1.     
v primeru iz 1. točke drugega odstavka 10. člena tega zakona mora
Slovenska razvojna družba z nalogom za izdajo delnic Klirinško depotni družbi
naložiti, da se delnice v deležu iz prejšnjega odstavka vknjižijo v dobro
Odškodninskega sklada oziroma Kapitalskega sklada;
2.     
v primeru iz 2. točke drugega odstavka 10. člena tega zakona mora
Slovenska razvojna družba izročiti delnice Odškodninskemu skladu oziroma
Kapitalskemu skladu, v roku petnajst dni šteto od izdaje delnic;
3.     
če je izdajatelj delnice izdal v nematerializirani obliki že pred
uveljavitvijo tega zakona, mora Slovenska razvojna družba izročiti delnice
Odškodninskemu skladu oziroma Kapitalskemu skladu, najkasneje v roku 60 dni od
uveljavitve tega zakona.
Prodaja delnic in drugega premoženja
pooblaščenim investicijskim družbam za certifikate
24. člen
(premoženje, ki je predmet prodaje)
(1) Slovenska razvojna družba mora prodati
pooblaščenim investicijskim družbam za certifikate naslednje premoženje v svoji
lasti, kolikor to predstavlja dopustno obliko naložb pooblaščenih
investicijskih družb v skladu z zakonom o investicijskih skladih in družbah za
upravljanje (Uradni list RS, št. 6/94, 25/97 in 10/98 – v nadaljnjem besedilu:
ZISDU):
1.     
delnice, prenešene na sklad oziroma Slovensko razvojno družbo na podlagi
tretje alinee prvega odstavka 22. člena, tretjega odstavka 23. člena,
šestega odstavka 25. člena in 29. člena ZLPP;
2.     
delnice pravnih oseb iz 2., 3., 5. in 6. točke prvega odstavka 13. člena
tega zakona, razen delnic, ki jih privatizira na načine iz 1., 3. oziroma 4.
točke 22. člena tega zakona;
3.     
poslovno nepotrebna sredstva in materialne naložbe, ki so bile v
postopku lastninskega preoblikovanja prenešene na sklad in drugo premoženje, ki
je bilo po do sedaj veljavnih predpisih namenjeno prodaji pooblaščenim
investicijskim družbam za certifikate;
4.     
nadomestno premoženje iz 25. člena tega zakona;
5.     
zadržane delnice v primeru iz tretjega odstavka 46. člena tega
zakona;
6.     
delnice oziroma denarna sredstva, ki jih pridobi na podlagi drugega
odstavka 47. člena tega zakona;
7.     
terjatve in naložbe bank v sanaciji iz 26. člena tega zakona razen
tistih, ki jih po posebnem sklepu vlade potrebuje za izvajanje programa
prestrukturiranja podjetij.
(2) Ne glede na določbe tega zakona se
premoženje 4., 5. in 6. točke tega člena pred prodajo pooblaščenim
investicijskim družbam, prenese v višini 25% na Odškodninski sklad.
25. člen
(prenehal
veljati)
26. člen
(terjatve in naložbe bank v sanaciji)
(1) Z dnem uveljavitve tega zakona preide
na Slovensko razvojno družbo naslednje premoženje agencije za sanacijo bank in
hranilnic (v nadaljnjem besedilu: Agencija za sanacijo):
1.     
terjatve, ki jih je agencija za sanacijo odkupila od bank v sanaciji z
obveznicami (v nadaljnjem besedilu: sanacijske obveznice) izdanimi na podlagi
zakona o jamstvu Republike Slovenije za obveznice, izdane zaradi sanacije bank
in hranilnic (Uradni list RS, št. 57/92), oziroma zakona o zamenjavi obveznic
Republike Slovenije za obveznice Agencije Republike Slovenije za sanacijo bank
in hranilnic (Uradni list RS, št. 59/95);
2.     
lastniški deleži v pravnih osebah, ki jih je agencija za sanacijo
odkupila od bank v sanaciji s sanacijskimi obveznicami, oziroma pridobila s
stvarnim vložkom terjatev iz prejšnje točke.
(2) V primeru privatizacije pravne osebe,
do katere ima Slovenska razvojna družba terjatve, ki jih je pridobila na
podlagi 1. točke prejšnjega odstavka, lahko Slovenska razvojna družba pred
privatizacijo izvede povečanje osnovnega kapitala s stvarnimi vložki, katerih
predmet so navedene terjatve. V takšnem primeru proda Slovenska razvojna družba
pooblaščenim investicijskim družbam za certifikate delnice, ki jih pridobi z
vplačilom takšnega stvarnega vložka.
27. člen
(prodajna cena)
Ne glede na določbe 18. in 19. člena tega
zakona se prodajna cena v primeru prodaje premoženja iz 24., 25., 26. in 52.
člena tega zakona pooblaščenim investicijskim družbam za certifikate določi na
način iz 3. člena zakona o zagotavljanju sredstev pooblaščenim investicijskim
družbam zaradi zamenjave teh sredstev za zbrane lastniške certifikate (Uradni
list RS, št. 59/96 – v nadaljevanju: ZZSPID).
28. člen
(način in roki prodaje)
(1) Slovenska razvojna družba proda delnice
pooblaščenim investicijskim družbam na podlagi javnega zbiranja ponudb.
(2) Podrobnejše predpise o načinu prodaje
iz prejšnjega odstavka, določi vlada.
Interna razdelitev delnic
29. člen
(upravičenci do interne razdelitve)
(1) Slovenska razvojna družba mora
zaposlenim, bivšim zaposlenim in upokojenim delavcem pravne osebe iz 1., 2.,
3., 4., 5. oziroma 6. točke prvega odstavka 13. člena tega zakona z javno
ponudbo ponuditi v odkup 20% tistih delnic te pravne osebe, katerih imetnica je
Slovenska razvojna družba.
(2) Pravico do nakupa delnic iz prejšnjega
odstavka imajo tudi zaposleni, bivši zaposleni in upokojeni delavci pravnih
oseb, ki jih je ustanovila pravna oseba, katere delnice so predmet prodaje po
prejšnjem odstavku, in so še v celoti ali delno v lasti te pravne osebe.
30. člen
(ponudba za odkup)
(1) Ponudbo za odkup v okviru interne
razdelitve mora Slovenska razvojna družba objaviti v roku 30 dni šteto od
dneva, ko je postal sklep o privatizaciji dokončen in ko je pristojni organ
izdal soglasje k izdaji potrdil o premalo izplačanih plačah v skladu s 25.a
členom ZLPP.
(2) Ponudba za odkup iz prejšnjega odstavka
mora obsegati:
1.     
ceno delnic in način vplačila;
2.     
navedbo vpisnih mest in pogojev za vpis delnic;
3.     
začetek in zaključek vpisovanja in vplačila delnic (v nadaljnjem
besedilu: rok za vpis in vplačilo delnic);
4.     
opozorilo, da upravičenci, ki v roku za vpis in vplačilo delnic ne bodo vpisali
in vplačali, izgubijo pravico do sodelovanja pri interni razdelitvi.
(3) Datum začetka vpisovanja delnic mora
biti določen najmanj osem dni in največ petnajst dni po dnevu objave.
(4) Vpisovanje in vplačilo delnic traja 60
dni.
(5) Upravičenci, ki v roku za vpis in
vplačilo delnic iz prejšnjega odstavka delnic ne vpišejo in vplačajo, izgubijo
pravico do sodelovanja pri interni razdelitvi.
31. člen
(ožji družinski člani zaposlenih)
(1) Če upravičenci iz 29. člena tega zakona
v roku za vpis in vplačilo ne vpišejo in vplačajo vseh delnic, ki so predmet
prodaje v okviru interne razdelitve, imajo pravico do nakupa teh delnic ožji
družinski člani zaposlenih iz prvega odstavka 29. člena tega zakona.
(2) S ponudbo za odkup iz prejšnjega člena
mora Slovenska razvojna družba ponuditi upravičencem iz prejšnjega odstavka
delnice v odkup pod odložnim pogojem, da upravičenci iz 29. člena tega zakona
ne bodo vplačali in vpisali vseh delnic, ki so predmet prodaje v okviru interne
razdelitve, v roku za vpis in vplačilo teh delnic.
(3) Za ožje družinske člane po tem zakonu
štejejo zakonec zaposlenega ali oseba, s katero živi upravičenec v dalj časa
trajajoči življenjski skupnosti, njegovi otroci oziroma posvojenci, starši in
posvojitelji ter osebe, ki jih je po zakonu dolžan preživljati.
32. člen
(vplačilo delnic)
(1) Vplačilo delnic v okviru interne
razdelitve se opravi z izročitvijo lastniških certifikatov oziroma potrdil.
(2) Pri vplačilu delnic v okviru interne
razdelitve morajo upravičenci iz 29. člena tega zakona najprej v celoti
uporabiti potrdila in nato lastniške certifikate.
(3) Pri izračunavanju in izdaji potrdil iz
prvega odstavka tega člena se smiselno uporabljajo določbe uredbe o izdajanju
in upoštevanju potrdil na podlagi neizplačanega dela neto osnovnih plač (Uradni
list RS, št. 59/93).
(4) Slovenska razvojna družba izroči
delnice upravičencem, ki so delnice vpisali in vplačali v roku za vpis in
vplačilo delnic, v roku petnajstih dni šteto od dneva plačila kupnine po
pogodbi o prodaji delnic med Slovensko razvojno družbo in pravno osebo.
Notranji odkup delnic
33. člen
(notranji odkup delnic)
(1) Slovenska razvojna družba lahko ponudi
upravičencem iz prvega oziroma drugega odstavka 29. člena tega zakona, ki so
sodelovali pri interni razdelitvi, v odkup delnice pravne osebe, katerih
imetnica je Slovenska razvojna družba, vendar največ 40% vseh delnic te pravne
osebe, katerih imetnica je Slovenska razvojna družba.
(2) Ne glede na določbo prejšnjega odstavka
ponudi Slovenska razvojna družba delnice pravne osebe, ki je podjetje iz 57.
člena ZZad, v odkup upravičencem iz prvega odstavka 60. člena ZZad.
34. člen
(uporaba določb o interni razdelitve)
(1) Za notranji odkup se smiselno
uporabljajo določbe tega zakona o interni razdelitvi, če ni v naslednjih
odstavkih tega člena drugače določeno.
(2) Upravičenci do notranjega odkupa imajo
pravico do 50% popusta na prodajno ceno delnic.
(3) Delnice se v okviru notranjega odkupa
plačajo z denarnimi vplačili. Prodajna cena delnic se revalorizira z rastjo
drobnoprodajnih cen do dneva podpisa pogodbe.
(4) Ne glede na določbo prejšnjega odstavka
se vplačilo delnic v okviru notranjega odkupa lahko opravi z izročitvijo
lastniških certifikatov oziroma potrdil, ki jih upravičenec iz prvega odstavka
tega člena ni mogel v celoti uporabiti v okviru interne razdelitve.
Javna prodaja delnic
35. člen
(način prodaje)
(1) Javna prodaja delnic se lahko opravi na
enega od naslednjih načinov:
1.     
na podlagi javne ponudbe delnic;
2.     
z javnim zbiranjem ponudb;
3.     
na podlagi javne dražbe.
(2) Javna ponudba delnic je na nedoločen
krog oseb naslovljeno javno vabilo k nakupu delnic pod vnaprej objavljenimi
pogoji.
(3) Javno zbiranje ponudb je na nedoločen
krog oseb naslovljeno javno vabilo k dajanju ponudb za nakup delnic.
(4) Javna dražba delnic je javna prodaja
delnic, pri kateri je pogodba o nakupu delnic sklenjena s tistim, ki ponudi
najvišjo ceno nad izklicno ceno delnic.
(5) Podrobnejše predpise o načinih javne
prodaje delnic določi vlada.
36. člen
(izbira najboljšega ponudnika)
Pri prodaji delnic na podlagi javnega
zbiranja ponudb, Slovenska razvojna družba upošteva predvsem naslednje
kriterije:
1.     
predloženi poslovni načrt;
2.     
poslovno in finančno bonitetno poročilo ponudnika;
3.     
zagotovila ponudnika za ohranitev delovnih mest;
4.     
zagotovila ponudnika za investicije v družbo;
5.     
ponujeno ceno in plačilne pogoje.
37. člen
(plačilo delnic)
(1) Plačilo delnic, ki so predmet javne
prodaje, se lahko opravi z denarnim vplačilom ali izročitvijo drugega
premoženja oziroma prenosom pravic.
(2) Kadar se delnice, ki so predmet javne
prodaje plačajo z izročitvijo drugega premoženja oziroma prenosom pravic, mora
vrednost tega premoženja oziroma pravic oceniti pooblaščeni cenilec oziroma
izvedenec ustrezne stroke.
Posebne določbe o načinih
privatizacije s sočasnim ekonomsko finančnim prestrukturiranjem
38. člen
(pojem)
(1) Kadar je zaradi ekonomsko finančnega
položaja podjetja, ki se privatizira po tem zakonu, potrebno opraviti ekonomsko
finančno prestrukturiranje podjetja, se takšno prestrukturiranje opravi sočasno
s privatizacijo podjetja.
(2) O tem, da se ekonomsko finančno
prestrukturiranje podjetja opravi sočasno s privatizacijo, odloči Slovenska
razvojna družba.
(3) Ekonomsko finančno prestrukturiranje se
opravi v obsegu, določenem s tem zakonom.
39. člen
(povečanje osnovnega kapitala s terjatvami
delavcev)
(1) V primeru iz prvega odstavka prejšnjega
člena tega zakona se lahko kot način privatizacije opravi povečanje osnovnega
kapitala z novimi stvarnimi vložki, katerih predmet so terjatve do podjetja.
(2) Zaradi izvedbe povečanja kapitala s
terjatvami delavcev iz naslova neizplačanih plač in drugih prejemkov iz dela,
za katere niso bila izdana potrdila, lahko podjetje z delavci sklene poravnavo,
katere predmet so vse terjatve iz naslova neizplačanih plač in drugih prejemkov
iz dela in s katero ugotovi skupno višino teh terjatev.
(3) Kadar so predmet povečanja osnovnega
kapitala z novimi stvarnimi vložki terjatve delavcev iz naslova neizplačanih
plač in drugih prejemkov iz dela, za katere niso bila izdana potrdila, se
osnovni kapital poveča tudi z vsemi terjatvami na plačilo davkov in prispevkov
v zvezi s temi terjatvami delavcev in se delnice, ki se štejejo za vplačane s
temi terjatvami izročijo Kapitalskemu skladu.
(4) Delnice, ki se izdajo zaradi povečanja
osnovnega kapitala na podlagi prvega odstavka tega člena, se vplačajo s
terjatvami v višini, ki je enaka ali večja od nominalne vrednosti delnice.
(5) Za povečanje osnovnega kapitala na
podlagi prvega odstavka tega člena se ne uporabljajo naslednje določbe zakona,
ki ureja gospodarske družbe:
-       
o reviziji stvarnega vložka;
-       
o obveznem denarnem vplačilu novega vložka v primeru povečanja osnovnega
kapitala družbe z omejeno odgovornostjo.
40. člen
(prodaja strateškemu kupcu)
(1) Kadar je v primeru iz prvega odstavka
38. člena tega zakona zaradi ekonomsko finančnega prestrukturiranja potrebno
opraviti prodajo strateškemu kupcu, se ne glede na določbe 29. do 37. člena
tega zakona privatizacija opravi v skladu z določbami tega člena.
(2) Za strateškega kupca se šteje oseba, ki
je pripravljena odkupiti celoten ali večinski delež delnic z namenom aktivnega
upravljanja podjetja, ki se privatizira.
(3) Kadar je v primeru iz prvega odstavka
tega člena zaradi ekonomsko finančnega prestrukturiranja potrebno opraviti tudi
povečanje osnovnega kapitala z novim denarnim vložkom, je način privatizacije s
prodajo delnic pooblaščenim investicijskim družbam za certifikate obvezen samo,
če pooblaščene investicijske družbe sočasno z nakupom delnic za certifikate,
vpišejo in vplačajo delnice, ki se izdajajo zaradi povečanja osnovnega kapitala
z novimi vložki.
(4) Če nobena pooblaščena investicijska
družba na pogoje iz prejšnjega odstavka ne pristane, proda Slovenska razvojna
družba delnice drugemu strateškemu kupcu, ki na takšen pogoj pristane.
41. člen
(kriteriji za prodajo strateškemu kupcu)
Pri odločitvi o prodaji delnic strateškemu
kupcu upošteva Slovenska razvojna družba predvsem naslednje kriterije:
-       
natančneje razčlenjen poslovni načrt družbe, ki ga predloži ponudnik s
podrobnim prikazom podatkov o predlogu razvojne strategije družbe vključno s
posledicami za zaposlovanje, okolje, razvoj tehnologij in uveljavitev na
domačem in tujih trgih;
-       
zagotovilo ponudnika za možnost uresničitve poslovnega načrta;
-       
poslovno in finančno bonitetno poročilo o ponudniku;
-       
ponujeno ceno in plačilne pogoje.
4. Stroški privatizacije
42. člen
(1) Stroški zaključka lastninjenja in
privatizacije pravnih oseb v lasti Slovenske razvojne družbe, ki se izvede v
skladu z 29. do 37. členom tega zakona, se štejejo kot stroški pravne osebe, ki
se lastnini oziroma privatizira.
(2) Če pravna oseba iz prejšnjega odstavka
stroškov privatizacije ne more pokriti, jih pokrije Slovenska razvojna družba v
breme lastnih sredstev.
5. Posebne določbe v primerih ugotovljenega
oškodovanja premoženja podjetja oziroma oškodovanja družbenega kapitala
43. člen
(uporaba določb)
(1) Zahtevki iz naslova oškodovanja
sredstev podjetja oziroma oškodovanja družbenega kapitala, ugotovljeni z
revizijskim poročilom oziroma revizijsko odločbo, izdano na podlagi 48.b oziroma
48.c člena ZLPP, se pri izvedbi privatizacije upoštevajo na način, določen v
tem razdelku.
(2) Če revidirana pravna oseba oziroma
drugi upravičenec iz petega odstavka 48.b člena ZLPP s tožbo izpodbijajo
odločbo revizijskega organa, se izvede privatizacijski postopek po določbah
tega zakona, vendar pa Slovenska razvojna družba in podjetje ne smeta
razpolagati z zahtevki iz naslova oškodovanja, dokler ni s pravnomočno sodno
odločbo odločeno o tožbenem zahtevku revidirane pravne osebe oziroma drugega
upravičenca.
44. člen
(vrste zahtevkov)
(1) Zahtevek iz naslova oškodovanja
premoženja podjetja je:
-       
zahtevek podjetja na vrnitev odtujenega premoženja oziroma izplačilo
ustreznega denarnega nadomestila, če je do odtujitve prišlo zaradi dejanja iz
48. oziroma 48.a člena ZLPP in
-       
zahtevek podjetja na povrnitev škode, če je do povzročitve škode prišlo
zaradi dejanja iz 48. oziroma 48.a člena ZLPP.
(2) Zahtevek iz naslova oškodovanja
družbenega kapitala je zahtevek Slovenske razvojne družbe nasproti imetnikom
delnic oziroma poslovnih deležev, ki so te delnice oziroma poslovne deleže
pridobili z dejanjem iz 48. oziroma 48.a člena ZLPP, na izročitev teh delnic
oziroma poslovnih deležev oziroma na plačilo ustreznega denarnega nadomestila.
45. člen
(uveljavljanje zahtevkov iz naslova
oškodovanja premoženja)
(1) Tožbo zaradi uveljavitve zahtevkov iz
naslova oškodovanja premoženja podjetja vloži Slovenska razvojna družba v imenu
in za račun podjetja, razen če tožbo vloži družbeni pravobranilec.
(2) Slovenska razvojna družba lahko pravico
vložiti tožbo iz tretjega odstavka tega člena prenese na podjetje. V takšnem
primeru lahko podjetje s tožbenim zahtevkom, katerega vrednost presega
2,000.000 tolarjev, razpolaga samo v soglasju s Slovensko razvojno družbo.
(3) O uveljavljanju zahtevkov iz naslova
oškodovanja premoženja podjetja in razpolaganju s temi zahtevki odloča
Slovenska razvojna družba.
46. člen
(upoštevanje zahtevkov iz naslova
oškodovanja premoženja)
(1) Vrednost zahtevka iz naslova
oškodovanja premoženja podjetja se upošteva pri izdelavi otvoritvene bilance
oziroma cenitve, ki je podlaga za določitev prodajne cene delnic, v višini,
ugotovljeni z revizijskim poročilom oziroma z revizijsko odločbo, izdano na
podlagi 48.b oziroma 48.c člena ZLPP.
(2) Če je vrednost zahtevka iz naslova
oškodovanja premoženja podjetja enaka ali večja od 30% vrednosti kapitala
podjetja, Slovenska razvojna družba pred privatizacijo zadrži delež delnic
podjetja, katerih knjigovodska vrednost je enaka vrednosti zahtevka in opravi
privatizacijo preostalih delnic v skladu z določbami tega zakona.
(3) Če Slovenska razvojna družba v imenu
podjetja pridobi pravnomočno sodbo, oziroma z zavezanci doseže poravnavo, na
podlagi katere ima podjetje pravico zahtevati vrnitev premoženja oziroma
plačilo ustreznega denarnega nadomestila ali odškodnine, prenese 25% zadržanih
delnic iz prejšnjega odstavka na Odškodninski sklad, ostalo pa proda
pooblaščenim investicijskim družbam.
(4) Če je tožbeni zahtevek, ki ga Slovenska
razvojna družba uveljavlja v imenu podjetja, pravnomočno zavrnjen, ali če
skupščina delničarjev podjetja s tričetrtinsko večino ob soglasju Slovenske
razvojne družbe sklene, da se odpove uveljavljanju zahtevka, se zadržane
delnice iz drugega odstavka tega člena umaknejo. Za umik zadržanih delnic se
smiselno uporabljajo določbe zakona, ki ureja gospodarske družbe, o
poenostavljenem zmanjšanju osnovnega kapitala z umikom delnic, razen določb o
plačilu povračila, ki ga je potrebno delničarjem zagotoviti v primeru
zmanjšanja osnovnega kapitala in s tem povezanih določb o varstvu upnikov.
Sklep o umiku zadržanih delnic sprejme uprava v soglasju s Slovensko razvojno
družbo.
47. člen
(uveljavljanje zahtevkov iz naslova
oškodovanja družbenega kapitala)
(1) O uveljavljanju zahtevkov iz naslova
oškodovanja družbenega kapitala in razpolaganju s temi zahtevki odloča
Slovenska razvojna družba, razen kolikor zahtevek uveljavlja družbeni
pravobranilec s tožbo pri pristojnem sodišču.
(2) Če Slovenska razvojna družba v primeru
zahtevka iz naslova oškodovanja družbenega kapitala na podlagi pravnomočne
sodbe oziroma poravnave pridobi delnice oziroma poslovne deleže oziroma doseže
plačilo ustreznega denarnega nadomestila, prenese 25% tako pridobljenih delnic,
poslovnih deležev oziroma denarnih sredstev na Odškodninski sklad, ostalo pa
proda pooblaščenim investicijskim družbam.
6. Posebne določbe v primerih predlogov
denacionalizacijskih upravičencev za izdajo začasnih odredb
48. člen
(uporaba določb)
Pravice upravičencev po predpisih o
denacionalizaciji, ki so vložili predlog za izdajo začasne odredbe v roku iz
11. člena ZLPP, pa predlog za izdajo začasne odredbe oziroma zahtevek za
denacionalizacijo ob začetku privatizacije ni bil pravnomočno zavrnjen oziroma
zavržen, se pri izvedbi privatizacije upoštevajo na način, določen v tem
zakonu.
49. člen
(zahtevek na vrnitev stvari)
(1) Če se predlog za izdajo začasne odredbe
iz prejšnjega člena nanaša na vrnitev stvari, se vrednost stvari upošteva pri
izdelavi otvoritvene bilance oziroma cenitve, ki je podlaga za določitev prodajne
cene delnic.
(2) V primeru iz prejšnjega odstavka
Slovenska razvojna družba pred privatizacijo zadrži delež delnic podjetja,
katerih knjigovodska vrednost je enaka vrednosti sredstev iz prejšnjega
odstavka in opravi privatizacijo preostalih delnic.
(3) Če je zahtevku na vrnitev stvari iz
prvega odstavka tega člena z odločbo o denacionalizaciji pravnomočno ugodeno in
podjetje upravičencu vrne sredstva, se zadržane delnice iz prejšnjega odstavka
umaknejo. Za umik zadržanih delnic se smiselno uporabljajo določbe zakona, ki
ureja gospodarske družbe, o poenostavljenem zmanjšanju osnovnega kapitala z
umikom delnic, razen določb o plačilu povračila, ki ga je potrebno delničarjem
zagotoviti v primeru zmanjšanja osnovnega kapitala in s tem povezanih določb o
varstvu upnikov. Sklep o umiku zadržanih delnic sprejme uprava v soglasju s
Slovensko razvojno družbo.
(4) Če se v postopku denacionalizacije
upravičenec odpove vrnitvi stvari in je Odškodninski sklad na podlagi
pravnomočne odločbe o denacionalizaciji izdal upravičencu obveznice, izroči
Slovenska razvojna družba zadržane delnice iz drugega odstavka tega člena
Odškodninskemu skladu v roku petnajst dni šteto od dneva, ko ga Odškodninski
sklad obvesti o pravnomočnosti odločbe o denacionalizaciji. Obvestilu mora Odškodninski
sklad priložiti odločbo o denacionalizaciji s potrdilom pristojnega organa o
pravnomočnosti.
50. člen
(zahtevek na vrnitev lastninskega deleža v
podjetju)
(1) Če se predlog za izdajo začasne odredbe
iz 48. člena tega zakona nanaša na vrnitev lastninskega deleža v podjetju,
Slovenska razvojna družba pred privatizacijo zadrži delež delnic podjetja, ki
je enak deležu višine zahtevka glede na višino kapitala podjetja po otvoritveni
bilanci.
(2) Če je zahtevku na vrnitev lastninskega
deleža v podjetju pravnomočno ugodeno izroči Slovenska razvojna družba zadržane
delnice iz prejšnjega odstavka upravičencu do denacionalizacije v roku
petnajstih dni šteto od dneva, ko ga upravičenec obvesti o pravnomočnosti
odločbe o denacionalizaciji. Obvestilu mora upravičenec priložiti odločbo o
denacionalizaciji s potrdilom pristojnega organa o pravnomočnosti.
(3) Če se v postopku denacionalizacije
upravičenec odpove vrnitvi lastninskega deleža in je Odškodninski sklad na
podlagi pravnomočne odločbe o denacionalizaciji izdal upravičencu obveznice,
izroči Slovenska razvojna družba zadržane delnice iz prvega odstavka tega člena
Odškodninskemu skladu v roku petnajstih dni šteto od dneva, ko ga Odškodninski
sklad obvesti o pravnomočnosti odločbe o denacionalizaciji. Obvestilu mora
Odškodninski sklad priložiti odločbo o denacionalizaciji s potrdilom
pristojnega organa o pravnomočnosti.
51. člen
(zavrnjene zahteve za denacionalizacijo)
(1) Sredstva in delnice, ki so bile v
postopku lastninskega preoblikovanja zavarovane v korist upravičencev do
denacionalizacije v smislu II. Poglavja ZLPP, (zavarovane delnice in sredstva),
pa je bila njihova izročitev denacionalizacijskim upravičencem pravnomočno
zavrnjena, postanejo last Slovenske razvojne družbe.
(2) Zavarovane delnice, katerih izročitev
je bila denacionalizacijskim upravičencem pravnomočno zavrnjena, priznana pa
jim je bila odškodnina v obveznicah Odškodninskega sklada, prenese Slovenska
razvojna družba v ustreznem deležu na Odškodninski sklad.
(3) Zavarovane delnice, katerih izročitev
je bila denacionalizacijskim upravičencem pravnomočno zavrnjena, ker
denacionalizacija sploh ni možna, ponudi Slovenska razvojna družba delničarjem
oziroma družbenikom podjetja v razmerju njihovih lastniških deležev v odkup za
denarna vplačila. Delničarji oziroma družbeniki podjetja so upravičeni do 50%
popusta na prodajno ceno delnic in do obročnega odkupa, če je podjetje v
postopku lastninskega preoblikovanja kot eno izmed metod izbralo tudi notranji
odkup. Delničarji oziroma družbeniki podjetja so v primeru obročnega odkupa
dolžni takoj odkupiti 20% delnic, v naslednjih štirih letih pa preostale
delnice, vsako leto najmanj eno četrtino, in sicer po vrednosti iz četrtega
odstavka tega člena. Popust in možnost obročnega odkupa se nanašata v podjetjih,
kjer je notranji odkup dejansko že izveden, na delež delnic izvedenega
notranjega odkupa, v podjetjih v katerih notranji odkup še poteka, pa na delež
delnic namenjenih notranjemu odkupu.
(4) Vrednost delnic iz prejšnjega odstavka
tega člena in sredstev iz devetega odstavka tega člena se določi na podlagi
ocenjene vrednosti določene na enak način, kot je podjetje določilo vrednost
osnovnega kapitala za izvedbo lastninskega preoblikovanja, upoštevajoč pri tem
stanje in vrednost na dan 1. 1. 1993 in se valorizira z indeksom
drobnoprodajnih cen do dneva vplačila kupnine. Prodajne cene ni mogoče določiti
pod ocenjeno vrednostjo.
(5) Delničarji oziroma družbeniki podjetja,
za katere veljajo enaka cena in pogoji za odkup delnic, se lahko med seboj
sporazumejo o drugačnih deležih pri odkupu ponujenih delnic kot bi sledili iz
tretjega odstavka tega člena.
(6) Ne glede na določbo tretjega odstavka
tega člena lahko pooblaščene investicijske družbe odkupijo pripadajoči delež
delnic ali lastniški delež z lastniškimi certifikati.
(7) Ne glede na določbo tretjega odstavka
tega člena, Slovenska razvojna družba prenese pripadajoči delež delnic na
Odškodninski sklad in Kapitalski sklad brezplačno.
(8) Če gre za delnice ali delež podjetja iz
57. člena ZZad, prenese Slovenska razvojna družba, ne glede na določbe tretjega
odstavka tega člena, ustrezen del na delničarje ali družbenike, ki so zadružni
upravičenci v skladu s pravnomočno odločbo iz 62. čLena ZZad.
(9) Zavarovana sredstva podjetja, ki so
bila izločena iz otvoritvene bilance podjetja po ZLPP in glede katerih je bila
zahteva upravičencev po predpisih o denacionalizaciji za vrnitev v naravi
pravnomočno zavrnjena, Slovenska razvojna družba, ponudi podjetju v odkup z
opcijo 60 dni po ceni iz četrtega odstavka tega člena.
(10) Če podjetje v roku iz prejšnjega
odstavka tega člena ne sprejme ponudbe za odkup oziroma izjavi, da ponujenih
sredstev ne bo odkupilo, Slovenska razvojna družba zavarovana sredstva ponudi
podjetju kot stvarni vložek za povečanje osnovnega kapitala podjetja, pri čemer
se za določitev vrednosti zavarovanih sredstev uporabi določba četrtega
odstavka tega člena.
(11) Pristojni organ podjetja mora v roku
90 dni po prejemu ponudbe Slovenske razvojne družbe sprejeti sklep o povečanju
osnovnega kapitala s ponujenim stvarnim vložkom, s katerim tudi izključi
prednostno pravico obstoječih delničarjev oziroma družbenikov do vpisa novih
delnic oziroma do prevzema novih poslovnih deležev. O sprejetju prej navedenega
sklepa je podjetje dolžno nemudoma, najkasneje pa v roku 3 dni po sprejemu
sklepa, obvestiti Slovensko razvojno družbo.
(12) Novo izdane delnice oziroma poslovni
delež prevzame Slovenska razvojna družba, ki jih v roku 60 dni ponudi
delničarjem oziroma družbenikom v odkup v skladu s tretjim odstavkom tega člena.
Če delničarji oziroma družbeniki ponudbe Slovenske razvojne družbe ne sprejmejo
v roku 15 dni po prejemu, ravna Slovenska razvojna družba v skladu s petnajstim
odstavkom tega člena.
(13) Za povečanje osnovnega kapitala iz
desetega odstavka tega člena se ne uporabljajo določbe zakona o gospodarskih
družbah, ki se nanašajo na revizijo stvarnega vložka.
(14) Če je bil upravičencu po predpisih o
denacionalizaciji s pravnomočno odločbo zavrnjen zahtevek za izročitev
zavarovanih sredstev podjetja, priznana pa mu je bila odškodnina v obveznicah
Odškodninskega sklada, prenese Slovenska razvojna družba ustrezen del kupnine
za ta sredstva oziroma delnice po 49. členu tega zakona na Odškodninski sklad.
(15) Zavarovane delnice in sredstva, ki jih
Slovenska razvojna družba ne proda na način iz tretjega oziroma ne vloži na
način iz enajstega odstavka tega člena, proda pooblaščenim investicijskim
družbam za certifikate.
(16) Kupnino za delnice in poslovne deleže
podjetij iz tretjega odstavka tega člena ter za sredstva iz devetega odstavka
tega člena, ki jo Slovenska razvojna družba pridobi v denarju, razporedi po
odbitku stroškov prodaje za naslednje namene:
-       
20% za Odškodninski sklad;
-       
20% za Kapitalski sklad;
-       
20% za prenos pooblaščenim investicijskim družbam za certifikate;
-       
40% za uporabo v skladu s 14. členom tega zakona.
(17) Slovenska razvojna družba prenese
deleže kupnine na uporabnike iz prejšnjega odstavka tega člena v roku 30 dni,
če ni za posamezne primere določeno drugače. Prenos na deleže kupnine
pooblaščenim investicijskim družbam se izvede pri prvi prodaji premoženja za
certifikate.
IV. DOLOČITEV VRSTE IN OBSEGA DRŽAVNEGA PREMOŽENJA,
NAMENJENEGA PRODAJI POOBLAŠČENIM INVESTICIJSKIM DRUŽBAM ZA CERTIFIKATE
52. člen
(dodatno premoženje)
(1) Če vrednost premoženja iz 24. člena
tega zakona, ugotovljena na način iz 3. člena ZZSPID, ne zadošča za izpolnitev
obveznosti Republike Slovenije iz ZZSPID vključno z izpolnitvijo obveznosti za
certifikate iz 69. člena tega zakona, vlada v roku treh mesecev od uveljavitve
tega zakona z odlokom določi seznam dodatnega premoženja, ki se proda
pooblaščenim investicijskim družbam za certifikate.
(2) Vlada lahko na podlagi prejšnjega
odstavka prodaji pooblaščenim investicijskim družbam za certifikate nameni
naslednje premoženje:
1.     
delnice oziroma poslovne deleže, katerih imetnica je Republika
Slovenija;
2.     
druge vrednostne papirje, katerih imetnica je Republika Slovenija;
3.     
druge oblike premoženja v lasti Republike Slovenije, ki je v skladu z
ZISDU dopustna oblika naložb pooblaščenih investicijskih družb;
4.     
delnice oziroma poslovne deleže, druge vrednostne papirje oziroma druge
oblike premoženja v lasti pravnih oseb, katerih edina lastnica je Republika
Slovenija, če se s tem strinja pristojni organ take pravne osebe in če gre za
premoženje, ki je dopustna oblika naložbe pooblaščenih investicijskih družb.
(3) Ne glede na prejšnji odstavek vlada
prodaji pooblaščenim investicijskim družbam za certifikate ne sme nameniti
premoženja v lasti Republike Slovenije, ki je potrebno za enega od naslednjih namenov:
1.     
izvrševanje funkcij in nalog državnih organov;
2.     
upravljanje s prihodki in odhodki proračuna;
3.     
infrastrukturo za zagotavljanje javnih služb;
4.     
opravljanje dejavnosti skladov, ustanovljenih s posebnimi zakoni.
53. člen
(izvedbena komisija)
(1) Vlada v petnajstih dneh od uveljavitve
tega zakona imenuje medresorsko izvedbeno komisijo za prodajo premoženja
pooblaščenim investicijskim družbam (v nadaljnjem besedilu: izvedbena
komisija).
(2) Vlada določi sestavo izvedbene komisije
tako, da so v njej zastopana ministrstva, ki imajo v svoji pristojnosti
privatizacijo državnega premoženja ter Slovenska razvojna družba.
(3) Izvedbena komisija skrbi za usklajeno
izvedbo vseh nalog pri določanju in prodaji premoženja pooblaščenim
investicijskim družbam za certifikate in pri tem zlasti:
1.     
predlaga vladi premoženje, ki se nameni prodaji v skladu s 24., 25. in
52. členom tega zakona;
2.     
daje mnenje o prodajni ceni tega premoženja;
3.     
predlaga vladi odločitve o zadevah iz 28. člena tega zakona.
54. člen
(prenos premoženja pred določitvijo
seznama)
(1) Vlada lahko prenese na Slovensko
razvojno družbo del državnega premoženja, ki ustreza kriterijem iz drugega
odstavka 52. člena tega zakona in ga nameni prodaji za lastniške certifikate
pooblaščenim investicijskim družbam tudi pred določitvijo seznama iz prvega
odstavka 52. člena tega zakona.
(2) Slovenska razvojna družba mora to
premoženje prodati pooblaščenim investicijskim družbam na način določen v 56.
členu tega zakona.
55. člen
(vsebina odloka o določitvi seznama)
V odloku, s katerim določi seznam iz prvega
odstavka 52. člena tega zakona, vlada:
1.     
ugotovi skupno višino neporabljenih certifikatov pooblaščenih
investicijskih družb iz drugega odstavka 1. člena ZZSPID;
2.     
ugotovi vrednost premoženja iz 24., 25. in 26. člena tega zakona, ki je
še na razpolago za prodajo pooblaščenim investicijskim družbam;
3.     
ugotovi vrednost delnic oziroma poslovnih deležev podjetij, nad katerimi
je bil začet stečajni postopek, ki bi bile na podlagi ZLPP namenjene za
razdelitev pooblaščenim investicijskim družbam;
4.     
ugotovi skupno višino certifikatov pooblaščenih investicijskih družb iz
1. točke tega člena, ki nima kritja v vrednosti premoženja iz 2. točke,
zmanjšano za vrednost premoženja iz prejšnje točke;
5.     
določi seznam z navedbo vrste in obsega ter vrednosti premoženja,
ugotovljeno na način iz 3. člena ZZSPID, ki se dodatno nameni prodaji
pooblaščenim investicijskim družbam za certifikate.
56. člen
(način prodaje)
(1) Prodajo premoženja iz 5. točke
prejšnjega člena pooblaščenim investicijskim družbam za certifikate opravi
Slovenska razvojna družba v imenu in za račun Republike Slovenije.
(2) Za prodajo premoženja iz prejšnjega
odstavka se smiselno uporablja določba 28. člena tega zakona.
57. člen
(rok za zagotovitev premoženja)
Če do 31. 7. 1999 pooblaščenim investicijskim
družbam ni ponujeno premoženje, ki zadošča za izpolnitev obveznosti Republike
Slovenije iz ZZSPID, pridobijo pooblaščene investicijske družbe pravico iz 5.
člena ZZSPID do višine neponujenega premoženja.
V. PREDAJA DOKUMENTACIJE SLOVENSKI RAZVOJNI DRUŽBI
58. člen
(predaja dokumentacije agencije)
(1) Agencija mora v zvezi s podjetji, ki
zaključijo lastninjenje na podlagi določb tega zakona, Slovenski razvojni
družbi predati celotno dokumentacijo v zvezi z lastninskim preoblikovanjem teh
podjetij s časovnim popisom vseh dokumentov, v naslednjih rokih:
1.     
v zvezi s podjetji iz drugega odstavka 3. člena tega zakona najkasneje v
štirih mesecih po uveljavitvi tega zakona;
2.     
v zvezi s podjetji iz tretjega odstavka 3. člena tega zakona najkasneje
v sedmih mesecih po uveljavitvi tega zakona.
(2) O predaji dokumentacije za vsako
posamezno podjetje iz prejšnjega odstavka izdelata osebi, ki ju za predajo
oziroma prevzem v zvezi s tem podjetjem pooblastita direktor agencije oziroma
predsednik uprave Slovenske razvojne družbe, zapisnik o predaji, katerega
sestavni del je časovni popis vseh dokumentov iz prejšnjega odstavka.
(3) Ob predaji dokumentacije iz prvega
odstavka tega člena mora agencija izročiti Slovenski razvojni družbi tudi
izjavo iz 3. točke drugega odstavka 8. člena tega zakona.
59. člen
(predaja dokumentacije Agencije za
sanacijo)
(1) Agencija za sanacijo mora v zvezi s
terjatvami in naložbami iz 26. člena tega zakona, Slovenski razvojni družbi
predati celotno dokumentacijo s popisom vseh dokumentov v zvezi s posamezno
terjatvijo oziroma naložbo, v roku 60 dni od uveljavitve tega zakona.
(2) O predaji dokumentacije iz prejšnjega
odstavka izdelata osebi, ki ju za predajo oziroma prevzem pooblastita direktor
Agencije za sanacijo oziroma predsednik uprave Slovenske razvojne družbe,
zapisnik o predaji, katerega sestavni del je popis vseh dokumentov iz
prejšnjega odstavka.
VI. KAZENSKE DOLOČBE
60. člen
(kaznivo dejanje)
(1) Kdor z namenom, da bi sebi ali komu
drugemu pridobil protipravno premoženjsko korist velike vrednosti, ne ravna v
skladu z drugim odstavkom 6. člena tega zakona, se kaznuje z zaporom od šestih
mesecev do petih let.
(2) V primeru, da posameznik ravna v skladu
z drugim odstavkom 6. člena tega zakona, se za predhodna kazniva dejanja v
zvezi s tem premoženjem, ki se na ta način odkrijejo, ne kaznuje.
61. člen
(prekršek)
(1) Z denarno kaznijo najmanj 200.000
tolarjev se kaznuje za prekršek pravna oseba, ki razpolaga in upravlja s
premoženjem iz prvega odstavka 6. člena tega zakona, pa v predpisanem roku ne
sporoči Slovenski razvojni družbi potrebnih podatkov za prenos tega premoženja
v njeno last in upravljanje.
(2) Z denarno kaznijo najmanj 100.000
tolarjev se kaznuje za prekršek odgovorna oseba pravne osebe, ki stori dejanje
iz prejšnjega odstavka.
(3) Če stori dejanje iz prvega odstavka
tega člena posameznik, se kaznuje za prekršek z denarno kaznijo najmanj 100.000
tolarjev.
(4) Premoženjska korist pridobljena s
prekrškom iz prvega odstavka tega člena se storilcu prekrška odvzame.
VII. POROČANJE DRŽAVNEMU ZBORU REPUBLIKE SLOVENIJE
62. člen
(poročanje Slovenske razvojne družbe)
Slovenska razvojna družba je dolžna vsake
tri mesece poročati Državnemu zboru Republike Slovenije o izvajanju nalog, ki
jih ima na podlagi tega zakona.

Zakon o zaključku lastninjenja in
privatizaciji pravnih oseb v lasti Slovenske razvojne družbe – ZZLPPO (Uradni
list RS, št. 30/98)
vsebuje naslednje prehodne in končne določbe:
»VIII. PREHODNE IN KONČNE DOLOČBE
63. člen
(prenehanje
veljavnosti ZLPP z izjemo posameznih določb)
(1) Z dnem, ko začne veljati ta zakon,
preneha veljati zakon o lastninskem preoblikovanju podjetij (Uradni list RS,
št. 55/92, 7/93, 31/93 in 1/96).
(2) Ne glede na določbo prejšnjega odstavka
se določbe drugega odstavka 13. člena in 25. člena ZLPP uporabljajo še naprej
glede podjetij, ki so pridobila soglasje agencije iz četrtega odstavka 20.
člena ZLPP pred uveljavitvijo tega zakona, razen če je bilo to soglasje razveljavljeno
oziroma odpravljeno in podjetij, ki pridobijo ustrezno soglasje agencije pred
iztekom rokov iz drugega oziroma tretjega odstavka 3. člena tega zakona.
(3) Ne glede na določbo prvega odstavka
tega člena se določbe 48. in 48.a člena ZLPP uporabljajo še naprej za
uveljavljanje zahtevkov iz naslova oškodovanja premoženja in družbenega
kapitala.
(4) Ne glede na določbo prvega odstavka
tega člena se 48. in 48.a člen, prvi, drugi in tretji odstavek 48.b člena, 48.c
člena, prvi odstavek 49. člena in 49.a člena ter drugi in tretji odstavek 50.
člena ZLPP smiselno uporabljajo še naprej za postopke revizij, ki jih opravlja
agencija za revidiranje na podlagi zakona o Agenciji Republike Slovenije za
revidiranje lastninskega preoblikovanja podjetij in o Agenciji Republike
Slovenije za plačilni promet, nadziranje in informiranje (Uradni list RS, št.
48/94, 18/95 in 58/95) ter za postopke in stroške družbenega pravobranilca.
(5) Zaradi ugotavljanja oškodovanja
družbenega premoženja iz prvega odstavka 6. člena tega zakona lahko agencija za
revidiranje uvede ali obnovi revizijski postopek pri pravnih osebah, ki so že
izvedle lastninsko preoblikovanje, če to zahtevajo delničarji ali družbeniki,
katerih skupni delež dosega najmanj desetino kapitala družbe.
64. člen
(prenehanje
veljavnosti določbe ZGJS)
Z dnem uveljavitve tega zakona preneha
veljati tretja alinea 78. člena zakona o gospodarskih javnih službah (Uradni
list RS, št. 59/93).
65. člen
(prenehanje
veljavnosti ZPPOLS z izjemo posameznih določb)
(1) Z dnem, ko začne veljati ta zakon,
preneha veljati zakon o privatizaciji pravnih oseb v lasti Sklada Republike
Slovenije za razvoj in obveznostih Agencije Republike Slovenije za
prestrukturiranje in privatizacijo (Uradni list RS, št. 71/94 in 57/95).
(2) Ne glede na določbo prejšnjega odstavka
se določbe o družbi pooblaščenki opredeljeni v 17. členu, 25. člen, prvi in
tretji odstavek 25.e člena, zadnja alinea drugega odstavka 25.j člena in 25.m
člen, uporabljajo še naprej glede podjetij iz drugega odstavka 3. člena tega zakona
in za postopke, ki jih vodi družbeni pravobranilec.
(3) Ne glede na določbo prvega odstavka
tega člena se prvi in tretji odstavek 25.e člena, prvi odstavek 25.h člena ter
25.i člena zakona o privatizaciji pravnih oseb v lasti Sklada Republike
Slovenije za razvoj in obveznostih Agencije Republike Slovenije za
prestrukturiranje in privatizacijo (Uradni list RS, št. 71/94 in 57/95)
uporabljajo še naprej za postopke revizij, ki jih opravlja Agencija Republike
Slovenije za revidiranje na podlagi zakona o Agenciji Republike Slovenije za
revidiranje lastninskega preoblikovanja podjetij in o Agenciji Republike
Slovenije za plačilni promet, nadziranje in informiranje (Uradni list RS, št.
48/94, 18/95 in 58/95).
66. člen
(dokončanje
postopkov revidiranja)
Postopki revidiranja lastninskega
preoblikovanja in postopki preverjanja finančno materialnega poslovanja, ki jih
na dan uveljavitve tega zakona vodi Agencija za revidiranje, se dokončajo po
sedaj veljavnih predpisih.
67. člen
(izjema od
prepovedi privatizacije)
Za premoženje, ki se v skladu s tem zakonom
nameni prodaji pooblaščenim investicijskim družbam za lastniške certifikate, se
ne uporabljajo določbe zakona o začasni prepovedi privatizacije pravnih oseb in
premoženja v lasti Republike Slovenije (Uradni list RS, št. 20/95 in 37/95).
68. člen
(premoženje
Agencije za sanacijo)
(1) Z dnem, ko začne veljati ta zakon,
prenehajo terjatve Republike Slovenije do agencije za sanacijo iz prvega
odstavka 7. člena zakona o zamenjavi obveznic Republike Slovenije za obveznice
Agencije Republike Slovenije za sanacijo bank in hranilnic (Uradni list RS, št.
59/95).
(2) Z dnem uveljavitve tega zakona preneha
veljati 8. člen zakona o zamenjavi obveznic Republike Slovenije za
obveznice Agencije Republike Slovenije za sanacijo bank in hranilnic (Uradni
list RS, št. 50/95).
(3) Z dnem uveljavitve tega zakona postane
Republika Slovenija lastnica delnic Nove Ljubljanske banke d.d., Ljubljana in
Nove Kreditne banke Maribor d.d., Maribor.
(4) Z dnem uveljavitve tega zakona postane
Sklad Republike Slovenije za sukcesijo lastnik delnic Ljubljanske banke d.d.,
Ljubljana in Kreditne banke Maribor d.d., Ljubljana.
69. člen
(povečanje
kapitala pooblaščenih investicijskih družb)
(1) Državljani, ki so želeli prenesti
sredstva iz svojih evidenčnih računov na ustrezne račune pooblaščenih
investicijskih družb in so do 30. 6. 1997 predali pravilno izpolnjene
lastninske nakaznice tem družbam, pa jih družbe niso sprejele, ker so prenešena
sredstva presegla osnovni kapital družb, določen s sklepom agencije za trg
vrednostnih papirjev, lahko to store do višine opredeljene v zavrnjeni
lastninski nakaznici, pod pogoji in na način opredeljen v tem členu.
(2) Pooblaščene družbe za upravljanje, ki
želijo zbirati certifikate iz prejšnjega odstavka, morajo v roku 60 dni od
uveljavitve tega zakona vložiti na agencijo za trg vrednostnih papirjev zahtevo
za izdajo dovoljenja za povečanje osnovnega kapitala pooblaščene investicijske
družbe.
(3) Zahteve za izdajo dovoljenja za
povečanje osnovnega kapitala iz prejšnjega odstavka, vložene po preteku
šestdesetdnevnega roka, Agencija za trg vrednostnih papirjev, zavrže.
(4) Pooblaščena družba za upravljanje, ki
pridobi dovoljenje za povečanje osnovnega kapitala iz drugega odstavka tega
člena, mora pričeti s postopkom vpisa in vplačila delnic pooblaščene
investicijske družbe v roku petnajstih dni, od vročitve odločbe Agencije za trg
vrednostnih papirjev. V nasprotnem primeru dovoljenje preneha veljati.
(5) Ne glede na določbe ZISDU, mora biti
rok za vpis in vplačilo delnic pooblaščene investicijske družbe zaključen
stodvajseti dan po uveljavitvi tega zakona.
(6) Vlada v roku petnajstih dni po
uveljavitvi tega zakona predpiše postopek za ugotavljanje upravičenosti
državljanov do vpisa, po prvem odstavku tega člena.
70. člen
(likvidacija
podjetij z družbenim kapitalom)
(1) Za podjetja, za katera ne obstajajo
pogoji za uskladitev z zakonom o gospodarskih družbah, se uvede postopek
likvidacije.
(2) Postopek začne agencija z odločbo, s
katero ugotovi, da obstajajo za likvidacijo razlogi iz prejšnjega odstavka.
Odločbo objavi agencija v Uradnem listu RS ter jo vroči pravni osebi, za katero
predlaga likvidacijo.
(3) Zoper odločbo agencije iz prejšnjega
odstavka je možna pritožba v roku 15 dni od vročitve oziroma objave na
ministrstvo, pristojno za ekonomske odnose in razvoj.
(4) Dokončna odločba iz drugega odstavka
tega člena nadomesti sklep skupščine o likvidaciji iz druge alinee prvega
odstavka 371. člena zakona o gospodarskih družbah. Vse pravice in dolžnosti
organov družbe v zvezi z likvidacijo preidejo z dnem dokončnosti odločbe iz
drugega odstavka tega člena na agencijo.
71. člen
(zapiranje
računov lastniških certifikatov)
(1) Imetniki certifikatov lahko uporabijo
certifikat najkasneje do izteka šestmesečnega roka od uveljavitve tega zakona.
Po izteku tega roka se evidenčni računi certifikatov zaprejo tako, da imetniki
s certifikati ne morejo več razpolagati.
(2) Imetniki lahko certifikate uporabijo v
okviru interne razdelitve oziroma notranjega odkupa za pridobitev delnic ali
deležev v podjetjih, v katerih bosta interna razdelitev oziroma notranji odkup
izvedena po roku iz prejšnjega odstavka tega člena, če v roku iz prejšnjega
odstavka pri takšnem podjetju z lastninsko nakaznico uporabijo certifikat.
(3) Imetniki lahko certifikate uporabijo v
skladu z zakonom o lastninskem preoblikovanju podjetij z družbenim kapitalom,
ki opravljajo turistično dejavnost in katerih nepremičnine se nahajajo na
območju Triglavskega narodnega parka (Uradni list RS, št. 24/96), če v roku iz
prvega odstavka tega člena, pri Skladu za spodbujanje razvoja Triglavskega
narodnega parka z lastninsko nakaznico uporabijo certifikat.
(4) Ne glede na določbo prvega odstavka
tega člena, lahko v primeru, če je imetnik certifikata umrl pred iztekom roka
iz prvega odstavka tega člena in do tega datuma še ni bil izdan pravnomočen
sklep o dedovanju, dediči oziroma skrbnik zapuščine v imenu dedičev uporabijo
certifikat v roku, ki se izteče devetdeseti dan po izteku roka iz prvega
odstavka tega člena.
(5) Vlada v roku 60 dni od uveljavitve tega
zakona predpiše podrobnejša navodila glede zapiranja evidenčnih računov iz
prvega odstavka tega člena in uporabo certifikatov iz drugega oziroma tretjega
odstavka tega člena.
72. člen
(roki za izdajo
predpisov vlade)
(1) Vlada izda predpise iz drugega odstavka
28. člena in petega odstavka 35. člena tega zakona v roku 30 dni po uveljavitvi
tega zakona.
(2) Do izdaje predpisov iz prejšnjega
odstavka se uporablja uredba o načinu prodaje delnic v lasti Sklada Republike
Slovenije za razvoj (Uradni list RS, št. 6/94).
73. člen
(prednostno
obravnavanje zahtevkov iz naslova oškodovanja)
Vsi sodni postopki v zvezi z oškodovanjem
premoženja podjetja oziroma oškodovanjem družbenega kapitala se obravnavajo kot
prednostne zadeve.
74. člen
(začetek veljavnosti
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Odločba o razveljavitvi četrtega odstavka 3. člena
zakona o zaključku lastninjenja in privatizaciji pravnih oseb v lasti Slovenske
razvojne družbe (Uradni list RS, št. 72/98)
v zvezi z razveljavitvijo četrtega odstavka 3. člena zakona določa:
» […]
2. Rok za izdajo soglasja iz 20. člena ZLPP se pri
pravnih osebah, ki jim je bila ob uporabi določbe iz 1. točke izreka izdana
odločba o prehodu družbenega kapitala v last in upravljanje Slovenske razvojne
družbe, podaljša za čas, ki je pretekel od vročitve take odločbe do začetka
učinkovanja te odločbe ustavnega sodišča. 
3. Pri pravnih osebah, ki jim je bila pritožba zoper
odločbo o prehodu družbenega kapitala na Slovensko razvojno družbo, izdano na
podlagi razveljavljene določbe iz 1. točke izreka, zavrnjena, vendar odločba še
ni postala pravnomočna, se odločba odpravi.«.

Zakon o spremembi zakona o zaključku
lastninjenja in privatizaciji pravnih oseb v lasti Slovenske razvojne družbe –
ZZLPPO-A (Uradni list RS, št. 12/99)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu RS.«.

Zakon o prvem pokojninskem skladu Republike
Slovenije in preoblikovanju pooblaščenih investicijskih družb – ZPSPID (Uradni
list RS, št. 50/99)
vsebuje naslednjo končno določbo:
»48. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o zaključku
lastninjenja in privatizaciji pravnih oseb v lasti Slovenske razvojne družbe –
ZZLPPO-B (Uradni list RS, št. 79/01)
vsebuje naslednjo končno določbo:
»2. člen
Ta zakon začne veljati naslednji dan po objavi
v Uradnem listu Republike Slovenije.«.

Zakon o ukinitvi Agencije Republike Slovenije
za revidiranje lastninskega preoblikovanja podjetij – ZUARLPP (Uradni list RS,
št. 80/04)
spreminja 63. člen zakona tako, da se glasi:
»63. člen
(prenehanje
veljavnosti ZLPP z izjemo posameznih določb)
(1) Z dnem, ko začne veljati ta zakon,
preneha veljati zakon o lastninskem preoblikovanju podjetij (Uradni list RS,
št. 55/92, 7/93, 31/93 in 1/96).
(2) Ne glede na določbo prejšnjega odstavka
se določbe drugega odstavka 13. člena in 25. člena ZLPP uporabljajo še naprej
glede podjetij, ki so pridobila soglasje agencije iz četrtega odstavka 20.
člena ZLPP pred uveljavitvijo tega zakona, razen če je bilo to soglasje
razveljavljeno oziroma odpravljeno in podjetij, ki pridobijo ustrezno soglasje
agencije pred iztekom rokov iz drugega oziroma tretjega odstavka 3. člena tega
zakona.
(3) Ne glede na določbo prvega odstavka
tega člena se določbe 48. in 48.a člena ZLPP uporabljajo še naprej za
uveljavljanje zahtevkov iz naslova oškodovanja premoženja in družbenega
kapitala.
(4) (se
preneha uporabljati).
(5) (prenehal
veljati).«;
spreminja 65. člen zakona tako, da se glasi:
»65. člen
(prenehanje
veljavnosti ZPPOLS z izjemo posameznih določb)
(1) Z dnem, ko začne veljati ta zakon,
preneha veljati zakon o privatizaciji pravnih oseb v lasti Sklada Republike
Slovenije za razvoj in obveznostih Agencije Republike Slovenije za
prestrukturiranje in privatizacijo (Uradni list RS, št. 71/94 in 57/95).
(2) Ne glede na določbo prejšnjega odstavka
se določbe o družbi pooblaščenki opredeljeni v 17. členu, 25. člen, prvi in
tretji odstavek 25.e člena, zadnja alinea drugega odstavka 25.j člena in 25.m
člen, uporabljajo še naprej glede podjetij iz drugega odstavka 3. člena tega zakona
in za postopke, ki jih vodi družbeni pravobranilec.
(3) Ne glede na določbo prvega odstavka
tega člena se prvi in tretji odstavek 25.e člena, prvi odstavek 25.h člena ter
25.i člena zakona o privatizaciji pravnih oseb v lasti Sklada Republike Slovenije
za razvoj in obveznostih Agencije Republike Slovenije za prestrukturiranje in
privatizacijo (Uradni list RS, št. 71/94 in 57/95) uporabljajo še naprej za
postopke revizij, ki jih opravlja Agencija Republike Slovenije za revidiranje
na podlagi zakona o Agenciji Republike Slovenije za revidiranje lastninskega
preoblikovanja podjetij in o Agenciji Republike Slovenije za plačilni promet,
nadziranje in informiranje (Uradni list RS, št. 48/94, 18/95 in 58/95).(delno
se preneha uporabljati)«;
spreminja 66. člen zakona tako, da se glasi:
66. člen
(prenehal
veljati)«;
ter vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.