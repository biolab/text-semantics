1. člen
(vsebina zakona)
(1) S tem zakonom se ureja udeležba Republike Slovenije v
Panevropskem garancijskem skladu (v nadaljnjem besedilu: EGF), ki je
ustanovljen za blažitev posledic Covida-19 z zagotavljanjem likvidnosti
subjektom, ki so ustanovljeni ali opravljajo dejavnost v državah članicah
Evropske unije, ki so s svojim prispevkom zagotovile udeležbo v EGF.
(2) Republika Slovenija zagotovi udeležbo v EGF z jamstvom za
obveznosti iz transakcij, ki jih v imenu in za račun EGF ter za namen izvajanja
ukrepov EGF sklene Evropska investicijska banka (v nadaljnjem besedilu: EIB),
in sicer v deležu, ki ustreza deležu Republike Slovenije v kapitalu EIB.
(3) Transakcije iz prejšnjega odstavka so zlasti pravni posli
v zvezi z jamstvi, financiranjem in kapitalskimi naložbami ter drugi pravni
posli za namen izvajanja ukrepov EGF, vključno s tistimi, ki jih EIB sklene z
Evropskim investicijskim skladom.
2. člen
(značilnosti jamstva Republike Slovenije)
(1) Republika Slovenija v sorazmernem delu jamči za
izpolnitev obveznosti ali zahtevkov nasprotnih strank EIB ter za izpolnitev
razlik pri poplačilu EIB iz naslova transakcij iz drugega in tretjega odstavka
prejšnjega člena. Obveznosti ali zahtevki nasprotnih strank EIB pomenijo kateri
koli dolgovani znesek, zlasti glavnice, obresti, provizije, dajatve,
odškodnine, stroške in druge obveznosti, ki izhajajo iz posamezne transakcije.
Razlika pri poplačilu EIB pomeni zlasti okoliščino, ko je višina poplačila EIB
ali višina povrnjenih sredstev iz posamezne transakcije nižja od višine
plačanih, vloženih ali posojenih sredstev.
(2) Najvišji skupni znesek jamstva Republike Slovenije po tem
zakonu znaša 70.083.139,60 eura.
(3) Jamstvo Republike Slovenije po tem zakonu je nepreklicno,
brezpogojno in se unovči na prvi pisni poziv EIB.
(4) Jamstvo Republike Slovenije po tem zakonu začne veljati z
uveljavitvijo sporazuma o prispevku (Contribution Agreement) in sporazuma o
jamstvu (Guarantee Agreement) med Republiko Slovenijo in EIB, ki ju v imenu in
za račun Republike Slovenije sklene minister, pristojen za finance.
3. člen
(izpolnitev jamstvene obveznosti)
(1) Republika Slovenija izpolni jamstveno obveznost v petih
delovnih dneh od dneva oddaje pisne zahteve za izpolnitev sorazmernega dela
jamstvene obveznosti, ki jo EIB v primeru neizpolnitve obveznosti ali zahtevkov
nasprotnih strank EIB ali v primeru nastanka razlik pri poplačilu EIB iz prvega
odstavka prejšnjega člena naslovi na Republiko Slovenijo in v kateri je
navedena transakcija ali pravni posel, na katerega se zahteva nanaša.
(2) Podrobnejša vsebina pisne zahteve iz prejšnjega odstavka
se dogovori v sporazumu o jamstvu iz četrtega odstavka prejšnjega člena.
(3) Za jamstvo Republike Slovenije po tem zakonu se glede
načina izterjave regresnih zahtevkov ne uporabljajo določbe zakona, ki ureja
javne finance.
4. člen
(prenehanje jamstva Republike Slovenije)
Jamstvo Republike Slovenije po tem zakonu preneha z dnem obvestila
EIB, da je skupni znesek izplačanih jamstev vseh subjektov, ki sodelujejo v
EGF, dosegel vsoto njihovih najvišjih zneskov jamstev, vendar najpozneje
31. decembra 2037.
5. člen
(zagotavljanje sredstev)
Sredstva za izpolnjevanje obveznosti Republike Slovenije po
tem zakonu se zagotavljajo v proračunu Republike Slovenije. Jamstvo, izdano po
tem zakonu, se ne všteva v kvoto poroštev, določeno z zakonom, ki ureja
izvrševanje proračuna Republike Slovenije.
6. člen
(pristojnost in obveščanje)
(1) Ministrstvo, pristojno za finance, skrbi za izvajanje
tega zakona ter za uresničevanje vseh pravic in obveznosti Republike Slovenije,
ki izhajajo iz njega oziroma so v zvezi z njim.
(2) Vlada Republike Slovenije (v nadaljnjem besedilu: vlada)
obvesti Državni zbor Republike Slovenije (v nadaljnjem besedilu: državni zbor)
o začetku in morebitnem predčasnem prenehanju jamstva po tem zakonu. Po
prenehanju jamstva po tem zakonu vlada obvesti državni zbor o skupnem znesku
izplačil iz naslova jamstva.
(3) Vlada do 31. decembra 2022 obvesti državni zbor o
vsebini in obsegu potrjenih ukrepov EGF, do katerih bodo upravičeni subjekti s
sedežem v Republiki Sloveniji.
KONČNA DOLOČBA
7. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 415-04/21-1/16
Ljubljana, dne 3. marca 2021
EPA 1671-VIII
Državni zbor
Republike Slovenije
Igor Zorčič
predsednik