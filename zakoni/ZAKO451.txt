1. člen
Ta zakon ureja:
-       
prevzem dela dolga, ki izhaja iz Novega finančnega sporazuma iz leta
1988 s strani Republike Slovenije,
-       
izdajo obveznic zaradi zamenjave dela dolga po Novem finančnem sporazumu
iz leta 1988, in
-       
notranja razmerja med Republiko Slovenijo kot prevzemnikom dolga in
slovenskimi dolžniki po tem zakonu.
2. člen
Izrazi v tem zakonu pomenijo:
-       
Novi finančni sporazum iz leta 1988 (v nadaljevanju: NFS) je sporazum z
dne 20. septembra 1988, sklenjen med Narodno banko Jugoslavije, določenimi
drugimi jugoslovanskimi bankami, bivšo Socialistično federativno republiko
Jugoslavijo kot garantom, kreditodajalci, identificiranimi v njem, in banko
Chemical Investment Bank Limited kot agentom;
-       
Sporazum o Trade and Deposit Facility iz leta 1988 (v nadaljevanju:
STDF) je sporazum z dne 20. septembra 1988, sklenjen med Narodno banko
Jugoslavije, določenimi jugoslovanskimi bankami, tam identificiranimi
kreditodajalci in banko Chemical Investment Bank Limited kot agentom;
-       
slovenski končni uporabniki so pravne osebe – uporabniki kreditov s
sedežem v Republiki Sloveniji ter njihovi pravni nasledniki;
-       
slovenski dolžniki po tem zakonu so:
-       
banke: Ljubljanska banka d.d., Ljubljana; Kreditna banka Maribor d.d.,
Ljubljana; Nova Ljubljanska banka d.d., Ljubljana; Nova Kreditna banka Maribor
d.d., Maribor; Abanka d.d., Ljubljana in
-       
slovenski končni uporabniki, za katere ni bila izdana garancija
slovenske banke;
-       
Informativni memorandum z dne 30. novembra 1995 je dokumentacija, ki
natančneje določa pogoje zamenjave dela dolga po NFS s strani Republike
Slovenije;
-       
sodelujoči upnik je pravna oseba, ki bo vključena v zamenjavo dela dolga
v skladu z Informativnim memorandumom z dne 30. novembra 1995;
-       
dan zamenjave je dan, na katerega Republika Slovenija izda lastne
obveznice zaradi zamenjave dela dolga po NFS;
-       
fiduciarni račun je račun Banke Slovenije pri banki Dresdner Bank
Luxembourg SA, Luxemburg, ki je odprt na podlagi sklepa Vlade Republike
Slovenije, št. 430-03/93-5/6, z dne 13. januarja 1994.
3. člen
Informativni memorandum z dne 30. novembra
1995 (v nadaljnjem besedilu: Informativni memorandum) in Obvestilo o ponudbi iz
7. člena tega zakona sta sestavni del tega zakona in se objavita skupaj z njim
v uradnem prevodu v slovenski jezik.
4. člen
Republika Slovenija prevzame in zamenja del
dolga po NFS v vrednosti, ki na dan 15. januarja 1996 znaša 974 milijonov USD
in bo zmanjšana za delež upnikov, ki niso sodelujoči upniki, tako, da izda
obveznice.
5. člen
Republika Slovenija izda obveznice v
višini:
-       
18 % nezapadle glavnice, dolgovane sodelujočim upnikom do dneva
zamenjave, in 
-       
18 % vrednosti že zapadlih in neplačanih glavnic in obresti, izračunanih
na način, ki ga določa Informativni memorandum, dolgovanih sodelujočim upnikom
do dneva zamenjave.
Vlada Republike Slovenije z uredbo ugotovi
dokončni nominalni znesek in druge pogoje za izdajo obveznic v skladu z
Informativnim memorandumom.
6. člen
V zvezi z izdajo obveznic iz 4. člena tega
zakona in izvedbo zamenjave dela dolga skleneta ustrezne pogodbe minister za
finance in guverner Banke Slovenije.
7. člen
Obvestilo o ponudbi, s katerim Republika Slovenija
ponudi tujim upnikom zamenjavo dela dolga v skladu z Informativnim
memorandumom, podpišeta minister za finance in guverner Banke Slovenije.
8. člen
Slovenski dolžniki po tem zakonu se z dnem
zamenjave dokončno in v celoti izpustijo iz obveznosti po NFS do tujih upnikov
in vstopijo v obveznost do Republike Slovenije.
Obveznost slovenskih dolžnikov po tem
zakonu do Republike Slovenije izhaja iz posojil za refinanciranje, ali njihovih
delov,
-       
ki se nanašajo na originalne kredite, odobrene slovenskim končnim
uporabnikom, in
-       
ki se nahajajo v portfelju upnikov, kadar je slovenski dolžnik po tem
zakonu banka.
9. člen
Obračun izvršenih plačil v obdobju od
januarja 1992 do dneva zamenjave pripravi Banka Slovenije z vsakim slovenskim
dolžnikom po tem zakonu; pri obračunu upošteva kriterij za določitev obveznosti
iz drugega odstavka prejšnjega člena.
Za znesek obračunanih izvršenih plačil se
slovenskim dolžnikom po tem zakonu zmanjša njihova obveznost do Republike
Slovenije, ki jo ugotovi Banka Slovenije.
Stroške iz naslova tečajnih razlik, obresti
in druge stroške, nastale v zvezi z obveznostmi po NFS, ki so že bile odplačane
na fiduciarni račun, nosi Republika Slovenija.
Obveznost slovenskih dolžnikov po tem
zakonu do Republike Slovenije se na dan zamenjave preračuna v nemške marke in
ameriške dolarje, po srednjih tečajih Banke Slovenije, ki veljajo na dan
zamenjave, v razmerju, ki je enako razmerju, v katerem se izdajo obveznice
Republike Slovenije v zamenjavo za del dolga po NFS.
Slovenski dolžniki po tem zakonu
odplačujejo svojo obveznost do Republike Slovenije po dinamiki, ki je enaka
dinamiki v Informativnem memorandumu s tem, da so dolžni vsakokrat zagotoviti
kritje v rokih in na način, ki ga določi s sklepom Banka Slovenije, ki je
plačilni agent Republike Slovenije.
Obveznost slovenskih dolžnikov po tem
zakonu do Republike Slovenije se obrestuje po pogojih, ki so enaki pogojem iz
Informativnega memoranduma.
10. člen
Banke, slovenski dolžniki po tem zakonu,
izdajo v korist Republike Slovenije v osmih dneh od dneva zamenjave abstraktno
nepreklicno prvovrstno bančno garancijo, plačljivo na prvi poziv, v višini, ki
jo ugotovi Banka Slovenije v skladu z določbami prejšnjega člena.
Bančna garancija se deponira pri Banki
Slovenije kot plačilnem agentu Republike Slovenije.
Republika Slovenija sklene poseben dogovor
o načinu zavarovanja plačila s slovenskimi končnimi uporabniki, za katere ni
bila izdana garancija slovenske banke.
11. člen
Ta zakon ne posega v veljavna pogodbena
razmerja med slovenskimi dolžniki po tem zakonu, njihovimi dolžniki in končnimi
uporabniki.
12. člen
Nova Ljubljanska banka d.d., Ljubljana
mora: 
-       
ponuditi pred dnevom zamenjave sodelujočim upnikom po STDF odkup
subordinirane udeležbe v STDF v višini do 9,9% njihovih depozitov na podlagi
STDF,
-       
skleniti pred dnevom zamenjave s sodelujočimi upniki po STDF oziroma
Chemical Investment Bank Ltd, London, agentom upnikov, pogodbo o udeležbi v
depozitu, 
-       
plačati na dan zamenjave sodelujočim upnikom po STDF subordinirano
udeležbo v STDF v višini do 9,9% glavnice in pripadajočih zapadlih in
neplačanih obresti (vključno z obrestmi na obresti) po obrestni meri, ki velja
za redna plačila, v originalnih valutah.
13. člen
Razmerja med Republiko Slovenijo, Banko
Slovenije in Novo Ljubljansko banko d.d., Ljubljana v zvezi s pogodbami iz
prejšnjega člena se uredijo s pogodbo, ki se sklene najpozneje dva dni pred
dnevom zamenjave.
14. člen
Sodelujoči upniki po STDF so pravne osebe,
opredeljene v skladu z Informativnim memorandumom.
15. člen
Republika Slovenija kot prevzemnik dela
dolga po NFS prevzame del sredstev na fiduciarnem računu, ki ustreza že
odplačani glavnici in obrestim iz tega naslova. Republika Slovenija uporabi ta
sredstva za zmanjševanje obveznosti iz izdanih obveznic.
Preostala sredstva se zadržijo na
fiduciarnem računu do dokončnega obračuna.
16. člen
Ta zakon začne veljati naslednji dan po
objavi v Uradnem listu Republike Slovenije.
Št. 415-04/96-1/1
Ljubljana, dne 28. februarja 1996.
Predsednik
Državnega zbora
Republike Slovenije
Jožef Školč l. r.

Priloga: Informativni
memorandum