1. člen
Za reproduktivno video oziroma avdio dejavnost se po tem
zakonu šteje izdajanje, zalaganje, presnemavanje, razmnoževanje, trženje
(prodaja, leasing ipd.), dajanje v najem, javno predvajanje ter druge oblike
posredovanja videogramov in fonogramov.
V dvomu, ali gre za dejavnost iz prejšnjega odstavka, odloča
minister, pristojen za kulturo.
2. člen
Dejavnost iz prejšnjega člena lahko opravljajo fizične in
pravne osebe, ki so registrirane za opravljanje te dejavnosti, če s pisnimi
dokazili izkazujejo, da imajo v zvezi z opravljanjem te dejavnosti urejena
razmerja z imetniki pravic avtorjev, poustvarjalcev in proizvajalcev videogramov
oziroma fonogramov.
3. člen
Fizična ali pravna oseba, ki razmnožuje, izdaja oziroma
zalaga videogram oziroma fonogram, mora na samem videogramu oziroma fonogramu
ali na embalaži označiti:
-       
naslov avtorskega dela v originalu in prevodu,
-       
imetnike pravic avtorjev, poustvarjalcev in proizvajalca videograma ali
fonograma oziroma zastopnika, ki uveljavlja kolektivno varstvo teh pravic,
-       
razmnoževalca, izdajatelja in založnika ter njihove odgovorne osebe,
-       
obseg pravic, ki jih pridobi kupec.
Določba prejšnjega odstavka ne velja za videogram oziroma fonogram,
ki je namenjen izvozu.
Fizična ali pravna oseba ne sme videograma oziroma fonograma
uvoziti z namenom nadaljnjega trženja, če na njem niso označeni vsaj:
-       
naslov avtorskega dela,
-       
imetniki pravic avtorjev, poustvarjalcev in proizvajalca videograma ali
fonograma oziroma zastopnik, ki uveljavlja kolektivno varstvo teh pravic,
-       
obseg pravic, ki jih pridobi kupec.
Fizična ali pravna oseba, ki daje v najem, javno predvaja ali
trži videograme oziroma fonograme, ne sme za potrebe svoje dejavnosti
razpolagati z videogrami oziroma fonogrami, ki niso označeni:
-       
s podatki iz prvega odstavka tega člena, če gre za videograme oziroma
fonograme domačega založnika;
-       
s podatki iz prejšnjega odstavka, če gre za uvožene videograme oziroma
fonograme.
4. člen
Če fizična ali pravna oseba, ki videogram oziroma fonogram
razmnožuje, ni hkrati tudi njegov izdajatelj oziroma založnik, mora pred
pričetkom razmnoževanja od naročnika pridobiti dokumentacijo iz prvega odstavka
2. člena tega zakona.
Fizična ali pravna oseba, ki razmnožuje videogram oziroma
fonogram, namenjen trženju, dajanju v najem, javnemu predvajanju ali drugi
obliki posredovanja, mora v 15 dneh po končanem razmnoževanju en izvod
videograma oziroma fonograma skupaj z dokumentacijo iz prvega odstavka 2. člena
tega zakona poslati Narodni in univerzitetni knjižnici v Ljubljani. (prenehal veljati)
Knjižnica iz prejšnjega odstavka vodi register v državi
razmnoževanih videogramov in fonogramov kot javno knjigo. (prenehal veljati)
5. člen
Če se videogram ne daje v najem oziroma javno predvaja v
izvirniku, mora biti podnaslovljen ali simultano prevajan ali sinhroniziran v
slovenščino, na območjih, ki so določena kot narodnostno mešana, pa lahko v
italijanščino in madžarščino.
Izjeme od prejšnjega odstavka lahko dovoli ministrstvo,
pristojno za kulturo, v primerih, ko zaradi tehničnih in drugih objektivnih
ovir ali zaradi omejene eksploatacije ni utemeljeno zahtevati izpolnitev
obveznosti iz prejšnjega odstavka, če bi to pomenilo omejevanje dostopnosti do
umetniških, znanstvenih ali izobraževalnih vsebin na videogramu.
6. člen
Nadzor nad izvajanjem tega zakona opravlja tržna inšpekcija.
Kadar pooblaščena oseba tržne inšpekcije pri opravljanju
nadzora nad izvajanjem tega zakona utemeljeno sumi, da je storjen prekršek,
začasno zaseže predmete, ki so bili uporabljeni ali namenjeni za prekršek, ali
so nastali s prekrškom.
Pooblaščena oseba tržne inšpekcije preda predmete, ki jih
začasno zaseže, takoj s predlogom za uvedbo postopka o prekršku pristojnemu
organu za postopek o prekrških.
6.a člen
Z denarno kaznijo najmanj 1,000.000 tolarjev se kaznuje za
prekršek pravna oseba ali posameznik, ki stori prekršek v zvezi s samostojnim
opravljanjem dejavnosti, če opravlja reproduktivno video oziroma avdio
dejavnost brez registracije (prvi odstavek 2. člena).
Z denarno kaznijo najmanj 100.000 tolarjev se kaznuje za
prekršek tudi odgovorna oseba pravne osebe, ki stori prekršek iz prejšnjega
odstavka.
Z denarno kaznijo najmanj 100.000 tolarjev se kaznuje za
prekrške posameznik, ki stori prekršek iz prvega odstavka tega člena.
7. člen
Z denarno kaznijo najmanj 1,000.000 tolarjev se kaznuje za
prekršek pravna oseba ali posameznik, ki stori prekršek v zvezi s samostojnim
opravljanjem dejavnosti,
1.     
če na zahtevo pooblaščene osebe tržne inšpekcije ne predloži pisnega
dokazila, da ima v zvezi z opravljanjem dejavnosti iz 1. člena tega zakona urejena
razmerja z imetniki pravic avtorjev, poustvarjalcev in proizvajalcev
videogramov oziroma fonogramov (prvi odstavek 2. člena);
2.     
(črtana);
3.     
če razmnožuje, izdaja oziroma zalaga videogram oziroma fonogram, ne da
bi na samem videogramu oziroma fonogramu ali na embalaži označila podatke iz
prvega odstavka 3. člena;
4.     
če z namenom nadaljnjega trženja uvozi videogram oziroma fonogram, ki
nima označenih vsaj podatkov iz tretjega odstavka 3. člena;
5.     
če daje v najem, javno predvaja ali trži videogram oziroma fonogram, ki
ni označen v skladu s četrtim odstavkom 3. člena;
6.     
če razmnožuje videogram oziroma fonogram, ne da bi pred pričetkom
proizvodnje od naročnika pridobila dokumentacijo iz prvega odstavka 2. člena
(prvi odstavek 4. člena);
7.     
(prenehala
veljati);
8.     
če z dnem uveljavitve tega zakona ne umakne iz prometa videogramov
oziroma fonogramov, ki ne izpolnjujejo pogojev iz 2. in 3. člena tega zakona
(11. člen).
Z denarno kaznijo najmanj 80.000 tolarjev se kaznuje za
prekršek tudi odgovorna oseba pravne osebe, ki stori prekršek iz prvega
odstavka tega člena.
8. člen
Z denarno kaznijo najmanj 100.000 tolarjev se kaznuje za
prekršek posameznik, ki stori prekršek iz prejšnjega člena.
9. člen
Z denarno kaznijo najmanj 300.000 tolarjev se kaznuje za
prekršek pravna oseba ali posameznik, ki stori prekršek v zvezi s samostojnim
opravljanjem dejavnosti iz 1. člena tega zakona, če daje v najem oziroma javno
predvaja videogram, ki je podnaslovljen ali simultano prevajan ali
sinhroniziran v slovenščino v nasprotju s 5. členom.
Z denarno kaznijo najmanj 100.000 tolarjev se kaznuje za
prekršek iz prejšnjega odstavka tudi odgovorna oseba pravne osebe.
Z denarno kaznijo najmanj 100.000 tolarjev se kaznuje
posameznik, ki stori prekršek iz prvega odstavka tega člena.
10. člen
Storilcem prekrškov iz 6.a, 7., 8. in 9. člena tega zakona se
poleg denarne kazni obvezno izreče tudi varstveni ukrep odvzema predmetov, ki
so bili uporabljeni ali namenjeni za prekršek ali so nastali s prekrškom.
Odvzeti predmeti iz prejšnjega odstavka se uničijo.

Zakon o pogojih za opravljanje reproduktivne
video in avdio dejavnosti (Uradni list RS, št. 42/94)
vsebuje naslednje prehodne in končne določbe:
»11. člen
Z dnem uveljavitve tega zakona morajo fizične in pravne
osebe, ki opravljajo dejavnost iz 1. člena tega zakona, umakniti iz prometa vse
videograme oziroma fonograme, za katere niso izpolnjeni pogoji iz 2. in 3.
člena tega zakona.
12. člen
Fizične in pravne osebe, ki so bile registrirane za
izposojanje videogramov še pred uveljavitvijo tega zakona, lahko videograme, za
katere so izpolnjeni pogoji iz 2. in 3. člena tega zakona, niso pa
podnaslovljeni ali sinhronizirani v skladu s 5. členom tega zakona, še naprej
izposojajo, vendar ne več kot eno leto od uveljavitve tega zakona, pod pogojem,
da so v roku 30 dni od uveljavitve tega zakona predložili ministrstvu,
pristojnemu za kulturo, popis takšnih videogramov.
Iz evidence iz prejšnjega odstavka mora biti razvidno, kateri
so taki videogrami.
13. člen
Z uveljavitvijo tega zakona prenehata veljati tretji in
četrti odstavek 29. člena zakona o kulturno umetniških dejavnostih in o
posredovanju kulturnih vrednot (Uradni list SRS, št. 10/84 in 42/86).
14. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi zakona o pogojih za
opravljanje reproduktivne video in avdio dejavnosti (Uradni list RS, št. 50/94)
spreminja 14. člen zakona tako, da se glasi:
»14. člen
Ta zakon začne veljati petnajsti dan po objavi v Uradnem
listu Republike Slovenije.
Določbi drugega in tretjega odstavka 2. člena tega zakona se
ne uporabljata do uveljavitve predpisov iz četrtega odstavka 2. člena tega
zakona, vendar najdalj tri mesece po uveljavitvi tega zakona.«;
ter vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah zakona o
pogojih za opravljanje reproduktivne video in avdio dejavnosti (Uradni list RS,
št. 1/95)
spreminja 14. člen zakona tako, da se glasi:
»14. člen
Ta zakon začne veljati petnajsti dan po objavi v Uradnem
listu Republike Slovenije.«;
ter vsebuje naslednjo končno določbo:
»6. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o obveznem izvodu publikacij – ZOIPub (Uradni
list RS, št. 69/06)
v zvezi s prenehanjem veljavnosti drugega in tretjega odstavka 4. člena in
sedme točke 7. člena zakona določa:
»Določbe predpisov iz prejšnjega odstavka se uporabljajo do
začetka uporabe tega zakona.«;
ter vsebuje naslednjo končno določbo:
»26. člen
(uveljavitev in začetek
uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne po preteku treh mesecev od
uveljavitve.«.