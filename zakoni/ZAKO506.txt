I. TEMELJNE DOLOČBE
1. člen
(1) Ta zakon ureja način in oblike
intervencij v kmetijski proizvodnji (v nadaljnjem besedilu: intervencije)
zaradi uresničevanja nalog, ki jih SR Slovenija in občine prevzamejo z
družbenim planom na področju razvoja kmetijstva in proizvodnje hrane in za
izvajanje dogovorjene politike prehrane ter za zaščito življenjske ravni
delovnih ljudi in občanov z izvajanjem določene politike cen.
(2) Ta zakon zagotavlja tudi način
soodločanja porabnikov hrane pri oblikovanju in sprejemanju programov razvoja
kmetijske proizvodnje.
2. člen
(1) Intervencije se določajo z letno
resolucijo o izvajanju nalog srednjeročnega družbenega plana.
(2) Če je potrebno zagotoviti trajnost
pogojev razvoja in dohodkovne stabilnosti določene usmeritve v kmetijski
proizvodnji in predelavi, ali če to zahtevajo z družbenim planom določeni
razvojni cilji, se inintervencije lahko sprejmejo tudi za vse obdobje izvajanja
srednjeročnega družbenega plana.
3. člen
(1) Intervencije se uvedejo za
določeno časovno obdobje in se lahko ukinejo pred iztekom s predpisom
določenega roka veljavnosti, če prenehajo razlogi, zaradi katerih so bile
uvedene.
(2) Intervencije iz prvega odstavka prejšnjega
člena se uvedejo s predpisom izvršnega sveta skupščine družbenopolitične
skupnosti.
(3) Intervencije iz drugega odstavka
prejšnjega člena se uvedejo s posebnim zakonom ali odlokom skupščine
družbenopolitične skupnosti.
4. člen
Sredstva za intervencije se zagotavljajo iz
sredstev, ki jih samoupravno združujejo delavci namensko iz skladov skupne
porabe, iz sredstev rezerv in iz osebnih dohodkov v temeljni organizaciji
združenega dela in delovni skupnosti in iz sredstev proračunov
družbenopolitičnih skupnosti ter iz drugih virov.
5. člen
Sredstva za intervencije se izplačujejo iz
posebnih samoupravnih skladov za intervencije v kmetijstvu in porabi hrane
oziroma iz proračunov družbenopolitičnih skupnosti, v skladu s posebnimi
predpisi, družbenimi dogovori in samoupravnimi sporazumi.
II. INTERVENCIJE V PROIZVODNJI HRANE
6. člen
Intervencije v proizvodnji hrane po tem
zakonu so: premije, nadomestila in regresi ter intervencije za krepitev
materialne podlage dela pri kmetijskih proizvajalcih.
7. člen
(1) Premije se uvedejo v primerih
razvijanja novih usmeritev v proizvodnji ali v primerih, ko doseženi dohodek v
organizirani kmetijski proizvodnji ne zagotavlja materialnih pogojev za izvedbo
z družbenim planom določenih nalog.
(2) Nadomestila v proizvodnji se uvedejo,
ko je delavcem organizacije združenega dela ali članom organizacije združenih
kmetov z ukrepi ekonomske politike ali z drugimi ukrepi družbenopolitičnih
skupnosti onemogočeno doseči dohodek, ki bi omogočil v okviru doseženega
celotnega prihodka nadomestitev vrednosti sredstev, porabljenih v
reprodukcijskem procesu, zagotovil reprodukcijsko obstoječe materialne podlage
dela in zagotovil materialno osnovo samoupravljanja delavcev organizacije
združenega dela ali članov organizacije združenih kmetov pri razporejanju
sredstev za osebno, skupno in splošno porabo ter za razširitev materialne
osnove dela v okviru obveznosti, prevzetih s samoupravnimi sporazumi o temeljih
planov.
(3) Regresi v proizvodnji so ukrep, s
katerim se z znižanjem cen reprodukcijskih materialov znižajo materialni
stroški proizvodnje; uvedejo se lahko tudi z namenom pospeševanja rabe
reprodukcijskih materialov, ki vplivajo na usmeritev ali obseg proizvodnje.
(4) Intervencije za krepitev materialne
osnove dela se uvedejo zaradi pospešitve procesa združevanja dela, sredstev in
kmetijskih zemljišč. Sredstva teh intervencij se dodelijo organizacijam
združenih kmetov ali njihovih skupnostim za pospeševanje proizvodnje, razvoja
in združevanja, v skladu in v sorazmerju z njihovimi programi.
8. člen
(1) Intervencije iz prejšnjega člena se
določijo v znesku na enoto tržne proizvodnje, v obliki deleža pri
sofinanciranju določenega programa ali v drugačni obliki, v skladu s posebnim
predpisom, družbenim dogovorom ali samoupravnim sporazumom.
(2) V posebnih primerih iz četrtega
odstavka prejšnjega člena se lahko zagotovi tudi pokrivanje tečajnih razlik za
določene tuje kredite in uvede nadomestilo dela obresti za določene kredite,
dane v skladu s posebnimi predpisi.
III. INTERVENCIJE V PORABI HRANE
9. člen
Zaradi uresničevanja politike cen na ravni,
ki zagotavlja izvajanje te politike v skladu z letno dogovorjenimi okviri,
zaradi usmerjanja prehrane delovnih ljudi in občanov na večjo porabo kvalitetne
domače hrane in zaradi zaščite življenjske ravni prebivalcev SR Slovenije, se
lahko uvede kompenziranje maloprodajnih cen hrane (v nadaljnjem besedilu:
regresi).
10. člen
(1) Regresi se uvedejo z odlokom izvršnega
sveta skupščine družbenopolitične skupnosti, če je za uvedbo dana podlaga v
zakonu, družbenem dogovoru, dogovoru o izvajanju določenih planskih nalog ali v
letni resoluciji skupščine družbenopolitične skupnosti za izvajanje družbenega
plana.
(2) Regresi se določijo v korist porabnikov
hrane v višini denarne razlike, med proizvajalčevo prodajno ceno, določeno z
odlokom in določeno maloprodajno ceno.
IV. DRUGE INTERVENCIJE NA PODROČJU KMETIJSTVA
11. člen
(1) Druge intervencije se v skladu z
zakonom uvedejo v primeru, ko je zaradi posebnega zgodovinskega oziroma
kulturnega pomena določenih objektov ali dobrin v splošni rabi, povezanih z
načinom rabe zemlje, ugotovljen splošni družbeni interes za njihovo varstvo
oziroma ohranitev.
(2) V proračunih družbenopolitičnih
skupnosti se določijo sredstva potrebna za njihovo varstvo oziroma ohranitev.
V. NAČIN UPRAVLJANJA S SREDSTVI ZA INTERVENCIJE
12. člen
(1) Za upravljanje s sredstvi za
intervencije, ki jih uvede SR Slovenija in se v skladu s 5. členom tega zakona
ne izplačujejo neposredno iz proračuna republike, se s tem zakonom ustanovi
samoupravni sklad za intervencije v kmetijstvu in porabi hrane v SR Sloveniji
(v nadaljnjem besedilu: sklad).
(2) Sklad je pravna oseba s pravicami in
obveznostmi, ki so določene z zakonom oziroma statutom sklada.
13. člen
S sredstvi samoupravnega sklada iz 5. člena
tega zakona upravljajo podpisniki samoupravnega sporazuma o temeljih
srednjeročnega plana razvoja kmetijstva in živilstva SR Slovenije, druge
temeljne organizacije združenega dela in delovne skupnosti, ki so združile
sredstva v skladu in samoupravno organizirani porabniki hrane, v skladu s
programom sklada in predpisi o uvedbi posameznih intervencij.
14. člen
(1) Organ upravljanja sklada je skupščina
sklada. V skupščino sklada delegirajo polovico delegatov proizvajalci, povezani
v Kmetijsko-živilski razvojni skupnosti in v Zadružni zvezi Slovenije, polovico
pa druge temeljne organizacije združenega dela in delovne skupnosti, ki so
združile sredstva v skladu, ter porabniki hrane, združeni v samoupravnih
skupnostih za oskrbo v občinah.
(2) Podrobnejša ureditev organizacije in
delovanja sklada se določi s statutom sklada, ki ga sprejme skupščina sklada.
(3) Administrativno-tehnična in druga
opravila za sklad opravlja Kmetijsko-živilska razvojna skupnost Slovenije.
15. člen
Sredstva sklada za intervencije po tem
zakonu se uporabijo na podlagi predpisov iz 3. člena tega zakona, v skladu z
letnim programom dela sklada in v skladu z letno resolucijo za izvajanje
družbenega plana SR Slovenije.
16. člen
(1) Sklad predloži program dela in finančni
načrt za naslednje leto, po sprejemu na skupščini sklada, Izvršnemu svetu
Skupščine SR Slovenije do 15. oktobra v tekočem letu.
(2) Zaključni račun, poročilo o izvršitvi
letnega programa dela in poročilo o porabi sredstev, ki so bila zagotovljena z
republiškim proračunom, predloži sklad, po sprejemu na skupščini sklada,
Izvršnemu svetu Skupščine SR Slovenije za vsako preteklo leto do 30. marca v
tekočem letu.
17. člen
(1) Na podlagi dokumentov iz prejšnjega
člena Izvršni svet Skupščine SR Slovenije ugotavlja usklajenost dela in
programov sklada z usmeritvami družbenega plana SR Slovenije.
(2) Ko Izvršni svet Skupščine SR Slovenije
ugotovi, da je program dela sklada usklajen z družbenim planom SR Slovenije,
predlaga Skupščini SR Slovenije, da s svojim aktom določi potrebni del sredstev
SR Slovenije, ki so v skladu s finančnim načrtom sklada potrebni za zagotovitev
izvedbe programa del sklada.
18. člen
Podrobnejše predpise v zvezi z uveljavljanjem
intervencij v proizvodnji hrane izda republiški sekretar za kmetijstvo,
gozdarstvo in prehrano, predpise s področja uveljavljanja intervencij v porabi
hrane pa Republiški komite za tržišče in cene, in sicer napozneje v treh
mesecih po uveljavitvi tega zakona oziroma najpozneje v enem mesecu po
uveljavitvi akta iz drugega odstavka 17. člena tega zakona.
19. člen
Terjatve in obveznosti sklada do
republiškega proračuna, ki izvirajo iz izvajanja posebnih predpisov iz 3. člena
tega zakona, se poravnajo v naslednjem letu.
20. člen
(1) Za izvajanje intervencij po tem zakonu,
ki jih uvede občina, se lahko z odlokom občinske skupščine ustanovi ustrezen
samoupravni sklad.
(2) Za zagotavljanje in upravljanje
sredstev v samoupravnih skladih, ki jih ustanovijo občine, se smiselno
uporabljajo določbe 12. do 18. člena tega zakona.
VI. PREHODNE IN KONČNE DOLOČBE
21. člen
Uporabo sredstev za intervencije v
proizvodnji hrane nadzira Republiški kmetijski inšpektorat, uporabo sredstev
intervencij v porabi hrane pa inšpekcijski organi za tržišče in cene.
22. člen
(1) Pripravo za sklic ustanovne skupščine
sklada iz 12. člena tega zakona opravi Kmetijska živilska razvojna skupnost
Slovenije v sodelovanju z Gospodarsko zbornico Slovenije in Zadružno zvezo
Slovenije.
(2) Konstituiranje sklada iz prejšnjega
odstavka se opravi najpozneje v treh mesecih po uveljavitvi tega zakona.
23. člen
V občinah, kjer še niso ustanovljene
samoupravne skupnosti za oskrbo, delegirajo delegate v skupščino sklada
občinske skupščine.
24. člen
Ta zakon začne veljati osmi dan po objavi v
Uradnem listu SRS.
Št. 426-4/78
Ljubljana, dne 25. decembra 1978.
Skupščina Socialistične republike
Slovenije
Predsednik
Milan Kučan l. r.