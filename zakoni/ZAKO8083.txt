I. SPLOŠNE DOLOČBE
1. člen
(vsebina zakona)
(1) Ta zakon ureja celovito obravnavo otrok in mladostnikov
oziroma mladostnic (v nadaljnjem besedilu: mladostnik) s čustvenimi in
vedenjskimi težavami, ki so vključeni v vrtce in šole, ter otrok s čustvenimi
in vedenjskimi motnjami, ki so nameščeni v strokovnih centrih za otroke s
čustvenimi in vedenjskimi težavami ter motnjami (v nadaljnjem besedilu:
strokovni center).
(2) Otroci in mladostniki, ki jih strokovni center obravnava,
so:
-       
otroci in mladostniki s čustvenimi in vedenjskimi težavami, ki se v
obravnavo strokovnega centra vključijo do 21. leta starosti ter imajo
psihosocialne težave, ki se kažejo kot vedenjske, čustvene, učne ali druge
težave v njihovem odraščanju, vendar še niso usmerjeni kot otroci s čustvenimi
in vedenjskimi motnjami v skladu z zakonom, ki ureja usmerjanje otrok s
posebnimi potrebami, niti niso obravnavani kot otroci in mladostniki, ki bi
potrebovali namestitev v skladu z zakonom, ki ureja družinska razmerja,
-       
otroci in mladostniki s čustvenimi in vedenjskimi motnjami, v skladu z
zakonom, ki ureja usmerjanje otrok s posebnimi potrebami, in otroci in
mladostniki s težavami na socialno čustvenem področju, obravnavani v skladu z
zakonom, ki ureja celostno zgodnjo obravnavo predšolskih otrok s posebnimi
potrebami,
-       
otroci in mladostniki, nameščeni v skladu z zakonom, ki ureja družinska
razmerja,
-       
mladoletniki s pridobljeno popolno poslovno sposobnostjo in polnoletne
osebe, ki so bile v skladu z zakonom, ki ureja družinska razmerja, v strokovni
center vključene pred polnoletnostjo, s pisno privolitvijo,
-       
mladoletniki in mlajši polnoletniki, ki jim je bil izrečen vzgojni ukrep
oddaje v zavod v skladu z zakonom, ki ureja obravnavanje mladoletnih storilcev
kaznivih dejanj.
(3) V tem zakonu se izraz »otrok ali mladostnik« uporablja za
otroka in mladostnika iz drugega odstavka tega člena. Samostojna navedba izraza
»mladostnik« pomeni mladostnika, starega od 15 do 26 let.
2. člen
(strokovni center)
(1) Strokovni center je zavod za vzgojo in izobraževanje
otrok in mladostnikov s posebnimi potrebami, ustanovljen za vzgojo in
izobraževanje otrok s čustvenimi in vedenjskimi motnjami ter težavami.
(2) Strokovni center opravlja naloge iz 4. člena tega zakona,
določeni strokovni centri pa tudi naloge v zvezi z usklajevanjem sodelovanja
strokovnih centrov na posameznem območju.
(3) Minister, pristojen za vzgojo in izobraževanje (v
nadaljnjem besedilu: minister), v skladu z merili za oblikovanje javne mreže
določi strokovne centre iz prejšnjega odstavka. Če je na posameznem območju več
strokovnih centrov, minister določi tistega, ki opravlja tudi naloge v zvezi z
usklajevanjem sodelovanja vseh strokovnih centrov na posameznem območju.
3. člen
(cilji in načela delovanja strokovnih centrov)
Strokovni center otrokom in mladostnikom zagotavlja celostno
obravnavo ter ustvarja ustrezne razmere za doseganje učno-vzgojnih ciljev,
preventivno-varstvenih ciljev, kompenzacijskih ciljev ter osebnostnih in
psihosocialnih integracijskih ciljev. Ob tem deluje po naslednjih načelih:
1.     
največja korist otrok in mladostnikov,
2.     
enake možnosti s hkratnim upoštevanjem različnih potreb otrok in
mladostnikov,
3.     
čimprejšnja pomoč otrokom in mladostnikom z zagotavljanjem kontinuitete
pomoči z izvajanjem preventivnih nalog iz 6. člena tega zakona,
4.     
individualizacija s pripravo in spremljanjem izvajanja
individualiziranega programa za vsakega posameznega otroka ali mladostnika, ki
temelji na strokovnem socialnopedagoškem delu ter razumevanju funkcionalnosti
čustvovanja in vedenja otroka ali mladostnika iz 11. člena tega zakona,
5.     
sodelovanje otroka ali mladostnika pri načrtovanju vzgoje in lastnega
razvoja v okviru vzgojnega procesa ter pri pripravi in evalvaciji
individualiziranega programa,
6.     
varno, stabilno in predvidljivo okolje z zagotavljanjem ustreznih razmer
za prebivanje v posameznih vrstah skupin iz 13. člena tega zakona,
7.     
sodelovanje z družino in za otroka ali mladostnika pomembnimi osebami
ter usmerjenost socialnopedagoške pomoči v življenjsko okolje posameznika,
8.     
celostna obravnava otrok in mladostnikov v obliki timskega dela in
sodelovanja strokovnih delavcev različnih področij,
9.     
regionalizacija in deinstitucionalizacija z zagotavljanjem pomoči v
strokovnem centru z manjšimi enotami čim bližje domu.
4. člen
(naloge strokovnih centrov)
(1) Strokovni centri na določenem območju izvajajo naslednje
preventivne naloge:
-       
nudijo pomoč otrokom in mladostnikom s čustvenimi in vedenjskimi
težavami,
-       
nudijo pomoč in podporo vrtcem, šolam in zavodom za vzgojo in
izobraževanje otrok in mladostnikov s posebnimi potrebami (v nadaljnjem
besedilu: vrtci in šole) pri delu z otroki in mladostniki s čustvenimi in
vedenjskimi težavami ter motnjami,
-       
nudijo strokovno podporo staršem, zakonitim zastopnikom ali rejnikom (v
nadaljnjem besedilu: starši) in drugim za otroka ali mladostnika pomembnim
osebam,
-       
izvajajo dodatno strokovno pomoč v skladu z zakonom, ki ureja usmerjanje
otrok s posebnimi potrebami,
-       
vključujejo otroke in mladostnike v različne dnevne oblike dela.
(2) Strokovni centri na določenem območju za nameščene otroke
in mladostnike:
-       
zagotavljajo vse vrste namestitev v skladu z 8. členom tega zakona,
-       
izvajajo vzgojni program in zagotavljajo vse vrste skupin za vzgojo v
strokovnem centru in oblik dela iz 13. člena tega zakona,
-       
zagotavljajo vključitev v osnovnošolske in srednješolske izobraževalne
programe,
-       
nudijo celostno, multidisciplinarno obravnavo v sodelovanju z drugimi
službami, ki obravnavajo otroka ali mladostnika,
-       
nudijo podporo po izteku ukrepa sodišča.
(3) Strokovni centri za otroke in mladostnike skrbijo za
razvoj strokovnega dela na področju vzgoje in izobraževanja otrok in
mladostnikov s čustvenimi in vedenjskimi težavami ter motnjami. Pri opravljanju
nalog iz tega člena vključujejo tudi strokovnjake s področij pedopsihiatrije,
zdravstvene nege, psihoterapije, mediacije, obravnave odvisnosti in po potrebi
tudi druge strokovnjake.
(4) Strokovni center, ki usklajuje sodelovanje strokovnih
centrov na določenem območju, z drugimi strokovnimi centri na tem območju,
sklene pisni dogovor o izvajanju posameznih nalog, organizaciji dela in načinu
sodelovanja.
5. člen
(izvajanje javno veljavnih programov vzgoje in
izobraževanja)
(1) Strokovni center izvaja javno veljavni vzgojni program,
lahko pa tudi javno veljavne osnovnošolske in srednješolske izobraževalne
programe. Če strokovni center posameznega izobraževalnega programa ne izvaja,
ga otroku ali mladostniku zagotovi z vpisom v šolo, ki izvaja ta program.
(2) Strokovni centri izvajajo vzgojni program vse dni v letu.
II. OBRAVNAVA OTROK IN MLADOSTNIKOV S ČUSTVENIMI IN
VEDENJSKIMI TEŽAVAMI
6. člen
(obravnava otrok in mladostnikov s čustvenimi in vedenjskimi
težavami)
(1) Strokovni center otroku ali mladostniku s čustvenimi in
vedenjskimi težavami nudi kontinunuiteto pomoči, ki zajema:
-       
svetovanje vrtcu, šoli ali staršem, lahko pa tudi za otroka ali
mladostnika pomembnim osebam,
-       
pomoč mobilnega tima,
-       
pripravo strokovnega poročila mobilnega tima.
(2) Svetovanje iz prve alineje prejšnjega odstavka se izvaja
po pisnem zaprosilu vrtca ali šole, ki s svojimi strokovnimi delavci otroku ali
mladostniku s čustvenimi in vedenjskimi težavami ne zmore več zagotavljati
ustrezne pomoči. Vrtec ali šola zaprosilu priložita tudi poročilo, iz katerega
je razviden obseg in vrsta pomoči, ki je bila predhodno zagotovljena otroku ali
mladostniku.
(3) Za svetovanje iz prve alineje prvega odstavka tega člena
lahko strokovni center pisno zaprosijo tudi starši, mladostnik ali center za
socialno delo.
(4) Strokovni center odloči o zagotavljanju pomoči iz prve
alineje prvega odstavka tega člena v desetih dneh od prejema zaprosila.
(5) Če strokovni center presodi, da svetovanje ne zadošča,
ravnatelj ali ravnateljica (v nadaljnjem besedilu: ravnatelj) strokovnega
centra v najkrajšem možnem času oblikuje mobilni tim, v katerem sodelujejo
strokovni delavci različnih strok, glede na težave posameznega otroka ali
mladostnika. Mobilni tim skupaj z vrtcem ali šolo in starši načrtuje posamezne
cilje za premagovanje čustvenih in vedenjskih težav otroka ali mladostnika,
izvaja pomoč, spremlja doseganje ciljev ter načrtuje morebitno nadaljnjo pomoč.
Mobilni tim po končani obravnavi za vrtec ali šolo pripravi strokovno poročilo.
(6) Če pomoč mobilnega tima ne zadošča, mobilni tim v
strokovnem poročilu predlaga nadaljnjo pomoč otroku ali mladostniku, in sicer:
-       
uvedbo postopka usmerjanja,
-       
vključitev v dnevne oblike dela,
-       
napotitev v center za zgodnjo obravnavo oziroma za duševno zdravje ali
-       
da pobudo pristojnemu centru za socialno delo za obravnavo družine v
okviru njegovih pristojnosti.
(7) Vrtec ali šola po izdaji strokovnega poročila iz
prejšnjega odstavka z njim seznani starše. Strokovno poročilo vrtec ali šola
vloži v osebno mapo otroka ali učenca oziroma v evidenco o dijakih, ki jih
obravnava svetovalna služba.
(8) Če je v strokovnem poročilu iz petega odstavka tega člena
kot oblika pomoči predlagana vključitev otroka ali mladostnika v dnevne oblike
dela v strokovnem centru, ga strokovni center na predlog staršev ali
mladostnika vključi v javno veljavni izobraževalni ali vzgojni program ter zanj
pripravi individualizirani program iz 11. člena tega zakona.
III. OBRAVNAVA OTROK IN MLADOSTNIKOV S ČUSTVENIMI IN
VEDENJSKIMI MOTNJAMI
7. člen
(obravnava otrok in mladostnikov s čustvenimi in vedenjskimi
motnjami)
Otroci in mladostniki s čustvenimi in vedenjskimi motnjami so
otroci in mladostniki, ki so usmerjeni v skladu z zakonom, ki ureja usmerjanje
otrok s posebnimi potrebami, ali otroci s primanjkljaji, ovirami oziroma
motnjami na socialno-čustvenem področju v skladu z zakonom, ki ureja celostno
zgodnjo obravnavo predšolskih otrok s posebnimi potrebami, in ki potrebujejo
dodatno strokovno pomoč ter prilagojeno izvajanje javno veljavnih
izobraževalnih programov. Strokovni center za otroke iz prejšnjega stavka lahko
izvaja dodatno strokovno pomoč in pomoč iz 6. člena tega zakona.
IV. NAMESTITEV IN OSKRBA V STROKOVNEM CENTRU
8. člen
(nameščanje)
(1) Otrok in mladostnik se v strokovni center namestita po
izvedenem nujnem odvzemu s strani centra za socialno delo v skladu z zakonom,
ki ureja družinska razmerja, ali z odločbo o namestitvi v skladu z zakonom, ki
ureja nepravdni postopek, in zakonom, ki ureja družinska razmerja, ali z
odločbo o izreku vzgojnega ukrepa oddaje v vzgojni zavod v skladu z zakonom, ki
ureja obravnavanje mladoletnih storilcev kaznivih dejanj.
(2) Center za socialno delo po izvedenem nujnem odvzemu
otroka namesti v strokovni center, ki na določenem območju usklajuje
sodelovanje strokovnih centrov. Sodišče z odločbo o namestitvi ali center za
socialno delo po izdaji odločbe o izreku vzgojnega ukrepa oddaje v vzgojni
zavod določi strokovni center, ki na določenem območju usklajuje sodelovanje
strokovnih centrov. Pri tem za otroka ali mladostnika praviloma določi
strokovni center na območju, kjer otrok ali mladostnik prebiva. Izjemoma določi
strokovni center izven območja, kjer otrok ali mladostnik prebiva, če za to
obstajajo utemeljeni razlogi.
(3) Strokovni center, ki usklajuje sodelovanje strokovnih
centrov na posameznem območju, je pristojen za razporeditev otroka ali
mladostnika v strokovni center znotraj območja glede na vrsto pomoči, ki jo
otrok ali mladostnik potrebuje. Če ga razporedi v drug strokovni center znotraj
istega določenega območja, o tem obvesti pristojno sodišče in pristojni center
za socialno delo.
9. člen
(ogled in podpis dogovora)
(1) Strokovni delavci centra za socialno delo, razen v
primeru nujnega odvzema otroka s strani centra za socialno delo, in, če je le
mogoče, s strokovnimi delavci strokovnega centra, organizirajo in opravijo
informativni pogovor z otrokom ali mladostnikom in starši, jim predstavijo
dejavnosti, oblike dela in možnosti pomoči ter se dogovorijo za ogled strokovnega
centra oziroma skupine iz 13. člena tega zakona, kamor se otrok ali mladostnik
namesti. Otroka ali mladostnika ter starše strokovni center pisno seznani s
pravili strokovnega centra ter določbami tega zakona, otroka in mladostnika pa
na njemu razumljiv način posebej seznani s pravili vedenja in ukrepi v primeru
kršitev.
(2) Ravnatelj strokovnega centra, otrok ali mladostnik ter
starši najpozneje ob namestitvi podpišejo dogovor o medsebojnem sodelovanju,
razen v primeru nujnega odvzema.
10. člen
(dokumentacija)
(1) Strokovni center, v katerem otrok ali mladostnik prebiva,
ima po pravnomočnosti odločbe o namestitvi ali odločbe o izreku vzgojnega
ukrepa oddaje v vzgojni zavod (v nadaljnjem besedilu: odločba sodišča) pravico
do brezplačnega vpogleda v dokumentacijo o otroku ali mladostniku in njegovi
družini, ki je bila podlaga za njegovo namestitev ali je nastala v okviru
sodnega postopka, ter do njenega prepisa, izpisa ali kopiranja.
(2) Strokovni center ima v času namestitve pravico, da se pri
osebnem zdravniku otroka ali mladostnika seznani z njegovim zdravstvenim
stanjem.
(3) Strokovni center pridobi poročilo vrtca ali šole, v
katerega je ali je bil otrok ali mladostnik vključen, ter ima pravico do
brezplačnega vpogleda v dokumentacijo o otroku ali mladostniku ter do njenega
prepisa, izpisa ali kopiranja.
(4) Pridobljeno dokumentacijo strokovni center hrani in
uporablja izključno za namen dela z otrokom ali mladostnikom. V primerih
razporeditve ali premestitve otroka ali mladostnika znotraj določenega območja
se dokumentacija pošlje strokovnemu centru, v katerega je otrok razporejen ali
premeščen.
11. člen
(strokovna skupina in individualizirani program)
(1) Ravnatelj strokovnega centra za vsakega otroka ali
mladostnika v osmih dneh po namestitvi imenuje strokovno skupino, v kateri sta
poleg strokovnih delavcev strokovnega centra tudi predstavnik pristojnega
centra za socialno delo in predstavnik šole, v katero je otrok ali mladostnik
vključen. Delo strokovne skupine vodi in usklajuje strokovni delavec ali
strokovna delavka (v nadaljnjem besedilu: strokovni delavec) strokovnega
centra. Če otrok ali mladostnik potrebuje zdravstvene storitve za duševno
zdravje, sodeluje pri pripravi individualiziranega programa tudi pristojni
center za duševno zdravje otrok in mladostnikov.
(2) Strokovna skupina iz prejšnjega odstavka v 30 dneh od
imenovanja v sodelovanju z otrokom ali mladostnikom in njegovimi starši
pripravi individualizirani program. V njem na podlagi pogovora z otrokom ali
mladostnikom in starši ter dokumentacije določi cilje in oblike ter metode dela
z otrokom ali mladostnikom, oblike sodelovanja s starši ter nosilce posameznih
dejavnosti v skladu s smernicami za izdelavo individualiziranega programa, ki
so priloga vzgojnega programa.
(3) Strokovna skupina predlaga vključitev otroka ali
mladostnika v katero koli skupino v strokovnih centrih na določenem območju. O
predlogu odloči ravnatelj strokovnega centra na podlagi tretjega odstavka 8.
člena tega zakona.
(4) Strokovna skupina v sodelovanju z otrokom ali
mladostnikom in njegovimi starši individualizirani program po potrebi
dopolnjuje in spreminja, a najmanj dvakrat letno evalvira ter z evalvacijo
seznani pristojno sodišče, center za socialno delo, in če je otrok ali
mladostnik nameščen v skladu z zakonom, ki ureja mladoletne storilce kaznivih
dejanj, tudi državno tožilstvo. Če je mladostnik v strokovnem centru na podlagi
svojega pisnega soglasja, sodelovanje staršev ni obvezno.
(5) Če je ogroženo življenje otroka ali mladostnika, njegovih
vrstnikov ali zaposlenih v strokovnem centru ali če se otrok ali mladostnik
vede avtoagresivno ali heteroagresivno, ravnatelj v najkrajšem možnem času
skliče multidisciplinarni tim, ki ga sestavljajo člani strokovne skupine iz
prvega odstavka tega člena, starši in zdravnik, ki otroka ali mladostnika
obravnava. Na multidisciplinarni tim so lahko vabljeni tudi otrok ali
mladostnik ter druge zanj pomembne osebe, pristojno sodišče oziroma
predstavniki drugih organizacij, ki otroka ali mladostnika obravnavajo.
Multidisciplinarni tim sprejme ukrepe za nadaljnjo obravnavo otroka ali
mladostnika. Če starši oziroma otrok ali mladostnik niso prisotni na
multidisciplinarnem timu, predstavi predloge multidisciplinarnega tima staršem
in otroku ali mladostniku strokovna skupina. Strokovna skupina s sklepi
multidisciplinarnega tima dopolni individualizirani program za otroka ali
mladostnika.
12. člen
(vključitev v javno veljavne izobraževalne programe in
zaposlitev)
(1) Strokovni center vključi otroka ali mladostnika v
osnovnošolski ali srednješolski izobraževalni program, v izobraževanje odraslih
ali program produkcijske šole, ki je del vzgojnega programa.
(2) Če se otrok ali mladostnik izobražuje v izobraževalnem
programu, ki ga izvaja strokovni center, ta lahko sklene dogovor o sodelovanju
pri izvajanju izobraževalnega programa s srednjo šolo, ki izvaja isti program.
(3) Ne glede na zakon, ki ureja gimnazijsko izobraževanje, in
zakon, ki ureja poklicno in strokovno izobraževanje, se čas izobraževanja med
namestitvijo ne upošteva pri skupnem obsegu trajanja srednješolskega
izobraževanja. V času namestitve se otrok ali mladostnik lahko vpiše v
srednješolske programe tudi, če je pred namestitvijo že presegel predpisani
skupni obseg trajanja srednješolskega izobraževanja.
(4) Otroci in mladostniki, ki se vključujejo le v skupine v
dnevni obliki dela, se lahko izobražujejo v osnovnošolskih ali srednješolskih
izobraževalnih programih ali v programu produkcijske šole v strokovnem centru.
Otrok ali mladostnik ob vključitvi v program produkcijske šole pridobi status
dijaka.
(5) Mladostnik se v času namestitve, če se ne izobražuje,
lahko zaposli.
13. člen
(oblike dela in vrste skupin za vzgojo v strokovnem centru)
(1) V strokovnem centru se, glede na potrebe otrok in
mladostnikov, v skladu z normativi in standardi oblikujejo naslednje vrste
skupin:
-       
skupina v dnevni obliki dela,
-       
stanovanjska skupina,
-       
vzgojna skupina,
-       
intenzivna skupina,
-       
mladinsko stanovanje.
(2) Skupina v dnevni obliki dela se oblikuje za otroke in
mladostnike, ki ne prebivajo v strokovnem centru. Otroci in mladostniki se
vključujejo v javno veljavne osnovnošolske ali srednješolske izobraževalne
programe, ki jih strokovni center izvaja znotraj strokovnega centra, v dnevne
oblike vzgojnega programa znotraj stanovanjskih ali vzgojnih skupin, v
samostojne dnevne skupine ali v program produkcijske šole.
(3) Stanovanjska skupina deluje po načelu družinske vzgoje,
otroci in mladostniki se v času vključitve praviloma izobražujejo v javno
veljavnih izobraževalnih programih zunaj strokovnega centra.
(4) Vzgojna skupina praviloma deluje na isti lokaciji kot
strokovni center, otroci in mladostniki, ki so vanjo vključeni, se praviloma
izobražujejo v javno veljavnih izobraževalnih programih, ki jih izvaja
strokovni center.
(5) Intenzivna skupina je namenjena otrokom in mladostnikom,
ki zaradi težje problematike potrebujejo več pomoči ter bolj strukturirano in
intenzivnejšo pomoč oziroma terapevtsko obravnavo. Strokovni center lahko v tej
skupini zagotavlja višjo stopnjo varnosti otrok in mladostnikov s stalno
prisotnostjo strokovnih delavcev, o čemer odloči ravnatelj.
(6) Mladinsko stanovanje je praviloma namenjeno vključitvi
mladostnikov, ki po izteku ukrepa namestitve nimajo možnosti vrnitve v domače
okolje.
(7) Posamezna vrsta skupine se lahko glede na potrebe otrok
ali mladostnikov vsebinsko specializira (na primer glasbena, športna,
umetnostna skupina, terapevtska kmetija) ali preoblikuje iz ene vrste v drugo.
Strokovni center mora pred preoblikovanjem pridobiti soglasje ministra.
14. člen
(začasno bivališče in osebni dokumenti)
(1) Strokovni center za otroka ali mladostnika prijavi
začasno prebivališče v skladu z zakonom, ki ureja prijavo prebivališča.
(2) Starši strokovnemu centru za čas namestitve izročijo
osebne dokumente otroka ali mladostnika ter zdravstveno in bančno izkaznico, če
jo otrok ali mladostnik ima. Strokovna skupina iz prvega odstavka 11. člena
tega zakona glede na starost in zrelost otroka ali mladostnika presodi, ali ima
otrok ali mladostnik dokumente pri sebi, ali jih začasno ali ves čas nastanitve
hrani strokovni center.
15. člen
(odločba o usmeritvi)
Če ima otrok ali mladostnik ob namestitvi v strokovni center
odločbo o usmeritvi na podlagi zakona, ki ureja usmerjanje otrok s posebnimi
potrebami, strokovni center v 15 dneh od izvršljivosti odločbe sodišča o tem
obvesti Zavod Republike Slovenije za šolstvo. Ta na podlagi odločbe sodišča
znova odloči o usmeritvi otroka ali mladostnika, pri čemer upošteva, katero
pomoč otrok ali mladostnik prejema v okviru programov v strokovnem centru.
16. člen
(sodelovanje s starši)
Strokovna skupina iz prvega odstavka 11. člena tega zakona v
okviru individualiziranega programa pripravi načrt sodelovanja in svetovanja
staršem ter družini otroka ali mladostnika v strokovnem centru ali na domu
družine. Sodelovanje lahko vključuje tudi druge oblike aktivnosti v strokovnem
centru, vključitev v šolo za starše, v terapevtsko skupino in drugo.
17. člen
(sodelovanje s centrom za socialno delo)
(1) Center za socialno delo ob pripravi predloga pristojnemu
sodišču v skladu z zakonom, ki ureja nepravdni postopek, in zakonom, ki ureja
družinska razmerja, v vrtcu ali šoli, kamor je otrok ali mladostnik vključen
oziroma je bil nazadnje vključen, preveri, ali je bilo za otroka ali
mladostnika izdelano strokovno poročilo strokovnega centra iz šestega odstavka
6. člena tega zakona. Če je bilo izdelano, ga priloži dokumentaciji predloga.
(2) Pristojni center za socialno delo pripravi družino na
vključitev otroka ali mladostnika v strokovni center na podlagi načrta pomoči družini
in otroku v skladu z zakonom, ki ureja družinska razmerja. V času trajanja
ukrepa pristojni center za socialno delo spremlja njegovo izvajanje tako, da
nudi pomoč družini, sodeluje v strokovni skupini iz prvega odstavka 11. člena
tega zakona, sodeluje pri izvajanju individualiziranega programa otroka ali
mladostnika ter pripravi družino na vrnitev otroka ali mladostnika v domače
okolje. Center za socialno delo poročilo o izvajanju načrta pomoči družini in
otroku enkrat letno pošlje tudi strokovnemu centru.
(3) Če je otrok ali mladostnik nameščen na podlagi vzgojnega
ukrepa oddaje v zavod, center za socialno delo organizira prihod otroka ali
mladostnika v strokovni center v skladu z zakonom, ki ureja obravnavanje
mladoletnih storilcev kaznivih dejanj. Izvajanje ukrepa spremlja tako, da nudi
pomoč družini, sodeluje v strokovni skupini iz prvega odstavka 11. člena tega
zakona, sodeluje pri izvajanju individualiziranega programa otroka ali
mladostnika, ter pripravi družino na vrnitev otroka ali mladostnika v domače
okolje. Center za socialno delo poročilo o spremljanju ukrepa enkrat letno
pošlje tudi strokovnemu centru.
18. člen
(sodelovanje s pristojnim sodiščem)
Predstavnik pristojnega sodišča otroka ali mladostnika v
strokovnem centru lahko obišče, opravi pogovor z njim in s strokovno skupino
ter se seznani z evalvacijo iz četrtega odstavka 11. člena in s poročilom iz
drugega odstavka 17. člena tega zakona.
19. člen
(sodelovanje z zdravstvenimi službami)
(1) Strokovni center zaradi zagotovitve zdravstvene oskrbe
otroku ali mladostniku v času namestitve sklene z zdravstvenim domom pogodbo.
(2) Strokovni delavec strokovnega centra spremlja otroka ali
mladostnika na zdravstvene preglede, če je to potrebno, po dogovoru s
strokovnim centrom pa lahko tudi starši.
(3) Strokovni center obvešča starše o zdravstvenih
posebnostih otroka ali mladostnika v skladu z zakonom, ki ureja pacientove
pravice.
(4) Če je otrok ali mladostnik bolan ali prejema terapijo, je
dolžnost in odgovornost strokovnega delavca enaka dolžnosti in odgovornosti
starša kot laičnega sodelavca pri zdravstveni obravnavi ter spremljanju otroka
ali mladostnika.
20. člen
(zagotavljanje varnosti otrok ali mladostnikov)
(1) V strokovnem centru je prepovedano nasilje. O vsakem
zaznanem nasilju mora strokovni center pripraviti zapisnik.
(2) Ob nenadnem izbruhu avtoagresivnega ali heteroagresivnega
vedenja, zaradi katerega je ogroženo življenje otroka ali mladostnika, njegovih
vrstnikov ali zaposlenih ali če bi agresija lahko povzročila veliko
premoženjsko škodo ali obstaja sum kaznivega dejanja, ravna strokovni delavec v
skladu s standardi vedenja ob kriznih dogodkih, ki so del vzgojnega programa (v
nadaljnjem besedilu: standardi vedenja strokovnih delavcev ob kriznih
dogodkih). Strokovni delavec o dogodku pripravi poročilo in ga izroči
ravnatelju strokovnega centra.
(3) V primerih namerne povzročitve premoženjske škode lahko
ravnatelj strokovnega centra otroku ali mladostniku izreče alternativne vzgojne
ukrepe, in sicer pobotanje oziroma poravnavo, popravo škodljivih posledic
ravnanja, opravljanje dobrih del, lahko pa zahteva tudi povračilo škode. Višina
denarnega povračila se določi na podlagi dejanskega stroška popravila ali
zamenjave predmeta, ki ga je otrok ali mladostnik namerno poškodoval.
21. člen
(prepovedi)
(1) Na površinah, ki spadajo v strokovni center, je
prepovedano:
-       
uživanje alkohola ali prepovedanih drog,
-       
biti pod vplivom alkohola ali prepovedanih drog,
-       
posedovanje, ponujanje ali prodajanje alkohola in prepovedanih drog,
-       
posedovanje oziroma uporaba predmetov oziroma sredstev, ki ogrožajo
življenje, varnost in zdravje ljudi ali varnost premoženja.
(2) Če strokovni delavec sumi, da otrok ali mladostnik pri
sebi skriva prepovedane ali nevarne stvari, ki ogrožajo njegovo življenje ali
zdravje ali življenje in zdravje drugih, otroka ali mladostnika pozove, da jih
izroči prostovoljno, sicer opravi pregled osebnih stvari oziroma prostora. Pri
tem upošteva dostojanstvo otroka ali mladostnika. Strokovni delavec prepovedano
ali nevarno stvar zaseže. V primeru suma storitve prekrška ali kaznivega
dejanja, strokovni delavec o tem obvesti policijo.
(3) Strokovni delavec opravi pregled osebnih stvari in
prostora v skladu s standardi vedenja strokovnih delavcev ob kriznih dogodkih.
O vsakem pregledu osebnih stvari in prostora ali odvzemu prepovedane ali
nevarne stvari napiše poročilo in ga izroči ravnatelju strokovnega centra.
Ravnatelj strokovnega centra odloči o vrnitvi stvari otroku ali mladostniku ali
staršem ali izročitvi stvari policiji.
(4) Če strokovni delavec sumi, da je otrok ali mladostnik pod
vplivom alkohola ali prepovedanih drog, preizkus prisotnosti psihoaktivnih
snovi in njihovih presnovkov v telesu ter alkohola pri otroku ali mladostniku
opravi delavec zdravstvene službe ali delavec strokovnega centra, v strokovnem
centru ali zdravstvenem zavodu. Preizkus opravi z izvedbo urinskega testiranja
ali preizkusa alkoholiziranosti. Strokovni center postopek izvedbe urinskega
testiranja in preizkusa alkoholiziranosti ter pravila glede plačila testerjev
natančneje opredeli v pravilih strokovnega centra.
(5) Na multidisciplinarnem timu iz 11. člena tega zakona se
lahko predlaga, da se otrok ali mladostnik vključi v program terapevtske
oziroma zdravstvene pomoči.
22. člen
(letni delovni načrt)
(1) Z letnim delovnim načrtom strokovnega centra se določijo
vsebina, obseg in razporeditev vzgojno-izobraževalnega in drugega dela v
vzgojnem programu. Določijo se delo svetovalne službe in drugih služb, delo
knjižnice, aktivnosti, s katerimi se strokovni center vključuje v okolje,
oblike sodelovanja s starši, strokovno izpopolnjevanje učiteljev in drugih
delavcev, sodelovanje z visokošolskimi zavodi, ki izobražujejo učitelje,
raziskovalnimi ustanovami, sodišči, vzgojnimi posvetovalnicami oziroma svetovalnimi
centri ter z zunanjimi sodelavci in druge naloge, potrebne za uresničitev
vzgojnega programa.
(2) Letni delovni načrt sprejme svet strokovnega centra v
skladu s tem zakonom in drugimi predpisi najpozneje do konca septembra v vsakem
šolskem letu.
23. člen
(pravila strokovnega centra)
(1) Strokovni center sprejme pravila, ki vsebujejo predvsem:
1.     
podatke o strokovnem centru,
2.     
oblike dela in vrste skupin (bivanje, vzgojno delo, struktura dneva,
zadolžitve),
3.     
načine zagotavljanja varnosti,
4.     
pravila vedenja in ukrepe v primeru kršitev (opomin, opravičilo,
sestanek s starši, omejitev ugodnosti, restitucija in drugo),
5.     
postopke urejanja odhoda otroka ali mladostnika v domače okolje in
vrnitve,
6.     
načine sodelovanja s starši in postopek napovedi ter opravičevanja odsotnosti
otrok in mladostnikov,
7.     
merila in postopek podeljevanja pohval, nagrad in drugih priznanj
otrokom in mladostnikom,
8.     
pravila uporabe osebnih naprav za povezovanje s podatkovnim in
telekomunikacijskim omrežjem.
(2) Pravila strokovnega centra sprejme svet zavoda in se
objavijo na spletni strani strokovnega centra.
24. člen
(sredstva za učenje za samostojno življenje)
(1) Strokovni center lahko iz sredstev oskrbe, prostovoljnih
sredstev staršev ali donacij z individualiziranim programom določi mesečno višino
sredstev na posameznega otroka ali mladostnika, namenjenih za učenje za
samostojno življenje.
(2) Ravnatelj vsak mesec določi višino sredstev, ki jih
upravlja posamezna skupina iz 13. člena tega zakona. Višina sredstev za
posamezno skupino ne sme presegati 20 odstotkov vrednosti, ki jo strokovni
center dobi za materialne stroške posamezne skupine. Sredstva so namenjena za
stroške nakupa živil in osnovnih življenjskih potrebščin v skupini zaradi
učenja otrok in mladostnikov glede ravnanja z denarjem. Ravnatelj mesečno
preverja gospodarno in namensko rabo sredstev iz tega člena.
25. člen
(vračanje v domače okolje)
Strokovni delavec skupine iz 13. člena tega zakona, v katero
je otrok ali mladostnik vključen, v skladu s priporočili strokovne skupine in
ob upoštevanju odločbe sodišča ali odredbe policije, ob koncih tedna ali med
počitnicami, otroku ali mladostniku odobri izhod v domače okolje. Skupaj z
otrokom ali mladostnikom in starši v individualiziranem programu določi načine
medsebojnega sodelovanja v času izhoda.
26. člen
(ravnanje v primeru nedovoljenega izhoda)
(1) O nedovoljenem izhodu otroka ali mladostnika iz
strokovnega centra ali nepravočasni vrnitvi mora strokovni center takoj
obvestiti policijo in starše, najpozneje prvi naslednji delovni dan pa tudi
pristojni center za socialno delo in pristojno sodišče.
(2) Po prejemu obvestila, da je otrok ali mladostnik na
policiji, ga prevzame strokovni delavec strokovnega centra v najkrajšem možnem
času, vendar najpozneje v šestih urah. Otroke in mladostnike, ki so v strokovni
center nameščeni v skladu z zakonom, ki ureja obravnavanje mladoletnih
storilcev kaznivih dejanj, v strokovni center pripelje policija.
(3) Če otrok ali mladostnik ogroža sebe ali druge, preprečuje
ali onemogoča varno vrnitev v strokovni center, lahko ravnatelj strokovnega
centra ali od njega pooblaščena oseba zaprosi za pomoč policijo. Policija
strokovnemu centru nudi pomoč v skladu z zakonom, ki ureja naloge in
pooblastila policije.
(4) Če otrok ali mladostnik zavrača vrnitev v strokovni
center ali je v prostorih, kamor strokovni delavec strokovnega centra nima
pravice vstopiti, strokovni center o tem obvesti starše, center za socialno
delo in pristojno sodišče.
(5) O nedovoljenem izhodu mladostnika, ki je v strokovnem
centru na podlagi svoje pisne privolitve, strokovni center v najkrajšem možnem
času obvesti policijo. Po prejemu obvestila policije, da je mladostnik najden,
strokovna skupina iz 11. člena tega zakona v 30 dneh pripravi mnenje, ali je
prebivanje tega mladostnika v strokovnem centru še smiselno.
(6) Nedovoljene izhode strokovni center evidentira v evidenci
nedovoljenih izhodov.
V. VKLJUČEVANJE V SAMOSTOJNO ŽIVLJENJE IN DELO 
27. člen
(zaključek prebivanja oziroma vključevanja v dnevne oblike
pomoči v strokovnem centru)
(1) Otrok ali mladostnik se lahko trajno vrne v domače okolje
po izteku ukrepa sodišča. Pobudo za predčasno prenehanje ukrepa ali za
nadomestitev ukrepa pošlje strokovni center sodišču, ki je ukrep izreklo, in o
tem obvesti pristojni center za socialno delo oziroma državnega tožilca.
(2) Pobudi iz prejšnjega odstavka mora strokovni center
priložiti poročilo o poteku vzgoje otroka ali mladostnika, doseženih rezultatih
in napotke za morebitne nadaljnje ukrepe strokovnih služb, ki bodo pomagale
otroku ali mladostniku pri vključitvi v samostojno življenje in delo.
(3) Najpozneje v zadnjem mesecu trajanja ukrepa sodišča
pripravi strokovna skupina iz prvega odstavka 11. člena tega zakona skupaj z
mladostnikom in starši načrt za vključitev v samostojno življenje in delo, ki
med drugim vsebuje načrt za dokončanje izobraževanja, iskanje zaposlitve,
stanovanja, vključevanje v morebitne oblike podpor, pomoč mladostniku v domačem
okolju. Če mladostnik nima možnosti vrnitve v domače okolje, se mu omogoči
vključitev v mladinsko stanovanje.
(4) Otroci ali mladostniki se lahko vključujejo v dnevne
oblike dela iz drugega odstavka 13. člena tega zakona dokler ne dosežejo
ciljev, določenih v individualiziranem programu oziroma največ do zaključka
srednješolskega izobraževanja.
28. člen
(mladinsko stanovanje)
(1) Mladostnik, ki se ne more vrniti v domače okolje, se
vključi v mladinsko stanovanje na predlog strokovne skupine iz prvega odstavka
11. člena tega zakona takoj po izteku ukrepa sodišča ali v enem letu od izteka
tega ukrepa. V mladinsko stanovanje je mladostnik lahko vključen še največ 12
mesecev po zaključku izobraževanja oziroma do dopolnjenega 26. leta starosti.
(2) Na pobudo mladostnika ali strokovne skupine iz prvega
odstavka 11. člena tega zakona lahko mladostnik prekine prebivanje v mladinskem
stanovanju.
(3) Kriteriji za vključitev v mladinsko stanovanje so del
vzgojnega programa.
VI. VARSTVO PRAVIC OTROK IN MLADOSTNIKOV
29. člen
(pravice in dolžnosti otrok in mladostnikov)
(1) Otroci in mladostniki imajo v strokovnem centru pravico,
da:
-       
so deležni celostne obravnave v skladu z individualiziranim programom,
-       
obiskujejo izobraževalni program,
-       
so vključeni v vzgojne dejavnosti strokovnega centra,
-       
imajo zagotovljeno varno in spodbudno okolje,
-       
se spoštujejo njihova osebna integriteta, dostojanstvo, zasebnost in
drugačnost.
(2) Otroci in mladostniki imajo v strokovnem centru dolžnost,
da:
-       
redno in pravočasno obiskujejo pouk ter redno izpolnjujejo obveznosti,
določene z individualiziranim programom in drugimi dokumenti strokovnega centra
ter predpisi,
-       
skrbijo za lastno zdravje in varnost ter ne ogrožajo zdravja in varnosti
drugih,
-       
skrbijo za čisto in varno okolje,
-       
spoštujejo osebno integriteto, dostojanstvo, zasebnost in drugačnost ter
druge pravice otrok in mladostnikov ter zaposlenih v strokovnem centru,
-       
varujejo premoženje strokovnega centra, lastnino otrok in mladostnikov,
delavcev strokovnega centra ter drugih in odgovorno ravnajo z njima.
30. člen
(varstvo pravic otrok in mladostnikov)
(1) Če otrok ali mladostnik meni, da so bile pri prebivanju
ali vzgojnem delovanju v strokovnem centru kršene njegove pravice, lahko v
osmih dneh od dneva, ko je izvedel za kršitev, poda pisno ali ustno na zapisnik
zahtevo za varstvo pravic ravnatelju strokovnega centra. Zahtevo za varstvo pravic
lahko v imenu otroka ali mladostnika podajo tudi starši. Če je mladostnik
poslovno sposoben ali starejši od 18 let, zahtevo za varstvo pravic vloži sam.
Za pomoč v postopku varstva pravic si otrok ali mladostnik lahko izbere
strokovnega ali drugega delavca strokovnega centra.
(2) O zahtevi za varstvo pravic v 15 dneh od njenega prejema
odloči ravnatelj s sklepom.
(3) Zoper sklep ravnatelja je v osmih dneh od vročitve sklepa
dovoljena pritožba otroka ali mladostnika ali njegovih staršev. O pritožbi
odloča pritožbena komisija, ki jo imenuje svet zavoda. Pritožbena komisija ima
tri člane, eden od njih je strokovni delavec strokovnega centra, v katerem je
skupina, kjer otrok ali mladostnik prebiva, druga dva pa sta strokovna delavca
drugega strokovnega centra. Člani pritožbene komisije imajo namestnike. Mandat
pritožbene komisije traja štiri leta. Ista oseba je lahko imenovana za člana
pritožbene komisije večkrat.
(4) V postopku odločanja o otrokovi ali mladostnikovi zahtevi
oziroma pravicah mora pritožbena komisija:
1.     
uporabiti tisti vzgojni pristop, ki je za otroka ali mladostnika
ugodnejši, če se z njim doseže zakoniti namen;
2.     
skrbeti za to, da otrokovo ali mladostnikovo nepoznavanje predpisov ni v
škodo pravic, ki mu pripadajo po zakonu;
3.     
ugotoviti resnično stanje in v ta namen vsa dejstva, ki so pomembna za
zakonito in pravilno odločanje;
4.     
preden odloči o zahtevi, otroku ali mladostniku dati možnost, da pojasni
vsa dejstva in okoliščine, ki so pomembne za odločanje;
5.     
postopek voditi hitro, v rokih, ki omogočajo otroku ali mladostniku
uresničevanje njegovih pravic in obveznosti.
(5) Pritožbena komisija o zahtevi za varstvo pravic otroku
ali mladostniku v 45 dneh od prejema pritožbe izda pisni sklep, ki vsebuje
izrek odločitve, obrazložitev in pravni pouk. Sklep se vroči otroku ali
mladostniku oziroma staršem. Sklep pritožbene komisije je dokončen.
VII. ZBIRKE PODATKOV
31. člen
(obdelava osebnih podatkov)
Za potrebe obravnave otrok in mladostnikov, njihovega
izobraževanja, sodelovanja s starši in pristojnimi institucijami v skladu s tem
zakonom, izdelave individualiziranega programa otroka ali mladostnika,
njegovega izvajanja in spremljanja, odločanja o pravicah in obveznostih otrok
in mladostnikov, spremljanja vključevanja v različne oblike dela, za
znanstvenoraziskovalne in statistične namene strokovni center obdeluje osebne
podatke ter vodi zbirke podatkov otrok in mladostnikov, ki jih je obravnaval po
tem zakonu.
32. člen
(evidence)
(1) Strokovni center poleg evidenc, ki jih določajo predpisi
s področja osnovnošolskega in srednješolskega izobraževanja, vodi tudi
evidence, ki jih določa ta zakon. Evidence vodi praviloma v elektronski obliki,
na način, da je omogočen tudi izpis na papir.
(2) Strokovni center vodi naslednje evidence:
-       
evidenco o izvajanju strokovnih nalog za posameznega otroka ali
mladostnika,
-       
matično knjigo,
-       
evidenco ukrepanj ob kriznih dogodkih za otroke in mladostnike, ki so
bili obravnavani ob kriznih dogodkih,
-       
evidenco nedovoljenih izhodov oziroma nepravočasnih vrnitev otrok in
mladostnikov,
-       
evidenco predpisanih zdravil za otroke in mladostnike.
(3) Evidenca o izvajanju strokovnih nalog za posameznega
otroka ali mladostnika iz 6. in 7. člena tega zakona vsebuje naslednje podatke:
1.     
datum zaprosila za obravnavo otroka ali mladostnika,
2.     
osebno ime in naslov vlagatelja zaprosila za obravnavno otroka ali
mladostnika oziroma ime vrtca ali šole,
3.     
kontaktne podatke vrtca ali šole: naslov, osebno ime kontaktne osebe,
elektronski naslov, telefonska številka,
4.     
osebno ime otroka ali mladostnika, ki mu je pomoč nudena,
5.     
osebno ime, naslov, elektronski naslov in telefonsko številko staršev
ali skrbnikov,
6.     
osebno ime strokovnih delavcev, ki izvajajo pomoč,
7.     
število ur pomoči, ki jih je za posameznega otroka ali mladostnika
opravil posamezni strokovni delavec.
(4) Matična knjiga vsebuje naslednje podatke:
1.     
osebno ime in naslov stalnega oziroma začasnega prebivališča otroka ali
mladostnika,
2.     
datum in kraj rojstva otroka ali mladostnika,
3.     
osebno ime in kontaktne podatke staršev: naslov stalnega oziroma
začasnega prebivališča, elektronski naslov, telefonsko številko,
4.     
ime in sedež pristojnega centra za socialno delo,
5.     
kontaktne podatke strokovnega delavca za otroka ali mladostnika na
pristojnem centru za socialno delo: osebno ime, službeni elektronski naslov in
službeno telefonsko številko,
6.     
ime in sedež pristojnega sodišča, ki je izdalo odločbo,
7.     
številko odločbe pristojnega sodišča ali številko in datum strokovnega
poročila iz 6. člena tega zakona,
8.     
datum sprejema otroka ali mladostnika,
9.     
razlog namestitve ali vključitve v skupino v dnevni obliki dela,
10.  
vzgojno-izobraževalni program, v katerega je otrok ali mladostnik
vpisan, ime in naslov šole,
11.  
številko, datum in izrek dokončne odločbe o usmeritvi,
12.  
datum izteka ukrepa,
13.  
datum odpusta ali prenehanja obiskovanja skupine v dnevni obliki dela,
14.  
kraj prebivanja otroka in mladostnika po odpustu: naslov stalnega ali
začasnega prebivališča.
(5) Za otroke ali mladostnike, ki so vključeni v skupine v
dnevni obliki dela strokovni center izpolni vse podatke iz prejšnjega odstavka,
razen podatkov iz 7., 8., 13. in 14. točke prejšnjega odstavka.
(6) Evidenca ukrepanj ob kriznih dogodkih o otrocih in
mladostnikih, ki so bili obravnavani ob kriznih dogodkih, vsebuje naslednje
podatke:
-       
osebno ime otroka ali mladostnika,
-       
datum ukrepanja,
-       
osebno ime strokovnega delavca, ki je posredoval pri kriznem dogodku,
-       
kratek opis dogajanja,
-       
številko zapisnika.
(7) Evidenca nedovoljenih izhodov oziroma nepravočasnih
vrnitev otrok in mladostnikov vsebuje naslednje podatke:
1.     
osebno ime otroka ali mladostnika, ki je bil na nedovoljenem izhodu
oziroma se ni pravočasno vrnil,
2.     
datum in uro ugotovitve nedovoljenega izhoda ali nepravočasne vrnitve,
3.     
datum in uro prijave policiji,
4.     
datum in uro prejema obvestila policije,
5.     
osebno ime zaposlenega v strokovnem centru, ki je prevzel otroka ali
mladostnika,
6.     
datum in uro vrnitve otroka ali mladostnika v strokovni center.
(8) Evidenca predpisanih zdravil za otroke in mladostnike
vsebuje naslednje podatke:
-       
osebno ime otroka ali mladostnika, ki ima predpisana zdravila,
-       
osebno ime in naziv zdravnika, ki je zdravilo predpisal, ter ime
zdravstvene organizacije,
-       
ime zdravila in zdravnikova navodila za uporabo.
(9) Otroci in mladostniki imajo pravico do vpogleda v svoje
osebne podatke, razen kadar ravnatelj omeji dostop zaradi varstva njihove
največje koristi. Starši, ki jim ni odvzeta ali omejena starševska skrb v
skladu z zakonom, ki ureja družinska razmerja, imajo pravico do vpogleda v
osebne podatke otroka ali mladostnika, razen če mladostnik v strokovnem centru
prebiva s pisno privolitvijo v skladu s četrto alinejo drugega odstavka 1.
člena tega zakona. Vpogled v osebne podatke lahko strokovni center staršem
zavrne zaradi potreb sodnega postopka ali varstva največje koristi otroka.
(10) Ministrstvo, pristojno za vzgojo in izobraževanje, ima
pravico do brezplačnega vpogleda v anonimizirane podatke teh evidenc, njihovega
prepisa, izpisa ali kopiranja.
(11) Strokovni center pošlje na zahtevo ministrstva,
pristojnega za vzgojo in izobraževanje, za namen izvajanja nadzora zakonite,
namenske in gospodarne rabe proračunskih sredstev naslednje podatke:
-       
osebno ime vključenega otroka ali mladostnika,
-       
podatek, v katero skupino je otrok ali mladostnik vključen,
-       
datuma sprejema in odpusta ali prenehanja obiskovanja skupine v dnevni
obliki dela otroka ali mladostnika,
-       
podatek o prisotnosti otroka ali mladostnika v strokovnem centru.
(12) Za potrebe znanstvenoraziskovalnega dela in pri izdelavi
statističnih analiz se smejo osebni podatki uporabljati in objavljati tako, da
identiteta otrok in mladostnikov ali identiteta drugih oseb ni razvidna.
33. člen
(zbiranje podatkov)
(1) Podatki, ki jih vsebujejo evidence iz 32. člena tega
zakona, se zbirajo od vrtca ali šole, pristojnega sodišča, pristojnega centra
za socialno delo, staršev ali zdravstvenih zavodov ter iz uradnih zbirk, ki jih
v Republiki Sloveniji vodijo za to pooblaščeni organi in organizacije.
(2) Strokovni center brezplačno pridobiva podatke, ki jih
potrebuje za opravljanje nalog iz 4. člena tega zakona.
(3) V primerih iz prvega in drugega odstavka tega člena
posameznikov, na katere se podatki nanašajo, ni treba predhodno seznaniti.
34. člen
(hramba podatkov)
(1) Osebni podatki, ki so vpisani v evidence iz 32. člena
tega zakona, se hranijo največ tri leta po zaključku pomoči strokovnega centra
oziroma prebivanja otroka ali mladostnika v strokovnem centru. Matična knjiga
se hrani trajno. Ne glede na roke shranjevanja, določene s tem zakonom,
strokovni center v rokih in po navodilih pristojnega arhiva odbere gradivo iz
dokumentacije, ki je arhivskega pomena.
(2) Dokumentacija, pridobljena v skladu z 10. členom tega
zakona, se hrani največ tri leta po zaključku pomoči strokovnega centra oziroma
bivanja otroka in mladostnika v strokovnem centru.
VIII. NADZOR NAD IZVAJANJEM ZAKONA IN KAZENSKE DOLOČBE
35. člen
(nadzorni in prekrškovni organ)
(1) Nadzor nad izvajanjem tega zakona v strokovnem centru
izvaja inšpektorat, pristojen za šolstvo, v skladu z zakonom, ki ureja šolsko
inšpekcijo.
(2) Nadzor nad izvajanjem tega zakona v zvezi z izvajanjem
aktivnosti centra za socialno delo izvaja socialna inšpekcija.
(3) Nadzor nad izvajanjem tega zakona v zvezi z izvajanjem
zdravstvene dejavnosti izvaja inšpektorat, pristojen za zdravstvo.
36. člen
(prekrški in višina globe v hitrem prekrškovnem postopku)
(1) Z globo od 500 do 1.000 eurov se za prekršek kaznuje
ravnatelj strokovnega centra, če:
-       
otroka ali mladostnika ne namesti ali ne vključi v vzgojno-izobraževalni
program (drugi odstavek 4. člena);
-       
ne izvršuje odločbe sodišča v času trajanja ukrepa sodišča (drugi
odstavek 4. člena);
-       
ne podpiše pisnega dogovora ali krši sklenjeni pisni dogovor iz četrtega
odstavka 4. člena tega zakona;
-       
v osmih dneh po namestitvi otroka ali mladostnika ne imenuje strokovne
skupine za pripravo individualiziranega programa (prvi odstavek 11. člena);
-       
v primeru nedovoljenega izhoda ali nepravočasne vrnitve otroka ali
mladostnika ne ravna v skladu s prvim in drugim odstavkom 26. člena tega
zakona.
(2) Za prekrške iz tega člena se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
IX. PREHODNE IN KONČNE DOLOČBE
37. člen
(določitev območij in strokovnih centrov)
(1) Zavodi za vzgojo in izobraževanje otrok in mladostnikov,
ustanovljeni na podlagi Zakona o organizaciji in financiranju vzgoje in
izobraževanja (Uradni list RS, št. 16/07 – uradno prečiščeno besedilo, 36/08,
58/09, 64/09 – popr., 65/09 – popr., 20/11, 40/12 – ZUJF, 57/12 – ZPCP-2D,
47/15, 46/16, 49/16 – popr. in 25/17 – ZVaj), za otroke s čustvenimi in
vedenjskimi motnjami, nadaljujejo delo po tem zakonu kot strokovni centri.
(2) Območja in strokovne centre iz tretjega odstavka 2. člena
tega zakona določi minister v 30 dneh od uveljavitve tega zakona.
38. člen
(sprejetje vzgojnega programa)
(1) Strokovni svet Republike Slovenije za splošno
izobraževanje v skladu z zakonom, ki ureja organizacijo vzgoje in
izobraževanja, sprejme vzgojni program s smernicami za izdelavo
individualiziranega programa in standardi vedenja strokovnih delavcev ob
kriznih dogodkih ter kriteriji za vključitev v mladinsko stanovanje, v 12
mesecih od uveljavitve tega zakona.
(2) Do sprejetja novega vzgojnega programa iz prejšnjega
odstavka strokovni centri izvajajo vzgojni program, sprejet s Sklepom o
vzgojnem programu za otroke in mladostnike s posebnimi potrebami (Uradni list
RS, št. 12/08).
39. člen
(priprava pisnega dogovora o sodelovanju in sprejetje pravil
strokovnega centra)
(1) Strokovni center, ki usklajuje sodelovanje strokovnih
centrov na določenem območju, s strokovnimi centri na tem območju sklene pisni
dogovor o sodelovanju iz četrtega odstavka 4. člena tega zakona v 60 dneh od
uveljavitve tega zakona.
(2) Svet zavoda sprejme pravila strokovnega centra iz drugega
odstavka 23. člena tega zakona v štirih mesecih od uveljavitve tega zakona.
40. člen
(dopolnitve Družinskega zakonika)
V Družinskem zakoniku (Uradni list RS, št. 15/17, 21/18 –
ZNOrg, 22/19 in 67/19 – ZMatR-C) se za 182. členom doda nov 182.a člen, ki se
glasi:
»182.a člen
(namestitev v strokovni center)
(1) Če center za socialno delo ob izvedbi nujnega odvzema
otroka po 167. členu tega zakonika otroka namesti v zavod za vzgojo in
izobraževanje otrok in mladostnikov s posebnimi potrebami, ki je ustanovljen za
otroke s čustvenimi in vedenjskimi motnjami, ga namesti v strokovni center v
skladu zakonom, ki ureja obravnavo otrok s čustvenimi in vedenjskimi težavami
ter motnjami v vzgoji in izobraževanju.
(2) Če sodišče z začasno odredbo po drugem odstavku 162.
člena ali prvem odstavku 168. člena tega zakonika ali z odločbo, s katero
izreče ukrep trajnejšega značaja po 174., 175. ali 176. členu tega zakonika,
namesti otroka v zavod za vzgojo in izobraževanje otrok in mladostnikov s
posebnimi potrebami, ki je ustanovljen za otroke s čustvenimi in vedenjskimi
motnjami, v odločbi imenuje strokovni center v skladu z zakonom, ki ureja
obravnavo otrok ali mladostnikov s čustvenimi in vedenjskimi težavami ter
motnjami v vzgoji in izobraževanju.
(3) Pred vstopom v osnovno šolo se otroci v strokovni center
ne nameščajo.«.
41. člen
(spremembe Zakona o izvrševanju kazenskih sankcij)
V Zakonu o izvrševanju kazenskih sankcij (Uradni list RS, št.
110/06 – uradno prečiščeno besedilo, 76/08, 40/09, 9/11 – ZP-1G, 96/12 –
ZPIZ-2, 109/12, 54/15 in 11/18) se v 170. členu drugi in tretji odstavek
spremenita tako, da se glasita:
»(2) Če je izrečen vzgojni ukrep oddaje v vzgojni zavod,
pristojni center določi strokovni center, v katerem se bo izvrševal vzgojni
ukrep, na podlagi zakona, ki ureja obravnavo otrok in mladostnikov s čustvenimi
in vedenjskimi težavami ter motnjami v vzgoji in izobraževanju, ter začetek
izvrševanja ukrepa; o tem mora najmanj osem dni pred začetkom izvrševanja
ukrepa obvestiti mladoletnika in strokovni center, ki mu pošlje tudi odločbo, s
katero je izrečen vzgojni ukrep, in podatke, ki so pomembni za izvrševanje tega
ukrepa.
(3) Strokovni center mora sprejeti mladoletnika, ki ga napoti
pristojni center.«.
42. člen
(uskladitev pravilnikov)
(1) Pravilnik o normativih in standardih za izvajanje
vzgojno-izobraževalnih programov za otroke s posebnimi potrebami (Uradni list
RS, št. 59/07, 70/08, 5/11, 56/14, 66/15, 47/17 in 24/18) se uskladi s tem
zakonom v 18 mesecih od uveljavitve tega zakona.
(2) Pravilnik o izvrševanju vzgojnih ukrepov (Uradni list RS,
št. 85/09) se uskladi s tem zakonom v 90 dneh od uveljavitve tega zakona.
(3) Pravilnik o dokumentaciji v osnovni šoli (Uradni list RS,
št. 61/12 in 51/13) se uskladi s tem zakonom v 90 dneh od uveljavitve tega
zakona.
43. člen
(prenehanje veljavnosti)
Z dnem uveljavitve tega zakona prenehajo veljati drugi odstavek
13. člena ter 14. in 15. člen Zakona o usmerjanju otrok s posebnimi potrebami
(Uradni list RS, št. 58/11, 40/12 – ZUJF, 90/12 in 41/17 – ZOPOPP).
44. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 602-10/20-9/17
Ljubljana, dne 17. decembra 2020
EPA 1380-VIII
Državni zbor
Republike Slovenije
Igor Zorčič
predsednik