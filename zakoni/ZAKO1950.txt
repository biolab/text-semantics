1. člen
Osebam, ki imajo posebne zasluge ne
področju znanosti, umetnosti, kulture, ali druge dejavnosti in izpolnjujejo
pogoje za pridobitev pravice do starostne pokojnine po splošnih predpisih o
pokojninskem in invalidskem zavarovanju (v nadaljevanju: splošni predpisi), se
sme izjemoma priznati in odmeriti višja starostna pokojnina, kot bi jim
pripadala po splošnih predpisih. Izjemno priznana in odmerjena pokojnina ne
more biti višja od zneska najvišje pokojnine za polno pokojninsko dobo.
Šteje se, da imajo posebne zasluge na
področjih iz prejšnjega odstavka osebe, ki so s svojimi ustvarjalnim delom
dosegle izjemne uspehe oziroma njihova dela predstavljajo vrhunske stvaritve na
teh področjih, še zlasti če so za svoje dosežke prejele najvišja priznanja v
Republiki Sloveniji oziroma v SFRJ ali visoka mednarodna priznanja.
2. člen
Družinskim članom oseb iz 1. člena tega
zakona, ki izpolnjujejo pogoje za družinsko pokojnino po splošnih predpisih, se
sme izjemoma odmeriti družinska pokojnina od višja starostne oziroma invalidske
pokojnine, kot bi bila odmerjena umrli osebi po splošnih predpisih. Družinska
pokojnina se odmeri z odstotkom glede na število družinskih članov po splošnih
predpisih in ne sme biti odmerjena od višje starostne oziroma invalidske
pokojnine, kot znaša najvišja pokojnina za polno pokojninsko dobo.
3. člen
O izjemnem priznanju in odmeri starostne
oziroma družinske pokojnine odloča Izvršni svet Skupščine Republike Slovenije
na predlog republiškega upravnega organa, pristojnega za področje, na katerem
ima oseba posebne zasluge.
Odločba o izjemnem priznanju in odmeri
starostne oziroma družinske pokojnine se objavi v Uradnem listu Republike
Slovenije.
4. člen
Pokojnine, priznane in odmerjene po tem
zakonu, izplačuje skupnost pokojninskega in
invalidskega zavarovanja. 

Zakon o izjemnem priznanju in odmeri starostne
pokojnine osebam, ki imajo posebne zasluge (Uradni list SRS, št. 18/74) vsebuje
naslednjo končno določbo:
»5. člen
Ta zakon začne veljati osmi dan po objavi v
Uradnem listu SRS.«.

Zakon o spremembah in dopolnitvah zakona o
izjemnem priznanju in odmeri starostne pokojnine osebam, ki imajo posebne
zasluge (Uradni list RS, št. 14/90) vsebuje naslednji končni določbi:
»5. člen
Z dnem uveljavitve tega zakona preneha
veljati odlok o podrobnejših merilih za izjemno priznavanje pokojnin osebam, ki
imajo posebne zasluge (Uradni list SRS, št. 35/74).
6. člen
Ta zakon začne veljati osmi dan po objavi v Uradnem listu
Republike Slovenije.«.

Zakon o dodatku k pokojnini za delo in izjemne
dosežke na področju športa – ZDPIDŠ (Uradni list RS, št. 34/17) v zvezi z delnim prenehanjem
uporabe tega zakona določa:
»15. člen
(prenehanje
uporabe Zakona o izjemnem priznanju in odmeri starostne pokojnine osebam, ki
imajo posebne zasluge)
Z dnem uporabe tega zakona se za
upravičence na področju športa preneha uporabljati Zakon o izjemnem priznanju
in odmeri starostne pokojnine osebam, ki imajo posebne zasluge (Uradni list
SRS, št. 18/74 in Uradni list RS, št. 14/90).«;
ter vsebuje naslednjo končno določbo:
»16. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne tri mesece
po uveljavitvi.«.