1. člen
(1) Ljubljana je kot glavno mesto upravno
središče Slovenije.
(2) V glavnem mestu so sedeži državnih
organov, organizacij državnega pomena (v nadaljnjem besedilu: državni organi in
organizacije), tujih diplomatskih predstavništev, tujih konzulatov, mednarodnih
organizacij in predstavništev mednarodnih organizacij (v nadaljnjem besedilu:
predstavništva), če tako določa zakon ali drugi akti.
2. člen
Pečat Mestne občine Ljubljana, ki ga
uporablja župan oziroma županja (v nadaljnjem besedilu: župan) ob
predstavljanju glavnega mesta, mora vsebovati označbo "Glavno mesto
Republike Slovenije".
3. člen
(1) Zaradi posebnega pomena, ki ga ima za
Republiko Slovenijo njeno glavno mesto je treba zagotoviti usklajeno izvajanje
nalog iz pristojnosti državnih organov in organov mestne občine predvsem glede:
-      
urejanja pogojev za delovanje državnih organov
in organizacij ter predstavništev,
-      
nalog, pomembnih za razvoj glavnega mesta,
-      
predstavljanja glavnega mesta države v
protokolarnih in promocijskih zadevah,
-      
predstavljanja glavnega mesta države v zadevah
meddržavnega in mednarodnega sodelovanja,
-      
organizacije in izvedbe prireditev in proslav
državnega pomena.
(2) Naloge, pomembne za razvoj glavnega
mesta in naloge uprave na njegovem območju izvajajo državni organi in organi
Mestne občine Ljubljana (v nadaljnjem besedilu: organi mestne občine) v skladu
s svojimi pristojnostmi.
4. člen
(1) V prostorskih aktih in razvojnih
programih države in mestne občine se podrobneje določi prostorska ureditev in
investicijski projekti ter programi, pomembni za delovanje in razvoj glavnega
mesta, delovanje in razvoj državnih organov, organizacij ter predstavništev iz
1. člena tega zakona.
(2) Vlada in mestna občina imata pravico in
dolžnost pozvati, vlada mestno občino, mestna občina pa vlado, vsakokrat, ko
menita, da je potrebno sodelovanje pri pripravi in uskladitvi prostorskih aktov
in razvojnih programov ter pri usklajenem izvajanju nalog po tem zakonu.
5. člen
(1) Vlada Republike Slovenije lahko za zagotovitev
ustreznega zastopanja interesov državnih organov pri načrtovanju in izvajanju
programov in nalog iz prvega odstavka 4. člena tega zakona oblikuje delovno
skupino, sestavljeno iz predstavnikov pristojnih državnih organov, ki jo vodi
predsednik oziroma predsednica Vlade Republike Slovenije (v nadaljnjem
besedilu: predsednik vlade).
(2) Predsednik vlade in župan podpišeta
dogovor, ki ima pravno naravo pisma o nameri (v nadaljnjem besedilu: dogovor),
s katerim se opredelijo naloge mestne občine in državnih organov pri izvajanju
programov in nalog po tem zakonu v prihodnjih letih, določi terminski plan
izvedbe dogovorjenih programov in nalog, ocenijo finančne in premoženjske
posledice, določijo viri in pogoji financiranja ter uredijo druge medsebojne pravice
in obveznosti.
(3) Dogovor morata vlada in župan
upoštevati pri pripravi predloga državnega in občinskega proračuna.
(4) Za realizacijo dogovora se, v skladu z
v proračunih zagotovljenimi sredstvi in dovoljenim obsegom prevzetih obveznosti
v breme proračunov prihodnjih let, sklepajo letne in večletne pogodbe z
izvajalci.
(5) Pogodbe iz prejšnjega odstavka
podpisujejo župan oziroma predstojniki državnih organov, ki imajo za
realizacijo nalog zagotovljena proračunska sredstva.
(6) Če je z dogovorom iz drugega odstavka
tega člena za posamezni program iz pristojnosti mestne občine določeno
sofinanciranje iz državnega proračuna, se mestni občini dodelijo namenska
sredstva na podlagi pogodbe o sofinanciranju, ki jo z županom sklene
predstojnik neposrednega uporabnika proračuna, ki je predlagal, da se program
uvrsti v načrt razvojnih programov državnega proračuna. S pogodbo se določi
nadzor namenske porabe sredstev ter pogoji in postopek povrnitve nenamensko
porabljenih sredstev v državni proračun.
(7) Za organizacijo in izvedbo izrednih
meddržavnih, protokolarnih in promocijskih dogodkov državnega pomena, ki niso
opredeljeni v pismu o nameri iz drugega odstavka tega člena, predsednik vlade
in župan skleneta dogovor, ki ima pravno naravo pogodbe. V tem dogovoru vlada
in mestna občina določita tudi način izpolnitve nalog in obveznosti ter plačilo
stroškov v primeru, ko eden od pogodbenih partnerjev ne izpolnjuje svojih nalog
in obveznosti.
(8) Če vlada in mestna občina ne skleneta
dogovora iz prejšnjega odstavka, lahko vlada odredi, da naloge iz pristojnosti
mestne občine opravi državni organ v breme mestne občine. V primeru, da mestna
občina zaradi ravnanja državnega organa utrpi škodo, je vlada dolžna mestni
občini škodo povrniti.
6. člen
Državni organi in organi mestne občine
sodelujejo in usklajujejo zagotavljanje nalog iz svoje pristojnosti, s katerimi
se zagotavljajo pogoji za delovanje organov in organizacij ter predstavništev
iz 1. člena tega zakona, zlasti na področjih:
-      
varstva okolja,
-      
urejanja in rabe prostora,
-      
javne varnosti,
-      
prometne varnosti in mestnega prometa,
-      
zagotavljanja gospodarskih in negospodarskih
javnih služb
-      
in na drugih področjih, na katerih obstoji
javni interes.
6.a člen
(1) Za financiranje nalog iz 3. in
6. člena tega zakona, s katerimi mestna občina v skladu s svojimi
pristojnostmi zagotavlja pogoje za delovanje državnih organov in organizacij
ter predstavništev iz 1. člena tega zakona, pripada mestni občini za
posamezno proračunsko leto delež dohodnine, kot ga določa ta zakon.
(2) Delež dohodnine iz prejšnjega odstavka
se izračuna na podlagi:
-      
realiziranih tekočih odhodkov in tekočih
transferov za vse občine, vse mestne občine in mestno občino, ki se upoštevajo
za izračun povprečnine po zakonu, ki ureja financiranje občin, v preteklih štirih
letih pred letom, v katerem se izračunava delež,
-      
prihodkov za financiranje primerne porabe
oziroma primernega obsega sredstev za financiranje primerne porabe,
izračunanega po zakonu, ki ureja financiranje občin, ki pripadajo vsem mestnim
občinam in mestni občini v preteklih štirih letih pred letom, v katerem se
izračunava delež,
-      
dohodnine, vplačane v preteklem letu, pred
letom, v katerem se izračunava delež in
-      
števila prebivalcev vseh občin, vseh mestnih
občin in mestne občine.
Metodologijo za izračun deleža
dohodnine določi vlada z uredbo.
(3) Ne glede na izračun iz prejšnjega
odstavka pripada mestni občini delež dohodnine, ki za posamezno proračunsko
leto ne sme biti nižji od 0,60 % in ne višji od 0,80 % dohodnine. Če
je izračunan delež dohodnine nižji od 0,60 %, se določi delež dohodnine v
višini 0,60 %. Če je izračunan delež dohodnine višji od 0,80 %, se
določi delež dohodnine v višini 0,80 %.
(4) Delež dohodnine iz prvega odstavka tega
člena izračuna ministrstvo, pristojno za finance, do 1. avgusta tekočega
leta za naslednje proračunsko leto.
6.b člen
(1) Ministrstvo, pristojno za finance,
sporoči mestni občini delež dohodnine iz 6.a člena tega zakona pred
predložitvijo proračuna države oziroma sprememb proračuna države Državnemu
zboru.
(2) Vlada določi način nakazovanja deleža
dohodnine mestni občini z uredbo.
7. člen
Pristojni državni upravni organi, ki
odločajo o upravnih zadevah, ki se nanašajo na zagotavljanje nalog mestne
občine po tem zakonu, morajo o postopku obvestiti mestno občino in jo pozvati
naj sodeluje v postopku.
8. člen
Investicijske projekte in programe, ki se
financirajo v skladu z dogovorom iz 5. člena tega zakona, je treba prikazati v
načrtu razvojnih programov, ki je sestavni del državnega oziroma občinskega
proračuna.
9. člen
Določbe tega zakona se smiselno uporabljajo
tudi za zagotavljanje sodelovanja in urejanja medsebojnih pravic in obveznosti
države in druge občine, če gre za zagotovitev pogojev za delovanje državnega
organa in organizacije ter predstavništva in izvedbo dogodka izrednega
meddržavnega, protokolarnega in promocijskega državnega pomena, na območju
druge občine.

Zakon o glavnem mestu Republike Slovenije –
ZGMRS (Uradni list RS, št. 22/04)
vsebuje naslednjo končno določbo:
»10. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
glavnem mestu Republike Slovenije – ZGMRS-A (Uradni list RS, št. 110/09)
vsebuje naslednje prehodne in končno določbo:
»PREHODNE IN KONČNA DOLOČBA
3. člen
(1) Prihodki, izračunani po 6.a členu
zakona, pripadajo mestni občini od 1. januarja 2010, razmerje med
dohodnino in stroški pa se prvič ugotavljajo v letu 2013 za leto 2014.
(2) Ministrstvo, pristojno za finance,
najpozneje petnajsti dan po uveljavitvi tega zakona sporoči mestni občini
višino dohodnine, ki ji v skladu s prejšnjim odstavkom pripada v letu 2010.
4. člen
Vlada izda uredbo iz 2. člena tega zakona v
tridesetih dneh po uveljavitvi tega zakona.
5. člen
Ta zakon začne veljati naslednji dan po
objavi v Uradnem listu Republike Slovenje.«.

Zakon o spremembah Zakona o glavnem mestu
Republike Slovenije – ZGMRS-B (Uradni list RS, št. 59/17) vsebuje
naslednje prehodne in končne določbe:
»PREHODNE IN KONČNE DOLOČBE
3. člen
Vlada sprejme uredbo iz drugega odstavka
spremenjenega 6.a člena zakona v 30 dneh po uveljavitvi tega zakona.
4. člen
Za leto 2017 pripada mestni občini od dneva
uveljavitve zakona sorazmerni del 0,60 % dohodnine, vplačane v letu 2015.
Za leto 2018 pripada mestni občini
0,60 % dohodnine, vplačane v letu 2016.
5. člen
Z dnem uveljavitve tega zakona preneha
veljati Uredba o metodologiji za izračun razmerja med ocenjenimi stroški
financiranja nalog in programov glavnega mesta in dohodnino (Uradni list RS,
št. 14/10), uporablja pa se do uveljavitve predpisa iz spremenjenega 6.a
člena zakona.
6. člen
Ta zakon začne veljati petnajsti dan po
objavi v Uradnem listu Republike Slovenje.«.