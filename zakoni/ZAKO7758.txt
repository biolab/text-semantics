1. člen
(vsebina zakona)
(1) Ta zakon ureja področje poslovne skrivnosti, pravila
določitve in varstva poslovne skrivnosti pred njeno protipravno pridobitvijo,
uporabo in razkritjem.
(2) S tem zakonom se v slovenski pravni red prenaša Direktiva
(EU) 2016/943 Evropskega parlamenta in Sveta z dne 8. junija 2016 o
varstvu nerazkritega strokovnega znanja in izkušenj ter poslovnih informacij
(poslovnih skrivnosti) pred njihovo protipravno pridobitvijo, uporabo in
razkritjem (UL L št. 157 z dne 15. 6. 2016, str. 1).
2. člen
(pojem poslovne skrivnosti)
(1) Poslovna skrivnost zajema nerazkrito strokovno znanje, izkušnje
in poslovne informacije, ki izpolnjuje naslednje zahteve:
-       
je skrivnost, ki ni splošno znana ali lahko dosegljiva osebam v krogih,
ki se običajno ukvarjajo s to vrsto informacij;
-       
ima tržno vrednost;
-       
imetnik poslovne skrivnosti je v danih okoliščinah razumno ukrepal, da
jo ohrani kot skrivnost.
(2) Domneva se, da je zahteva iz tretje alineje prejšnjega
odstavka izpolnjena, če je imetnik poslovne skrivnosti informacijo določil kot
poslovno skrivnost v pisni obliki in o tem seznanil vse osebe, ki prihajajo v
stik ali se seznanijo s to informacijo, zlasti družbenike, delavce, člane
organov družbe in druge osebe.
(3) Za poslovno skrivnost se ne morejo določiti informacije, ki
so po zakonu javne, ali informacije o kršitvi zakona ali dobrih poslovnih
običajev.
3. člen
(pomen izrazov)
Posamezni izrazi, uporabljeni v tem zakonu, pomenijo:
-       
imetnik oziroma imetnica poslovne skrivnosti (v nadaljnjem besedilu:
imetnik poslovne skrivnosti) je fizična ali pravna oseba, ki ima zakoniti
nadzor nad poslovno skrivnostjo;
-       
kršilec oziroma kršilka (v nadaljnjem besedilu: kršilec) je vsaka
fizična ali pravna oseba, ki je protipravno pridobila, uporabila ali razkrila
poslovno skrivnost;
-       
blago, ki je predmet kršitve, je blago, na katerega obliko, značilnosti,
delovanje, proces proizvodnje ali trženje je protipravna pridobitev, uporaba
ali razkritje poslovne skrivnosti znatno vplivalo.
4. člen
(zakonita pridobitev, uporaba in razkritje poslovne
skrivnosti)
(1) Pridobitev poslovne skrivnosti se šteje za zakonito, če
se pridobi z:
-       
neodvisnim odkritjem ali stvaritvijo;
-       
opazovanjem, proučevanjem, razstavljanjem na sestavne dele ali
preizkušanjem izdelka ali predmeta, ki je bil dan na voljo javnosti ali je v
zakoniti posesti pridobitelja, katerega ne zavezuje nobena pravno veljavna
dolžnost omejitve pridobitve poslovne skrivnosti;
-       
uresničevanjem pravice delavcev ali predstavnikov delavcev do
obveščenosti in posvetovanja v skladu z veljavnimi predpisi, kadar je tako
razkritje potrebno za ta namen;
-       
vsakim drugim ravnanjem, za katero se v danih okoliščinah šteje, da je v
skladu s poštenimi poslovnimi praksami, ali
-       
uresničevanjem pravice dostopa do informacij javnega značaja.
(2) Zakonita je tudi pridobitev, uporaba ali razkritje
poslovne skrivnosti, če tako pridobitev, uporabo ali razkritje zahteva ali
dovoli zakon, predpisi Evropske unije ali ga stranki nalaga pravnomočna in
izvršljiva sodna odločba ali za namene preiskave zahteva preiskovalna komisija
Državnega zbora Republike Slovenije, kadar v skladu z zakonom, ki ureja
parlamentarno preiskavo, izvaja preiskavo.
5. člen
(protipravna pridobitev, uporaba in razkritje poslovne
skrivnosti)
(1) Pridobitev poslovne skrivnosti je protipravna, če:
-       
se izvede z neposrednim nedovoljenim dostopom, prisvojitvijo ali
kopiranjem dokumentov, predmetov, gradiv, vsebin ali elektronskih datotek, ki
vsebujejo poslovno skrivnost ali je iz njih mogoče dognati poslovno skrivnost,
ali z drugim ravnanjem, za katero se šteje, da je v nasprotju s poštenimi
poslovnimi praksami;
-       
se pridobi od osebe, ki je poslovno skrivnost uporabljala ali razkrila
protipravno, vendar je pridobitelj v času pridobitve za to vedel ali bi v danih
okoliščinah to moral vedeti.
(2) Uporaba ali razkritje poslovne skrivnosti sta
protipravna, če jo uporabi ali razkrije oseba, ki izpolnjuje enega od teh
pogojev:
-       
poslovno skrivnost je pridobila protipravno;
-       
krši sporazum o zaupnosti ali katerokoli drugo dolžnost molčečnosti v
zvezi s poslovno skrivnostjo;
-       
krši pogodbeno ali katerokoli drugo dolžnost omejitve uporabe poslovne
skrivnosti;
-       
je v času uporabe ali razkritja vedela ali bi v danih okoliščinah morala
vedeti, da je bila poslovna skrivnost, ki jo je pridobila od druge osebe,
uporabljena ali razkrita protipravno.
(3) Za protipravno uporabo poslovne skrivnosti se šteje tudi
proizvodnja, ponujanje ali dajanje na trg blaga, ki je predmet kršitve, ali
njegovo uvažanje, izvažanje ali skladiščenje v te namene, kadar je oseba, ki
opravlja katero od teh dejavnosti, vedela ali bi v danih okoliščinah morala
vedeti, da je bila poslovna skrivnost uporabljena protipravno.
6. člen
(uporaba pravil sodnega varstva)
(1) V postopku v zvezi s kršitvijo pravic poslovne skrivnosti
se uporabljajo določbe zakona, ki ureja pravdni postopek, če ni s tem ali z
drugim zakonom določeno drugače.
(2) V postopku za izdajo začasne odredbe se uporabljajo
določbe zakona, ki ureja izvršbo in zavarovanje, če ni s tem zakonom določeno
drugače.
7. člen
(izjeme)
Sodišče zavrne zahtevek imetnika poslovne skrivnosti, če
ugotovi, da je bila poslovna skrivnost pridobljena, razkrita ali uporabljena:
-       
pri uresničevanju pravice do svobode izražanja in obveščanja, kot jo
določa zakon, ki ureja medije;
-       
pri razkritju zlorabe, kršitve ali nezakonite dejavnosti, če je kršilec
ravnal z namenom zaščite javnega interesa;
-       
pri uresničevanju pravic delavcev, če je poslovno skrivnost razkril
delavec svojemu predstavniku, da bi zaščitil pravice in interese delavcev v
skladu s predpisi, ki urejajo delovanje in varstvo predstavnikov delavcev, in
-       
v drugih primerih, kadar tako določa zakon ali predpisi Evropske unije.
8. člen
(ohranitev zaupnosti poslovne skrivnosti med sodnim
postopkom)
(1) V vlogi imetniku poslovne skrivnosti ni treba razkriti
poslovne skrivnosti, če za verjetno izkaže obstoj poslovne skrivnosti in njeno
kršitev.
(2) Sodišče lahko na predlog nasprotne stranke s sklepom
naloži imetniku poslovne skrivnosti, da razkrije podatke, za katere trdi, da so
poslovna skrivnost, po postopku in na način, kot ga za razkritje poslovne
skrivnosti določa zakon, ki ureja pravdni postopek.
(3) Sodišče lahko na predlog imetnika poslovne skrivnosti
prepove uporabo ali razkritje poslovne skrivnosti ali domnevne poslovne
skrivnosti osebam, ki so se seznanile s poslovno skrivnostjo ali domnevno
poslovno skrivnostjo samo zaradi udeležbe v postopku ali imajo dostop do
dokumentov, ki so del postopka in vsebujejo poslovno skrivnost oziroma domnevno
poslovno skrivnost. Sodišče lahko prepove uporabo ali razkritje poslovne
skrivnosti ali domnevne poslovne skrivnosti tudi nasprotni stranki, če ne gre
za poslovno skrivnost protipravne pridobitve, uporabe ali razkritja, o kateri
teče postopek.
(4) Prepoved uporabe ali razkritja poslovne skrivnosti ali
domnevne poslovne skrivnosti udeležence postopka in druge osebe iz prejšnjega
odstavka zavezuje tudi po končanem sodnem postopku, razen če:
-       
se s pravnomočno sodbo ugotovi, da domnevna poslovna skrivnost ne
izpolnjuje zahtev iz prvega odstavka 2. člena tega zakona, ali
-       
sčasoma postane splošno znana ali lahko dosegljiva osebam v krogih, ki
se običajno ukvarjajo s to vrsto informacij.
9. člen
(tožba zaradi kršitve pravic)
(1) Zoper osebo, ki brez privolitve imetnika poslovne
skrivnosti pridobi, uporabi ali razkrije njegovo poslovno skrivnost, lahko
imetnik poslovne skrivnosti s tožbo pri pristojnem sodišču zahteva:
1.     
da se prepovejo kršenje in prihodnje kršitve;
2.     
da se prepove proizvodnja, ponujanje, dajanje na trg ali uporaba blaga,
ki je predmet kršitve, ali njegov uvoz, izvoz ali skladiščenje za navedene
namene;
3.     
da se blago, ki je predmet kršitve, odpokliče iz gospodarskih tokov z
upoštevanjem interesov dobrovernih tretjih oseb;
4.     
da se z blaga, ki je predmet kršitve, odstrani lastnost, ki je bila
pridobljena s kršitvijo;
5.     
da se uniči blago, ki je predmet kršitve;
6.     
da se delno ali v celoti uniči, ali po potrebi vlagatelju zahtevka preda
katerikoli dokument, predmet, gradivo, vsebina ali elektronska datoteka, ki je
poslovna skrivnost ali vsebuje poslovno skrivnost;
7.     
da se ob odreditvi ukrepa iz 3. točke tega odstavka blago, ki je predmet
kršitve, v celoti prepusti upravičencu, ali
8.     
da se sodba objavi.
(2) Pri odločanju o utemeljenosti zahtevka iz 1. do 7. točke
prejšnjega odstavka in pri oceni njegove sorazmernosti sodišče upošteva tudi
posebne okoliščine primera, zlasti:
1.     
vrednost in druge posebne značilnosti poslovne skrivnosti;
2.     
ukrepe, sprejete za varstvo poslovne skrivnosti;
3.     
ravnanje kršilca pri pridobitvi, uporabi ali razkritju poslovne skrivnosti;
4.     
posledice protipravne uporabe ali razkritja poslovne skrivnosti;
5.     
legitimne interese strank v postopku in posledice, ki bi jih odreditev
ali zavrnitev ukrepov lahko imela na stranke v postopku;
6.     
legitimne interese tretjih oseb;
7.     
javni interes ali
8.     
varstvo temeljnih ustavnih pravic.
(3) Pri odločanju o utemeljenosti zahtevka iz 8. točke prvega
odstavka tega člena in pri oceni njegove sorazmernosti, sodišče upošteva tudi
posebne okoliščine primera, na primer vrednost poslovne skrivnosti, ravnanje
kršilca pri pridobitvi, uporabi ali razkritju poslovne skrivnosti, posledice
protipravne uporabe ali razkritja poslovne skrivnosti in verjetnost, da bo
kršilec nadaljeval protipravno uporabo ali razkrivanje poslovne skrivnosti.
(4) Oseba, ki ji je bila naložena obveznost iz 1. ali
2. točke prvega odstavka tega člena, lahko po pravnomočnosti sodbe s tožbo
zahteva, da sodišče ugotovi, da poslovna skrivnost ne izpolnjuje več zahtev iz
prvega odstavka 2. člena tega zakona. Sodišče zavrne zahtevek osebe, ki je
po pravnomočnosti sodbe iz prejšnjega stavka sama neposredno ali posredno
prispevala k razkritju poslovne skrivnosti.
(5) Sodišče lahko na predlog osebe, zoper katero so vloženi
zahtevki iz 1. do 7. točke prvega odstavka tega člena, namesto teh odredi
plačilo denarnega nadomestila, če so izpolnjeni naslednji pogoji:
-       
da je bila ob uporabi ali razkritju v dobri veri;
-       
da bi ji izvajanje naloženih obveznosti iz 1. do 7. točke prvega
odstavka tega člena povzročilo nesorazmerno veliko škodo in
-       
da imetnik poslovne skrivnosti soglaša s plačilom denarnega nadomestila.
(6) Če sodišče namesto naložitve obveznosti po 1. in
2. točki prvega odstavka tega člena odredi plačilo denarnega nadomestila,
višina le tega ne sme presegati zneska avtorskih honorarjev ali licenčnin, ki
bi imetniku poslovne skrivnosti pripadale na podlagi zakonite rabe.
(7) Terjatve po tem členu zastarajo v roku treh let od dneva,
odkar je imetnik poslovne skrivnosti izvedel za kršitev in osebo, ki je
poslovno skrivnost pridobila, uporabila ali razkrila brez njegove privolitve. V
vsakem primeru te terjatve zastarajo v roku petih let od dneva, odkar je
nastala kršitev.
10. člen
(povrnitev škode in civilna kazen)
(1) Imetnik poslovne skrivnosti ima pravico do povrnitve
škode po splošnih pravilih zakona, ki ureja obligacijska razmerja, če ni s tem
zakonom določeno drugače.
(2) Kršilec je dolžan plačati imetniku poslovne skrivnosti
odškodnino v obsegu, ki se določi po splošnih pravilih o povrnitvi škode, kadar
pa tega zneska ni mogoče določiti pa v obsegu, ki je enak dogovorjenemu ali
običajnemu nadomestilu za zakonito uporabo poslovne skrivnosti.
(3) Če je bila pravica iz tega zakona kršena namerno ali iz
hude malomarnosti, lahko imetnik poslovne skrivnosti zahteva plačilo
dogovorjenega ali običajnega nadomestila za tovrstno uporabo, povečanega do 200
odstotkov, ne glede na to, ali je zaradi kršitve utrpel kakšno premoženjsko
škodo ali ne.
(4) Pri odločanju o zahtevku za plačilo civilne kazni in
odmeri njene višine, sodišče upošteva vse okoliščine primera, zlasti pa stopnjo
krivde kršilca, velikost dogovorjenega ali običajnega nadomestila in
preventivni namen civilne kazni.
(5) Če je premoženjska škoda večja kot civilna kazen, ima
imetnik poslovne skrivnosti pravico zahtevati razliko do popolne odškodnine.
11. člen
(začasne odredbe)
(1) Sodišče izda začasno odredbo za zavarovanje nedenarnih zahtevkov
po tem zakonu, če predlagatelj izkaže za verjetno:
-       
da poslovna skrivnost obstaja;
-       
da je imetnik poslovne skrivnosti iz tega zakona in
-       
da je bila njegova pravica kršena ali grozi dejanska nevarnost, da bo
kršena.
(2) Imetnik poslovne skrivnosti mora za verjetno izkazati
tudi eno izmed naslednjih predpostavk:
a)    
nevarnost, da bo uveljavitev zahtevkov onemogočena ali precej otežena;
b)    
da je odredba potrebna, da se prepreči nastanek težko nadomestljive
škode ali
c)    
da domnevni kršilec z izdajo začasne odredbe, če bi se tekom postopka
izkazala za neutemeljeno, ne bi utrpel hujših neugodnih posledic od tistih, ki
bi brez izdaje začasne odredbe nastale imetniku poslovne skrivnosti.
(3) Sodišče sme za zavarovanje nedenarnih zahtevkov po prvem
odstavku tega člena izdati vsako začasno odredbo, s katero je mogoče doseči
namen zavarovanja, zlasti:
-       
začasno prepove uporabo ali razkritje poslovne skrivnosti;
-       
prepove proizvodnjo, ponujanje, dajanje na trg ali uporabo blaga, ki je
predmet kršitve, ali njegov uvoz, izvoz ali skladiščenje ali
-       
zaseže ali odredi izročitev blaga, ki je domnevno predmet kršitve,
vključno z uvoženim blagom, da se prepreči njegov vstop na trg ali razširjanje
na njem.
(4) Tudi če sodišče v skladu z določbami zakona, ki ureja
izvršbo in zavarovanje, dovoli položitev varščine namesto začasne odredbe,
poslovne skrivnosti ni dovoljeno razkriti.
PREHODNE IN KONČNE DOLOČBE
12. člen
(spremembe Zakona o gospodarskih družbah)
(1) V Zakonu o gospodarskih družbah (Uradni list RS,
št. 65/09 – uradno prečiščeno besedilo, 33/11, 91/11, 32/12, 57/12, 44/13
– odl. US, 82/13, 55/15 in 15/17) se besedilo 39. člena spremeni tako, da
se glasi:
»Za poslovno skrivnost se štejejo informacije, ki
izpolnjujejo zahteve za poslovno skrivnost v skladu z zakonom, ki ureja
poslovne skrivnosti.«.
(2) 40. člen se črta.
(3) V 676. členu se v drugem odstavku v peti alineji
črta besedilo »in 40. člen«.
13. člen
(sprememba Zakona o delovnih razmerjih)
V Zakonu o delovnih razmerjih (Uradni list RS,
št. 21/13, 78/13 – popr., 47/15 – ZZSDT, 33/16 – PZ-F, 52/16 in 15/17 –
odl. US) se v 38. členu drugi odstavek spremeni tako, da se glasi:
»(2) Za poslovno skrivnost se štejejo informacije, ki
izpolnjujejo zahteve za poslovno skrivnost v skladu z zakonom, ki ureja
poslovne skrivnosti. Delavec je odgovoren za kršitev, če je vedel ali bi moral
vedeti za tak značaj informacij.«.
14. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 040-05/19-1/20
Ljubljana, dne 26. marca 2019
EPA 368-VIII
Državni zbor
Republike Slovenije
mag. Dejan Židan l.r.
predsednik