I. SPLOŠNE DOLOČBE
1. člen
(vsebina zakona)
Ta zakon določa cilje, dejavnosti in ukrepe
ter organizacijo države na področjih spodbujanja vhodnih neposrednih tujih
investicij in internacionalizacije podjetij v Republiki Sloveniji.
2. člen
(definicije pojmov)
Posamezni pojmi v tem zakonu imajo
naslednji pomen:
-      
»nerezident oziroma nerezidentka (v nadaljnjem
besedilu: nerezident)« je pravna oseba, ki ima sedež izven Republike Slovenije
ali fizična oseba, ki ima stalno prebivališče izven Republike Slovenije;
-      
»rezident oziroma rezidentka (v nadaljnjem
besedilu: rezident)« je pravna oseba, ki ima sedež v Republiki Sloveniji ali
fizična oseba, ki ima stalno prebivališče v Republiki Sloveniji;
-      
»tuji investitor oziroma investitorka (v nadaljnjem
besedilu: investitor)« je nerezident, ki je, ali pa namerava postati, nosilec
vhodne tuje neposredne investicije;
-      
»vhodna tuja neposredna investicija« je
investicija nerezidenta v lastniški kapital nove ali obstoječe pravne osebe
registrirane v Republiki Sloveniji, če delež nerezidenta predstavlja najmanj
deset odstotkov lastniškega kapitala;
-      
»izhodna tuja neposredna investicija« je
investicija rezidenta v lastniški kapital nove ali obstoječe pravne osebe s
sedežem izven Republike Slovenije, če delež rezidenta predstavlja najmanj deset
odstotkov lastniškega kapitala;
-      
»spodbujanje vhodnih tujih neposrednih
investicij« so dejavnosti in ukrepi, ki pozitivno vplivajo na sprejemanje
odločitev tujih investitorjev o vzpostavljanju in opravljanju gospodarske dejavnosti
v Republiki Sloveniji;
-      
»finančne spodbude za vhodne tuje neposredne
investicije« so nepovratna sredstva in druge oblike državnih pomoči namenjene
tujemu investitorju, ki se zagotavljajo iz proračuna Republike Slovenije (v
nadaljnjem besedilu: proračun) in drugih virov;
-      
»spodbujanje internacionalizacije podjetij« so
dejavnosti in ukrepi, ki pripomorejo k večji konkurenčnosti v mednarodni
menjavi rezidentov, kot so na primer: spodbujanje izvoza, spodbujanje
racionalizacije nabavnih virov in spodbujanje izhodnih tujih neposrednih
investicij;
-      
»projektno podjetje« je
gospodarska družba, registrirana v Republiki Sloveniji, v kateri ima tuji
investitor neposredno najmanj desetodstotni lastniški delež.
3. člen
(cilji zakona)
(1) Cilj spodbujanja vhodnih tujih
neposrednih investicij (v nadaljnjem besedilu: investicija) je, da se z
učinkovito uporabo javnih sredstev privabi k investiranju na območju Republike
Slovenije tuje investitorje, z namenom pospeševati gospodarski razvoj Republike
Slovenije.
(2) Cilj spodbujanja internacionalizacije
podjetij je, da se z učinkovito uporabo javnih in zasebnih finančnih sredstev
izboljša konkurenčnost rezidentov v mednarodni menjavi in da se zmanjšajo
stroški in tveganja pri vstopih rezidentov na trge izven območja Republike
Slovenije.
II. SPODBUJANJE INVESTICIJ
4. člen
(dejavnosti in ukrepi za spodbujanje
investicij)
Spodbujanje investicij obsega naslednje
dejavnosti:
-      
brezplačna ponudba informacijskih, svetovalnih
ali drugih storitev tujim investitorjem,
-      
trženje Slovenije in njenih regij kot lokacije
za investicije,
-      
promocija podobe Slovenije in njenih regij kot
lokacij za investicije,
-      
analiziranje konkurenčnega položaja Republike
Slovenije kot lokacije za investicije in predlaganje sistemskih ukrepov za
njegovo izboljšanje,
-      
dodeljevanje finančnih spodbud za investicije,
-      
opravljanje drugih nalog, ki prispevajo h
krepitvi konkurenčnosti Republike Slovenije kot lokacije za investicije.
5. člen
(program spodbujanja investicij)
(1) Vlada Republike Slovenije (v nadaljnjem
besedilu: vlada) na predlog ministrstva, pristojnega za gospodarstvo (v
nadaljnjem besedilu: ministrstvo) sprejme program spodbujanja investicij za
petletno obdobje, v katerem opredeli način izvajanja nalog iz prejšnjega člena,
njihove prioritete in cilje, ki naj bi bili doseženi z izvajanjem teh nalog.
(2) V programu spodbujanja investicij se
opredelijo tudi obseg in način financiranja ter kazalci za spremljanje
učinkovitosti spodbujanja investicij.
Finančne spodbude za investicije
6. člen
(finančne spodbude)
Sredstva za finančne spodbude za
investicije (v nadaljnjem besedilu: spodbuda) se zagotovijo v državnem
proračunu in iz drugih domačih in mednarodnih virov.
7. člen
(cilji in pogoji dodeljevanja spodbud)
(1) Cilji dodeljevanja spodbud so nove
zaposlitve, prenos znanja in tehnologij, skladni regionalni razvoj in
sinergični učinki povezovanja tujih investitorjev s slovenskimi podjetji.
(2) Pogoji za dodelitev spodbude so
minimalni finančni obseg investicije, najmanjše število na novo odprtih
delovnih mest in rok, v katerem je investitor dolžan doseči minimalni finančni
obseg investicije in najmanjše število novo odprtih delovnih mest.
(3) Merila za dodelitev spodbude so
predvsem število novo odprtih delovnih mest, reference investitorja, trajnostna
naravnanost investicije, stopnja tehnološke zahtevnosti investicije ter učinki
investicije na skladni regionalni razvoj.
(4) Vlada z uredbo na predlog ministra,
pristojnega za gospodarstvo oziroma ministrice, pristojne za gospodarstvo (v
nadaljnjem besedilu: minister) podrobneje določi cilje in oblike spodbud,
pogoje in merila za dodelitev spodbud ter postopek za dodeljevanje spodbud.
7.a člen
(postopek dodeljevanja spodbud)
(1) Spodbude iz 4. člena tega zakona se
dodeljujejo na podlagi javnega razpisa. 
(2) Ne glede na prejšnji odstavek lahko
vlada na predlog ministrstva dodeli spodbudo tudi brez javnega razpisa (v
nadaljnjem besedilu: posebni postopek), če komisija iz tretjega odstavka 7.b
člena tega zakona ugotovi, da investicija bistveno prispeva k razvoju
slovenskega gospodarstva, in če investicija za najmanj 100 odstotkov preseže
najmanjše število novo odprtih delovnih mest, določeno v uredbi iz četrtega
odstavka prejšnjega člena, ali če znaša vrednost investicije več kot 12
milijonov evrov.
7.b člen
(posebni postopek)
(1) Poleg pogojev iz drugega odstavka
prejšnjega člena se za dodeljevanje spodbud po posebnem postopku upoštevajo
tudi določbe 7. člena tega zakona. 
(2) Vlogo za dodelitev spodbud po posebnem
postopku vloži tuji investitor ali projektno podjetje (v nadaljnjem besedilu:
vlagatelj). 
(3) Izpolnjevanje pogojev in meril iz
prvega odstavka tega člena ugotavlja posebna komisija, ki jo sestavljajo
predsednik in najmanj dva člana (v nadaljnjem besedilu: komisija). Po predhodni
pridobitvi pisnih izjav kandidatov za predsednika in člane komisije o interesni
nepovezanosti s tujim investitorjem in projektnim podjetjem, minister s sklepom
imenuje komisijo za ocenjevanje vsake posamezne vloge za dodelitev spodbude. 
(4) Če je vloga nepopolna oziroma ne
vsebuje vseh dokumentov, na podlagi katerih bi lahko komisija vlogo ocenila, je
vlagatelj pozvan k njeni dopolnitvi. Dopolniti jo mora v 15 dneh od prejema
poziva. Če v tem času vloga ni dopolnjena, ministrstvo na predlog komisije
vlagatelju pošlje obvestilo, da ne bo predložilo predloga za dodelitev spodbude
v obravnavo na vlado. Zoper to obvestilo ni pritožbe in ni mogoč upravni spor. 
(5) Če investicija ne izpolnjuje vseh
pogojev in meril, ministrstvo vlagatelju pošlje obvestilo, da investicija ne
izpolnjuje pogojev in da zato ministrstvo na predlog komisije ne bo predložilo
predloga za dodelitev spodbude v obravnavo na vlado. Zoper to obvestilo ni
pritožbe in ni mogoč upravni spor. 
(6) Po pozitivni odločitvi komisije, ki jo
potrdi minister, se lahko na predlog vlagatelja izda potrdilo, da investicija
iz vloge izpolnjuje pogoje in merila iz tega zakona. V potrdilu mora biti
izrecno navedeno, da le-to ne pomeni dodelitve spodbude. Dela na projektu, ki
je predmet spodbude, se ne smejo začeti pred sklenitvijo pogodbe, razen v
primeru, ko vlagatelj prejme potrdilo iz prvega stavka tega odstavka. 
(7) Vlada na predlog ministrstva sprejme
sklep o dodelitvi spodbude. Minister s projektnim podjetjem sklene pogodbo. Če
vlada zavrne predlog o dodelitvi spodbude, ministrstvo vlagatelja o tem pisno
obvesti. Zoper to obvestilo ni pritožbe in ni mogoč upravni spor.
8. člen
(letno poročilo o spodbudah)
Ministrstvo predloži vladi letno poročilo o
dodeljenih spodbudah in uresničevanju zastavljenih ciljev.
III. SPODBUJANJE INTERNACIONALIZACIJE PODJETIJ
9. člen
(dejavnosti za spodbujanje
internacionalizacije podjetij)
Republika Slovenija spodbuja
internacionalizacijo podjetij s sofinanciranjem naslednjih dejavnosti:
-      
zbiranje in posredovanje zunanjetrgovinskih informacij,
-      
organiziranje poslovnih delegacij, sejemskih
predstavitev, seminarjev in konferenc ter drugih promocijskih dogodkov,
-      
poslovno svetovanje,
-      
izobraževanje za mednarodno poslovanje,
-      
opravljanje informacijskih, svetovalnih ali
drugih storitev za nerezidente,
-      
opravljanje drugih nalog, ki prispevajo k
uspešnejši internacionalizaciji slovenskih podjetij.
10. člen
(program spodbujanja internacionalizacije
podjetij)
(1) Vlada na predlog ministrstva sprejme
program spodbujanja internacionalizacije podjetij za petletno obdobje v katerem
opredeli način izvajanja dejavnosti iz prejšnjega člena, njihove prioritete in
cilje, ki naj bi bili doseženi z izvajanjem teh nalog.
(2) V programu spodbujanja
internacionalizacije podjetij se določijo tudi obseg dejavnosti spodbujanja
internacionalizacija podjetji, način njihovega financiranja ter kazalci za
spremljanje učinkovitosti spodbujanja internacionalizacije podjetij.
IV. INSTITUCIONALNA UREDITEV
11. člen
(agencija)
(1) Dejavnosti spodbujanja tujih
neposrednih investicij in internacionalizacije podjetij izvaja javna agencija
za področje tujih investicij, tehnološkega razvoja, podjetništva in
internacionalizacije (v nadaljnjem besedilu: agencija).
(2) Agencija je zadolžena za opravljanje
dejavnosti iz 4. člena tega zakona, za dejavnosti iz 9. člena tega zakona pa,
če za opravljanje teh dejavnosti ni podeljeno javno pooblastilo po 15. členu
tega zakona.
(3) Naloge iz pete alinee 4. člena tega
zakona opravlja agencija v skladu z uredbo iz četrtega odstavka 7. člena tega
zakona.
12. člen
(črtan)
13. člen
(črtan)
14. člen
(predstavništva agencije v tujini)
(1) Na podlagi analize ekonomske
upravičenosti lahko agencija ob predhodnem soglasju vlade odpre ali zapre svoje
predstavništvo v tujini.
(2) Predstavništvo agencije v tujini
zagotavlja informacije in svetovanje rezidentom in nerezidentom pri njihovem
delovanju v čezmejnih investicijah ter opravlja druge dejavnosti iz 4. in 9. člena
tega zakona na trgih izven območja Republike Slovenije, razen dejavnosti iz
pete alinee 4. člena tega zakona.
(3) Organizacijo, upravljanje in način
delovanja predstavništev agencije v tujini in vrste storitev, ki jih
predstavništva agencije v tujini zaračunavajo, določi vlada.
15. člen
(javno pooblastilo drugim pravnim osebam)
(1) Pravnim osebam javnega in zasebnega
prava, ki delujejo na področju spodbujanja internacionalizacije podjetij, lahko
minister, v skladu z določbami zakona, ki ureja državno upravo, za določen čas
z odločbo, na podlagi javnega natečaja, podeli javno pooblastilo za izvajanje
upravnih nalog v okviru dejavnosti, opredeljenih v 9. členu tega zakona.
(2) Za pridobitev javnega pooblastila mora
pravna oseba javnega ali zasebnega prava izpolnjevati naslednje pogoje:
-      
da deluje najmanj dve leti pred vložitvijo
vloge za pridobitev javnega pooblastila,
-      
da ima dejavnosti s področja
internacionalizacije podjetij opredeljene v ustanovitvenem aktu,
-      
da ima usposobljen kader in
-      
da ima mednarodno primerljive reference.
16. člen
(odvzem javnega pooblastila)
(1) Nosilcu javnega pooblastila se lahko
odvzame javno pooblastilo, če:
-      
so s pravnomočno odločbo pristojnega organa
ugotovljene nepravilnosti pri njegovem poslovanju;
-      
z javnim pooblastilom dodeljenih nalog ne
izvaja v skladu s programom;
-      
z javnim pooblastilom dodeljenih nalog, tudi po
predhodnem opominu ministra, ne opravi pravočasno;
-      
se pri izvajanju nadzora iz prvega odstavka
prejšnjega člena ugotovijo večje nepravilnosti pri izvajanju nalog poverjenih z
javnim pooblastilom.
(2) O odvzemu javnega pooblastila odloči
minister z upravno odločbo.
17. člen
(nadzor nad izvajanjem javnih pooblastil)
(1) Nadzor nad učinkovitostjo in
uspešnostjo dela pravnih oseb, ki jim je bilo podeljeno javno pooblastilo na
podlagi tega zakona, opravlja ministrstvo.
(2) Ministrstvo, v zvezi z danim javnim
pooblastilom opravlja nad nosilcem javnega pooblastila nadzor nad zakonitostjo
njegovih splošnih aktov in instančni nadzor nad zakonitostjo njegovih
posamičnih aktov.
(3) Če nosilec javnega pooblastila izda
akt, ki ni skladen z ustavo ali zakonom, mu da ministrstvo navodila za
uskladitev akta.
(4) Nadzor nad namensko porabo proračunskih
sredstev pri osebah iz prvega odstavka tega člena se izvaja skladno s predpisi.
V. FINANCIRANJE
18. člen
(financiranje dejavnosti)
(1) Dejavnosti iz 4. člena tega zakona se
financirajo iz proračuna.
(2) Dejavnosti iz 9. člena tega zakona se
financirajo iz proračuna in prihodkov od storitev za uporabnike.
19. člen
(pogodba o financiranju)
Financiranje agencije iz proračuna se
zagotovi z letno pogodbo, ki jo skleneta ministrstvo in agencija.

Zakon o spodbujanju tujih neposrednih
investicij in internacionalizacije podjetij – ZSTNIIP (Uradni list RS, št. 86/04)
vsebuje naslednje prehodne in končne določbe:
»VI. PREHODNE IN KONČNE DOLOČBE
20. člen
(ustanovitev
agencije)
(1) Vlada najkasneje eno leto po
uveljavitvi tega zakona sprejme akt o ustanovitvi agencije in z njim uskladi
Uredbo o organih v sestavi ministrstev (Uradni list RS, št. 58/03).
(2) Do ustanovitve agencije opravlja
dejavnosti spodbujanja tujih neposrednih investicij in spodbujanja
internacionalizacije podjetij Agencija Republike Slovenije za gospodarsko
promocijo Slovenije in tuje investicije kot organ v sestavi ministrstva, ki se
ukine z dnem vpisa agencije v sodni register.
(3) Zaposleni na Agenciji Republike
Slovenije za gospodarsko promocijo in tuje investicije nadaljujejo z delovnim
razmerjem v agenciji z dnem njenega vpisa v sodni register.
(4) Premoženje, ki ga uporablja Agencija
Republike Slovenije za gospodarsko promocijo Slovenije in tuje investicije se
prenese najkasneje v 60 dneh po sprejemu akta o ustanovitvi agencije iz prvega
odstavka tega člena v uporabo in upravljanje agencije.
(5) Z dnem vpis agencije v sodni register
se neporabljene pravice porabe ter prevzete obveznosti na proračunskih
postavkah za delovanje Agencije Republike Slovenije za gospodarsko promocijo
Slovenije in tuje investicije prenesejo na novo proračunsko postavko
ministrstva. Agencija in ministrstvo skleneta pogodbo o zagotavljanju sredstev
za delovanje agencije z dnem vpisa agencije v sodni register.
21. člen
(rok za izdajo
podzakonskih predpisov)
Programa iz 5. in 10. člena tega zakona in
uredbo iz 7. člena vlada sprejme oziroma izda najkasneje eno leto po
uveljavitvi tega zakona.
22. člen
(rok
uveljavitve zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi Zakona o
spodbujanju tujih neposrednih investicij in internacionalizacije podjetij –
ZSTNIIP-A (Uradni list RS, št. 78/06)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Vlada izda akt iz tretjega odstavka 14.
člena najkasneje v treh mesecih po uveljavitvi tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
spodbujanju tujih neposrednih investicij in internacionalizacije podjetij –
ZSTNIIP-B (Uradni list RS, št. 11/11)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Z dnem uveljavitve tega zakona preneha
veljati 22. člen Uredbe o finančnih spodbudah za tuje neposredne investicije
(Uradni list RS, št. 11/07 in 19/09).
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o spodbujanju tujih
neposrednih investicij in internacionalizacije podjetij – ZSTNIIP-C (Uradni
list RS, št. 57/12)
vsebuje naslednje prehodne in končne določbe:
»PREHODNE IN KONČNE DOLOČBE
3. člen
(1) Javna agencija za podjetništvo in tuje
investicije, ki je bila ustanovljena s Sklepom o preoblikovanju Pospeševalnega
centra za malo gospodarstvo v Javno agencijo Republike Slovenije za
podjetništvo in tuje investicije (Uradni list RS, št. 73/05) se z Javno
agencijo za tehnološki razvoj Republike Slovenije in Slovensko turistično
organizacijo spoji v agencijo. 
(2) Javna agencija za podjetništvo in tuje
investicije nadaljuje z delom na podlagi Zakona o spodbujanju tujih neposrednih
investicij in internacionalizacije podjetij (Uradni list RS, št. 107/06 –
uradno prečiščeno besedilo in 11/11) in predpisov ter aktov, izdanih na njegovi
podlagi, do vpisa spojitve v sodni register, nato se brez likvidacije izbriše
iz sodnega registra.
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi Zakona o spodbujanju tujih
neposrednih investicij in internacionalizacije podjetij – ZSTNIIP-D (Uradni
list RS, št. 17/15)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.