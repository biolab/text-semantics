1. člen
Ta zakon določa pogoje in način poravnave
dospelih neplačanih obveznih dajatev, ki so določene s tem zakonom, po stanju
na dan 31. decembra 1999.
2. člen
Dospele neplačane obvezne dajatve po tem
zakonu so dajatve, za katerih odmero, nadzor in izterjavo sta pristojni Davčna
uprava Republike Slovenije in Carinska uprava Republike Slovenije razen
prometnih davkov, nadomestila za uporabo stavbnega zemljišča in davkov,
določenih v 93. členu zakona o davčnem postopku (Uradni list RS, št. 18/96,
87/97, 35/98 – odločba US, 82/98, 91/98 in 108/99).
Dolg po tem zakonu so dospele neplačane
obvezne dajatve iz prejšnjega odstavka s pripadajočimi zamudnimi obrestmi,
obračunanimi do 31. decembra 1999.
3. člen
Dolg po tem zakonu iz naslova prispevkov od
izplačil v bonih v obdobju 1991–1995, če se izplačila v bonih niso vštevala v
plače in iz njih zaposleni ne morejo uveljavljati nobenih pravic iz
pokojninskega in invalidskega zavarovanja, izplačila pa niso presegla razlike
med višino zajamčenega osebnega dohodka po zakonu o zajamčenih osebnih dohodkih
(Uradni list RS, št. 48/90 in 38/94) in 80% izho­diščne plače po veljavnih
kolektivnih pogodbah, je revalorizirana vrednost dospelih neplačanih prispevkov
na dan 31. december 1999.
Zamudne obresti od neplačanih obveznih
dajatev iz prvega odstavka tega člena se odpišejo.
Določbi prejšnjih odstavkov veljata za
dolžnike, ki izpolnjujejo pogoje po tem zakonu in če so odpravili vsa
oškodovanja družbene lastnine, ugotovljena v odločbah pristoj­nih organov, na
podlagi zakona o lastninskem preoblikovanju podjetij (Uradni list RS, št.
55/92, 7/93, 31/93, 32/94 – odločba US in 1/96).
4. člen
Občina lahko v roku treh mesecev po
uveljavitvi tega zakona z odlokom določi pogoje obročnega poravnavanja
dospelega neplačanega nadomestila za uporabo stavbnega zemljišča na način
določen v 2., 7., 9., 10., 11., 12., 13., 14., 15. in 16. členu tega zakona in
ob smiselni uporabi 17. člena tega zakona.
5. člen
Zavezanec za obvezne dajatve oziroma
izplačevalec osebnih prejemkov oziroma drugih dohodkov, za obvezne dajatve, ki
se plačujejo po odbitku (v nadaljnjem besedilu: dolžnik), lahko davčnemu
oziroma carinskemu organu predlaga obročno poravnavo ali takojšnje plačilo
dospelih neplačanih obveznih dajatev pod pogoji in na način, določe­nimi s tem
zakonom.
6. člen
Obročno poravnavo dospelih neplačanih
obveznih dajatev po tem zakonu predlaga davčnemu organu dolžnik:
-       
velika in srednja gospodarska družba, ustanovljena v skladu z zakonom o
gospodarskih družbah (Uradni list RS, št. 30/93, 29/94, 82/94, 20/98, 84/98 in
6/99) in druga pravna oseba, pri kateri znesek dospelih neplačanih obveznih
dajatev z obračunanimi obrestmi na dan 31. decembra 1999 presega 3,000.000
tolarjev in je višina obračunanih zamudnih obresti najmanj enaka višini
dospelih neplačanih obveznih dajatev ali če so dospele neplačane obvezne
dajatve v tej višini starejše od treh let;
-       
mala gospodarska družba, ustanovljena v skladu z zakonom o gospodarskih
družbah, samostojni podjetnik posameznik in druga fizična oseba, ki opravlja
dejavnost in pri kateri znesek dospelih neplačanih obveznih dajatev z
obračunanimi obrestmi na dan 31. decembra 1999 presega 1,000.000 tolarjev in je
višina obračunanih zamudnih obresti najmanj enaka višini dospelih neplačanih
obveznih dajatev ali če so dospele neplačane obvezne dajatve v tej višini
starejše od treh let;
-       
kmet in člani njegovega gospodarstva in druga oseba, ki opravlja
kmetijsko dejavnost kot edini ali glavni poklic, pri kateri znesek dospelih
neplačanih obveznih dajatev z obračunanimi zamudnimi obrestmi na dan 31.
decembra 1999 presega 200.000 tolarjev in je višina obračunanih zamudnih
obresti najmanj enaka višini 30% dospelih neplačanih obveznih dajatev ali če so
dospele neplačane obvezne dajatve v tej višini starejše od enega leta;
-       
fizična oseba, ki ni zajeta v prejšnjih alineah, pri kateri znesek
neplačanih obveznih dajatev z obračunanimi zamudnimi obrestmi presega 500.000
tolarjev in je višina obračunanih zamudnih obresti najmanj enaka višini
dospelih neplačanih obveznih dajatev ali če so dospele neplačane obvezne
dajatve v tej višini starejše od treh let.
Obročno poravnavo dospelih neplačanih
obveznih dajatev predlaga carinskemu organu dolžnik, pri katerem znesek
neplačanih obveznih dajatev z obračunanimi zamudnimi obrestmi presega 2,000.000
tolarjev.
Obročnega poravnavanja dospelih neplačanih
obveznih dajatev ne more predlagati dolžnik, pri katerem je uveden postopek
prisilne poravnave, oziroma začet stečajni oziroma likvidacijski postopek ali
dolžnik za obvezne dajatve, ugotovljene v sklepu o potrditvi prisilne
poravnave.
7. člen
Če dolžnik, ki izpolnjuje pogoje iz
prejšnjega člena, predlaga takojšnje plačilo celotnega dolga, plača znižani
znesek celotnega dolga, ugotovljen z metodo ugotavljanja neto sedanje
vrednosti, pri čemer je diskontni faktor določen z višino obrestne mere, ki
velja za obveznice Republike Slovenije z ročnostjo petih let, pri čemer se
stopnja realne obrestne mere poveča za 50%. Za takojšnje plačilo se šteje, če
dolžnik znižani znesek dolga plača v 60 dneh po uveljavitvi tega zakona.
Odločbo o ugotovitvi plačila znižanega
zneska dolga davčni organ izda dolžniku v 15 dneh od dneva plačila.
8. člen
Pri poravnavi dospelih neplačanih obveznih
dajatev, mora biti dolg iz naslova obveznih prispevkov za pokojninsko in
invalidsko ter zdravstveno zavarovanje poravnan pred ostalimi dolgovi po tem
zakonu.
9. člen
Uvedeni postopki prisilne izterjave
obveznih dajatev, za katere je dovoljeno obročno poravnavanje, se odložijo.
Dovoljeno obročno poravnavanje neplačanih
obveznih dajatev po tem zakonu ne more biti podlaga za izbris v zemljiški
knjigi vpisane zastavne pravice na nepremičninah oziroma deleža družbenika,
dosežene s pravnomočnim izvršilnim naslovom zaradi izterjave dolga.
10. člen
Zamudne obresti od neplačanih obveznih
dajatev se ne obračunajo od 1. januarja 2000, če je bila izdana odločba iz
tretjega odstavka tega člena.
Za obdobje obročnega odplačevanja se ne
obračunavajo zamudne obresti, obračunavajo pa se obresti po temeljni obrestni
meri v skladu z zakonom.
Davčni oziroma carinski organ izda odločbo,
s katero odloči o predlogu za obročno poravnavo dospelih neplačanih obveznih
dajatev po tem zakonu v 30 dneh po prejemu predloga za obročno poravnavanje.
Dolg iz 6. člena tega zakona se plačuje v
obrokih, plačan pa mora biti najkasneje v 60 mesecih po izdaji odločbe.
11. člen
Davčni oziroma carinski organ odloči o
višini dolga, ki se bo obročno poravnal, ločeno po vrstah obveznih dajatev, o
zneskih obrokov ter rokih za njihovo plačilo, pri čemer mora biti med dvema
obrokoma najmanj en mesec in največ tri mesece razlike. Obroki morajo biti
plačani do 25. dne v mesecu.
12. člen
Če obrok ni plačan v roku, določenem z
odločbo, se od dneva zapadlosti obroka do dneva plačila obračunajo zamudne
obresti v skladu z zakonom.
Če dolžnik ne plača treh zaporednih obrokov
v rokih za plačilo, zapade dolg po tem zakonu takoj. Pristojni organ izda
dolžniku novo odločbo, s katero mu naloži poleg plačila neplačanega dolga po
tem zakonu še plačilo zamudnih obresti, obračunanih od dneva, ko so v skladu s
tem zakonom prenehale teči.
13. člen
V času obročnega poravnavanja dolga se
pretrga za­staranje pravice do izterjave. Po pretrganju začne zastaralni rok
znova teči in se čas, ki je pretekel pred pretrganjem, ne šteje v zastaralni
rok, ki ga določa zakon.
14. člen
Pritožba zoper odločbo, izdano po tem
zakonu, ne zadrži njene izvršitve.
15. člen
Če se nad dolžnikom začne postopek prisilne
poravnave, likvidacije ali stečaja oziroma obveznega izbrisa iz sodnega
registra v skladu z zakonom, zapade dolg po tem zakonu takoj.
16. člen
Dolžnik lahko predlog za obročno
poravnavanje dolga po tem zakonu vloži pri pristojnem davčnem organu v 60 dneh
po uveljavitvi tega zakona oziroma občinskega odloka, pri pristojnem carinskem
organu pa v 90 dneh po uveljavitvi tega zakona.
Preden carinski organ odloči o predlogu
dolžnika, mu mora dolžnik predložiti odločbo davčnega organa o dovolitvi
obročnega poravnavanja zapadlih neplačanih obveznih dajatev iz 10. člena tega
zakona oziroma potrdila davčnega organa, da dolžnik nima zapadlih neplačanih
obveznih pri­spevkov za pokojninsko in invalidsko ter zdravstveno zava­rovanje.
Dolžnik, ki je po prvem odstavku tega člena
predlagal obročno odplačevanje prispevkov iz naslova obveznega zavarovanja, do
dokončne odločitve po tem zakonu ne more predlagati odpisa, delnega odpisa,
odloga oziroma obročnega odplačevanja teh prispevkov po drugih zakonih.
17. člen
Davčni oziroma carinski organ v 30 dneh po
uveljavitvi tega zakona obvesti osebe iz 6. člena tega zakona o stanju dolga po
tem zakonu na dan 31. decembra 1999 in o možnosti uveljavljanja obročnega
poravnavanja oziroma o možnosti znižanja dolga na podlagi takojšnjega plačila
po tem zakonu.
18. člen
Ta zakon začne veljati petnajsti dan po
objavi v Uradnem listu Republike Slovenije.
Št. 432-02/99-2/2
Ljubljana, dne 23. decembra 1999.
Predsednik
Državnega zbora
Republike Slovenije
Janez Podobnik, dr. med. l. r.