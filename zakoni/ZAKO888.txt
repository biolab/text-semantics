(neuradno prečiščeno besedilo št. 2)
1. člen
S tem zakonom se urejajo vprašanja
nasledstva Repu­blike Slovenije v Mednarodnem denarnem skladu (v nadaljnjem
besedilu: Sklad) in v Oddelku za posebne pravice črpanja v skladu s pogoji,
navedenimi v sklepu Izvršnega odbora Sklada z dne 14. decembra 1992, ter
določa način izvajanja poslov in poravnavanja obveznosti, ki izhajajo iz
članstva Republike Slovenije v Skladu.
2. člen
Na ozemlju Republike Slovenije veljajo
določbe Statuta Sklada z močjo zakona.
3. člen
Vlada Republike Slovenije določi podpisnika
pisma o soglašanju z nasledstvom v Skladu, izda potrebne dokumente in izvede
druga opravila, ki so skladno s Statutom Sklada potrebna za uresničitev
članstva.
4. člen
Banka Slovenije je Fiskalni Agent Republike
Slovenije skladno s členom 5, točka 1 Statuta Sklada.
Banka Slovenije kot Fiskalni Agent
Republike Slovenije izvršuje vse transakcije za račun Republike Slovenije, ki
so bile sklenjene skladno s Statutom Sklada in ostalimi pravili Sklada.
Banka Slovenije nastopa kot Depozitar
Sklada v Republiki Sloveniji, skladno s členom 13, točka 2 Statuta Sklada.
Banka Slovenije kot Depozitar Sklada hrani
vsa dobroimetja Sklada v slovenskem denarju.
5. člen
Banka Slovenije izvršuje za Republiko
Slovenijo vse transakcije v zvezi z udeležbo Republike Slovenije v Oddelku za
posebne pravice črpanja v Skladu.
6. člen
Banka Slovenije izda, skladno s Statutom
Sklada in v zvezi z vplačilom kvote Republike Slovenije, nepreno­sne,
brezobrestne zadolžnice v vrednosti, ustrezajoči ob­veznostim, izvirajočim iz
članstva v Skladu.
7. člen
Sredstva za vplačilo obveznosti do Sklada
iz naslova dodeljenih posebnih pravic črpanja iz 1. in 2. razdelitve
(alokacije) zagotavlja Republika Slovenija, sredstva za vplačilo ostalih
obveznosti do Sklada pa zagotovi Banka Slovenije.
Republika Slovenija zagotovi povračilo
neizterjanih sredstev, ki jih je Banka Slovenije zagotovila Skladu.
Republika Slovenija je dolžna Banki
Slovenije povrniti stroške obrestnih razlik, stroške tečajnih razlik ali
morebitnega varovanja tečajnega tveganja in transakcijske stroške, ki bi
nastali pri izvajanju obveznosti iz prvega odstavka tega člena.
Ne glede na prejšnji odstavek povrne
Republika Slovenija Banki Slovenije 50% stroškov iz prejšnjega odstavka, ki
nastanejo iz naslova vplačila kvote in sodelovanja v Načrtu finančnih
transakcij ter sodelovanja v mehanizmu trgovanja s posebnimi pravicami črpanja.
8. člen
Republiko Slovenijo predstavljata v Skladu
guverner Banke Slovenije kot guverner Sklada, kot namestnik guvernerja Sklada
pa oseba, ki jo za ta namen pooblasti guverner Banke Slovenije.
9. člen
Ministrstvo, pristojno za finance, in Banka
Slovenije skleneta sporazum o načinu vodenja poslov in poravnavanja obveznosti,
ki izhajajo iz članstva Republike Slovenije v Skladu.
10. člen
Sklep
Izvršnega odbora Sklada z dne 14. 12. 1992 in besedilo Statuta Sklada,
dopolnjeno z veljavnostjo dne 28. julija 1969, 1. aprila 1978 in 11. novembra
1992 se objavijo skupaj s tem zakonom in sta sestavni del zakona.

Zakon o članstvu Republike Slovenije v
Mednarodnem denarnem skladu – ZCMDS (Uradni list RS, št. 2/93)
vsebuje naslednjo končno določbo:
»11. člen
Ta zakon začne
veljati naslednji dan po objavi v Uradnem listu Republike Slovenije.«.

Zakon o spremembi in dopolnitvi zakona o
članstvu Republike Slovenije v Mednarodnem denarnem skladu – ZCMDS-A (Uradni
list RS, št. 70/98)
vsebuje naslednjo končno določbo:
»2. člen
Ta zakon začne
veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah Zakona o
članstvu Republike Slovenije v Mednarodnem denarnem skladu – ZCMDS-B (Uradni
list RS, št. 29/10)
vsebuje naslednji končni določbi:
»5. člen
Z dnem uveljavitve tega zakona preneha
veljati Sklep o načinu vodenja poslov in poravnavanja obveznosti, ki izhajajo
iz članstva Republike Slovenije v Mednarodnem denarnem skladu (Uradni list RS,
št. 38/93 in 6/02), uporablja pa se do sklenitve sporazuma iz 9. člena zakona.
6. člen
Ta zakon začne veljati naslednji dan po
objavi v Uradnem listu Republike Slovenije.«.