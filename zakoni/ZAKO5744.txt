I. SPLOŠNE DOLOČBE
1. člen
(vsebina zakona)
Ta zakon ureja načela upravljanja
kapitalskih naložb Republike Slovenije (v nadaljnjem besedilu: kapitalske
naložbe), akte upravljanja kapitalskih naložb ter ustanovitev, delovanje,
pristojnosti in naloge Agencije za upravljanje kapitalskih naložb Republike
Slovenije (v nadaljnjem besedilu: agencija) in postopke upravljanja s
kapitalskimi naložbami.
2. člen
(pomen izrazov)
Posamezni izrazi, uporabljeni v tem zakonu,
pomenijo naslednje:
(1) Kapitalska naložba je delnica ali
delež Republike Slovenije v posamezni gospodarski družbi.
(2) Sektorske politike so politike
razvoja panog resornih ministrstev in drugih državnih organov s področja
dejavnosti, ki jo opravlja posamezna družba.
(3) Strateške kapitalske naložbe so
naložbe, s katerimi Republika Slovenija poleg gospodarskih ciljev skuša doseči
tudi infrastrukturne in druge cilje, povezane z izvajanjem posameznih javnih
služb, ter razvojne in druge cilje.
(4) Portfeljske kapitalske naložbe so
naložbe, s katerimi Republika Slovenija skuša doseči izključno gospodarske
cilje.
(5) Upravljanje kapitalskih naložb
obsega pridobivanje kapitalskih naložb, razpolaganje s kapitalskimi naložbami
in izvrševanje pravic delničarja ali družbenika.
(6) Pridobivanje kapitalskih naložb
pomeni nakup delnic ali deležev posamezne gospodarske družbe.
(7) Razpolaganje s kapitalskimi
naložbami pomeni prodajo, zamenjavo ali vsak drug pravni posel, na podlagi katerega
se imetništvo delnic ali deležev Republike Slovenije prenese na drugo pravno
ali fizično osebo.
II. NAČELA UPRAVLJANJA KAPITALSKIH NALOŽB
3. člen
(načelo preglednosti)
(1) Načelo preglednosti upravljanja
kapitalskih naložb se zagotavlja z določitvijo ciljev Republike Slovenije pri
sprejemanju naložbenih odločitev ter preglednimi postopki in merili pri
sprejemanju teh odločitev.
(2) Strateški dokumenti kapitalskih naložb
in podatki o doseženih ciljih in rezultatih upravljanja teh naložb morajo biti
javno objavljeni.
4. člen
(načelo predvidljivosti)
Upravljanje kapitalskih naložb mora biti
predvidljivo za člane organov, delničarje, družbenike in ostale interesne
skupine, ki imajo v družbah, v katerih ima Republika Slovenija kapitalske
naložbe, legitimen interes. Predvidljivost se uresničuje z upoštevanjem načela
preglednosti.
5. člen
(načelo gospodarnosti)
Pri upravljanju kapitalskih naložb je treba
ravnati gospodarno, učinkovito, s čim manjšimi stroški in na način, ki omogoča
najugodnejše rezultate ter doseganje ciljev, opredeljenih v aktih upravljanja
kapitalskih naložb, določenih s tem zakonom.
6. člen
(načelo odgovornosti)
Načelo odgovornosti se zagotavlja z jasno
določenimi pravicami in pristojnostmi posameznih nosilcev funkcij pri
upravljanju kapitalskih naložb, nadzorom in poročanjem.
III. AKTI UPRAVLJANJA KAPITALSKIH NALOŽB
7. člen
(strategija upravljanja kapitalskih
naložb)
Strategija upravljanja kapitalskih naložb
(v nadaljnjem besedilu: strategija) opredeljuje predvsem:
-      
Razvojne usmeritve Republike Slovenije kot delničarja ali družbenika
družb ter strateške cilje RS kot lastnice kapitalskih naložb;
-      
Načine doseganja ciljev, opredeljenih v sektorskih politikah ter
-      
Določitev strateških naložb in deleža Republike Slovenije v posamezni
družbi, ki je potreben za varovanje strateških ciljev Republike Slovenije.
8. člen
(priprava in sprejem strategije)
(1) Strategijo sprejme Državni zbor
Republike Slovenije (v nadaljnjem besedilu: državni zbor) na predlog Vlade
Republike Slovenije (v nadaljnjem besedilu: vlada) za obdobje najmanj treh let.
(2) Predlog strategije pripravi agencija na
podlagi sektorskih politik. Po uskladitvi z ministrstvi, pristojnimi za pripravo
sektorskih politik, ga predloži vladi.
9. člen
(letni načrt upravljanja kapitalskih
naložb)
(1) Letni načrt upravljanja kapitalskih
naložb pripravi agencija na podlagi strategije. V letnem načrtu upravljanja
kapitalskih naložb morajo biti opredeljeni konkretni cilji Republike Slovenije
pri upravljanju posameznih kapitalskih naložb in ukrepi ter usmeritve za
doseganje teh ciljev.
(2) Letni načrt upravljanja kapitalskih
naložb sprejme vlada na predlog agencije.
(3) Vlada lahko na predlog agencije med
letom spremeni cilje, opredeljene v letnem načrtu upravljanja kapitalskih
naložb, če to zahtevajo spremenjene gospodarske ali socialne razmere.
10. člen
(kodeks upravljanja)
Agencija sprejme Kodeks upravljanja družb s
kapitalskimi naložbami države (v nadaljnjem besedilu: kodeks upravljanja), ki
določa načela in pravila ravnanj agencije, poslovodstva in organov nadzora
družb v lasti Republike Slovenije in državnih organov pri upravljanju
kapitalskih naložb. Agencija objavi kodeks upravljanja na svoji spletni strani.
IV. AGENCIJA ZA UPRAVLJANJE KAPITALSKIH NALOŽB REPUBLIKE
SLOVENIJE
11. člen
(status in sredstva za delo agencije)
(1) Za upravljanje s kapitalskimi naložbami
in opravljanje drugih nalog, določenih z zakonom, se s tem zakonom ustanovi
agencija. Agencija je samostojen in neodvisen državni organ, ki skladno z
določbami tega zakona odgovarja državnemu zboru.
(2) Agencija je neposredni proračunski
uporabnik. Pri opravljanju svojih nalog je samostojna in neodvisna ob upoštevanju
določb tega zakona in aktov upravljanja s kapitalskimi naložbami. Sredstva za
delo agencije se zagotavljajo v proračunu Republike Slovenije.
(3) Za Agencijo veljajo javnofinančni
predpisi, če s tem zakonom ni drugače določeno.
(4) Agencija mora pri opravljanju svojih
nalog ravnati s skrbnostjo dobrega gospodarstvenika v skladu s proračunskimi
načeli preglednosti, učinkovitosti, gospodarnosti in uspešnosti.
12. člen
(organi agencije)
Organa agencije sta svet in uprava.
13. člen
(svet agencije)
(1) Svet agencije sestavljajo predsednik
ali predsednica (v nadaljnjem besedilu: predsednik) in štirje člani ali članice
(v nadaljnjem besedilu: člani sveta). Predsednik imenuje izmed članov sveta
svojega namestnika.
(2) Predsednik in člani sveta iz prejšnjega
odstavka so upravičeni do sejnin, ki jih določi vlada.
14. člen
(Uprava)
(1) Uprava ima predsednika uprave in dva
člana.
(2) Uprava odloča o upravljanju kapitalskih
naložb v skladu s sprejetimi akti upravljanja kapitalskih naložb, vodi
poslovanje agencije, organizira njeno delo, sprejema akt o notranji
organizaciji in sistemizaciji ter druge splošne in posamične akte agencije, ki
urejajo delovno pravni položaj zaposlenih v agenciji, odgovarja za zakonitost
poslovanja agencije in opravlja druge naloge, določene z zakonom in akti
agencije.
(3) Predsednik uprave zastopa in
predstavlja agencijo.
15. člen
(člani sveta)
Za predsednika ali člana sveta je lahko
imenovan strokovnjak s področja gospodarstva ali upravljanja družb, ki:
-      
ima najmanj izobrazbo, pridobljeno po študijskih programih druge stopnje
pravne ali ekonomske smeri, ali raven izobrazbe, ki v skladu z zakonom ustreza izobrazbi
druge stopnje pravne ali ekonomske smeri,
-      
ima najmanj deset let delovnih izkušenj,
-      
ni bil kaznovan zaradi kaznivega dejanja, ki se preganja po uradni
dolžnosti, in
-      
zoper njega ni vložena pravnomočna obtožnica za kaznivo dejanje, ki se
preganja po uradni dolžnosti.
16. člen
(pogoji za imenovanje uprave)
Za predsednika uprave ali člana uprave je
lahko imenovan državljan Republike Slovenije, ki izpolnjuje naslednje pogoje:
-      
ima najmanj izobrazbo, pridobljeno po študijskih programih druge stopnje
pravne ali ekonomske smeri, ali raven izobrazbe, ki v skladu z zakonom ustreza
izobrazbi druge stopnje pravne ali ekonomske smeri,
-      
ima najmanj deset let delovnih izkušenj, od tega najmanj pet let
vodstvenih izkušenj,
-      
ni bil kaznovan zaradi kaznivega dejanja, ki se preganja po uradni
dolžnosti,
-      
zoper njega ni vložena pravnomočna obtožnica za kaznivo dejanje, ki se
preganja po uradni dolžnosti,
-      
v štirih letih pred imenovanjem ni bil poslanec državnega zbora, član
Državnega sveta Republike Slovenije, predsednik vlade, minister ali funkcionar
v lokalni skupnosti in
-      
ima višjo raven znanja tujega jezika, ki je določena v aktu o
sistemizaciji delovnih mest.
17. člen
(nezdružljivost opravljanja drugega dela)
(1) Položaj predsednika in članov uprave
ter predsednika in članov sveta je nezdružljiv:
1.    
s funkcijo v organih politične stranke ali sindikata in
2.    
s članstvom v poslovodstvu ali organu nadzora gospodarske družbe, v
kateri ima Republika Slovenija kapitalsko naložbo, ali družbe, ki opravlja
dejavnost, ki je ali bi lahko bila v konkurenčnem razmerju z dejavnostjo
družbe, v kateri ima Republika Slovenija kapitalsko naložbo.
(2) Predsednik in člana uprave, predsednik
in člana sveta in zaposleni v Agenciji ne smejo biti v poslovnem razmerju z
družbo, v kateri ima Republika Slovenija kapitalsko naložbo, ali z njo povezano
družbo. Za poslovno razmerje se šteje vsak pravni posel, razen poslov v katerih
je direktor, predsednik in člana sveta ter zaposleni v Agenciji odjemalec običajnih
produktov in storitev družbe, v kateri ima RS kapitalsko naložbo, po običajnih
pogojih.
(3) Predsednik ali član uprave ter
predsednik ali član sveta mora najpozneje v treh mesecih od dneva imenovanja
prenehati opravljati dejavnost iz prvega in drugega odstavka tega člena. Če
tega ne stori ali krši določbe tega člena, mu preneha položaj direktorja,
predsednika ali člana sveta.
18. člen
(imenovanje uprave in sveta agencije)
(1) Predsednika uprave in člana uprave ter
predsednika in člane sveta agencije imenuje in razrešuje z večino vseh
poslancev državni zbor na predlog vlade.
(2) Vlada izbere kandidate na podlagi
javnega poziva.
19. člen
(mandatna doba predsednika uprave, članov
uprave, predsednika in članov sveta)
(1) Predsednik uprave in člana uprave ter
predsednik in člani sveta so imenovani za dobo petih let. Po poteku mandata so
lahko ponovno imenovani. Predsednik uprave in člana uprave so lahko ponovno
imenovani le enkrat.
(2) Predsednik uprave, ki mu je prenehal
mandat, razen v primeru predčasnega prenehanja mandata, mora opravljati delo s
polnimi pooblastili do začetka dela novega predsednika uprave ali vršilca
dolžnosti predsednika uprave.
(3) Predsednik ali član sveta, ki mu je
prenehal mandat, razen v primeru razrešitve, mora opravljati naloge predsednika
ali člana sveta do imenovanja novega predsednika ali člana sveta.
(4) V primeru predčasnega prenehanja
mandata predsednika uprave, državni zbor na predlog vlade imenuje vršilca
dolžnosti predsednika uprave, ki opravlja naloge predsednika uprave do
imenovanja novega predsednika uprave, vendar največ za obdobje šestih mesecev.
20. člen
(predčasno prenehanje mandata predsednika
uprave, članov uprave, predsednika in članov sveta)
(1) Predsedniku uprave, članu uprave,
predsedniku ali članu sveta lahko predčasno preneha mandat skladno z določbo
tretjega odstavka 17. člena tega zakona, če sam odstopi ali če je razrešen. Za
predčasno prenehanje mandata z odstopom predsednika ali člana uprave ali sveta
ali skladno z določbo tretjega odstavka 17. člena tega zakona ni potreben sklep
državnega zbora.
(2) Predsednik uprave, član uprave,
predsednik ali član sveta je lahko razrešen, če:
-      
se naknadno ugotovi, da oseba ne izpolnjuje pogojev za imenovanje,
-      
je pravnomočno obsojen za kaznivo dejanje, ki se preganja po uradni
dolžnosti,
-      
trajno izgubi zmožnost za opravljanje dela,
-      
če krši določbe 25. člena tega zakona,
-      
če ne opravlja svojih nalog, določenih v tem zakonu in aktih agencije,
ali če jih opravlja nevestno ali nestrokovno.
(3) O predčasnem prenehanju mandata v
skladu s prvim odstavkom tega člena odloči Državni zbor. Predsednika uprave,
člana uprave, predsednika ali člana sveta mora državni zbor predhodno seznaniti
o razlogih za razrešitev in mu dati možnost, da v roku osmih dni od seznanitve
izrazi svoje mnenje o navedenih razlogih.
21. člen
(pristojnost sveta agencije)
Svet agencije ima naslednje pristojnosti:
-      
nadzoruje poslovanje agencije in izpolnjevanje letnega načrta agencije,
-      
na predlog uprave sprejme:
- 
predlog strategije,
- 
predlog letnega načrta upravljanja kapitalskih naložb,
- 
kodeks upravljanja,
- 
finančni načrt agencije,
-      
na predlog uprave imenuje člane akreditacijske komisije,
-      
daje soglasje k pridobivanju in razpolaganju s kapitalskimi naložbami in
k odločitvam v zvezi z uveljavljanjem glasovalnih pravic na skupščinah.
22. člen
(odločanje sveta agencije)
(1) Predsednik in vsak član sveta agencije
imajo po en glas.
(2) Svet agencije sprejema odločitve z
večino glasov vseh.
(3) Na sejah sveta agencije sodeluje tudi
uprava brez pravice glasovanja.
23. člen
(akreditacijska komisija)
(1) Akreditacijska komisija je posvetovalno
telo agencije, ki oblikuje strokovna mnenja o primernosti kandidatov za člane
organov gospodarskih družb, v katerih ima Republika Slovenija kapitalsko
naložbo.
(2) Akreditacijska komisija ima sedem
članov, ki jih na predlog uprave, za dobo štirih let, imenuje svet agencije
izmed zunanjih strokovnjakov s področja upravljanja družb.
(3) Merila, postopek ugotavljanja
primernosti kandidatov in način delovanja akreditacijske komisije določi svet
agencije na predlog akreditacijske komisije.
24. člen
(prejemki članov akreditacijske komisije)
Člani akreditacijske komisije so upravičeni
do sejnin, ki jih določi svet agencije.
25. člen
(varovanje zaupnih podatkov)
(1) Predsednik uprave, člani uprave,
predsednik, člani sveta in zaposleni v agenciji morajo kot zaupne varovati
podatke o gospodarskih družbah, ki so jih pridobili pri opravljanju svoje
funkcije ali dela, razen podatkov, ki so po zakonu javni.
(2) Dolžnost varovanja podatkov iz
prejšnjega odstavka velja tudi za vse druge osebe, ki te podatke pridobijo pri
opravljanju svojih nalog za agencijo.
26. člen
(poročanje agencije)
Agencija do 31. marca vsakega leta
pripravi poročilo o izvajanju letnega načrta upravljanja kapitalskih naložb za
preteklo leto ter ga predloži vladi in državnemu zboru. Agencija poročilo javno
objavi.
V. UPRAVLJANJE S KAPITALSKIMI NALOŽBAMI
27. člen
(pridobivanje kapitalskih naložb)
Agencija pridobiva kapitalske naložbe na
podlagi sprejetega letnega načrta upravljanja kapitalskih naložb in v okviru zagotovljenih
sredstev v finančnem načrtu agencije.
28. člen
(izvrševanje pravic delničarja ali
družbenika)
(1) Agencija izvaja pravice delničarja ali
družbenika predvsem z:
-      
uveljavljanjem glasovalnih pravic na skupščinah družb,
-      
spremljanjem uspešnosti poslovanja na podlagi sprejetih letnih načrtov
družb in doseganja ciljne donosnosti kapitala,
-      
sodelovanjem s člani organov družb,
-      
nastopanjem v prevzemnih postopkih,
-      
nastopanjem v postopkih pred sodišči in drugimi organi,
-      
izvedbo skupščin pri enoosebnih družbah in
-      
izvajanjem drugih pravic in obveznosti, ki jih ima Republika Slovenija
kot imetnica delnic ali deležev v gospodarskih družbah.
(2) Agencija pri izvrševanju pravic iz
delnic in deležev ter v postopkih pred sodišči in drugimi organi, ki so
povezani z izvrševanjem teh pravic, nastopa kot zastopnik Republike Slovenije v
postopku. Za zastopanje lahko agencija pooblasti tudi druge osebe.
29. člen
(razpolaganje s kapitalskimi naložbami)
(1) Agencija razpolaga s kapitalskimi
naložbami v skladu s strategijo in na podlagi letnega načrta upravljanja kapitalskih
naložb.
(2) S portfeljskimi naložbami razpolaga
agencija samostojno.
(3) S posamično naložbo, katere skupna
knjigovodska vrednost presega 20 milijonov eurov, in s strateškimi naložbami
razpolaga agencija po predhodnem soglasju vlade na podlagi programa
razpolaganja, ki ga pripravi agencija za posamezno naložbo.
(4) Neodplačno razpolaganje s kapitalskimi
naložbami je mogoče le v primerih, ki so določeni s posebnim zakonom.
30. člen
(program razpolaganja)
Agencija pripravi program razpolaganja za
vsako posamezno naložbo pred začetkom postopkov. Program razpolaganja mora
obsegati zlasti ekonomsko utemeljenost razpolaganja, predmet, obseg in metode
razpolaganja. Za posamično naložbo, katere skupna knjigovodska vrednost presega
20 milijonov eurov, in za strateške naložbe mora dati k programu
razpolaganja soglasje vlada.
31. člen
(pripravljalna dejanja v zvezi z
razpolaganjem s kapitalsko naložbo)
(1) Pred razpolaganjem s kapitalsko naložbo
mora vrednost kapitalske naložbe oceniti pooblaščeni ocenjevalec vrednosti
podjetij po zakonu, ki ureja revidiranje ali revizijska družba.
(2) Kadar knjigovodska vrednost kapitalske
naložbe Republike Slovenije predstavlja več kot 20 milijonov eurov, mora biti
poleg ocene iz prejšnjega odstavka opravljen tudi skrbni finančni, pravni in
organizacijski pregled družbe za ugotovitev ali so razkrite vse materialno
pomembne informacije s teh področij.
(3) Ne glede na prvi odstavek tega člena
cenitev ni potrebna, če so stroški cenitve nesorazmerni z vrednostjo
premoženja, s katerim se razpolaga, ali če stroški cenitve presegajo polovico
knjigovodske vrednosti premoženja, s katerim se razpolaga.
(4) Stroške pripravljalnih dejanj in druge
stroške prodaje ali menjave kapitalskih naložb RS krije Agencija.
32. člen
(metode prodaje in zamenjave kapitalskih
naložb)
(1) Prodaja kapitalske naložbe mora biti
izvedena na podlagi ene od naslednjih metod ali njihovih kombinacij:
1.    
javna ponudba, ki se izvede kot na nedoločen ali določljiv krog oseb
naslovljeno javno vabilo k nakupu pod vnaprej objavljenimi pogoji in vsebuje
vse bistvene sestavine pogodbe;
2.    
javna dražba, ki se izvede kot javna prodaja pod vnaprej objavljenimi
pogoji prodaje, pri kateri je pogodba o nakupu sklenjena s ponudnikom, ki
izpolnjuje pogoje in ponudi najvišjo ceno nad izklicno ceno, ali
3.    
javno zbiranje ponudb, ki se izvede kot na nedoločen ali določljiv krog
oseb naslovljeno vabilo k oddaji ponudbe za nakup določenega premoženja pod
objavljenimi pogoji, ali
4.    
ponudba vrednostnih papirjev javnosti v skladu z zakonom, ki ureja trg
finančnih instrumentov.
(2) Ne glede na prejšnji odstavek se
postopek prodaje lahko izvede na podlagi javne metode prodaje finančnega
premoženja, ki je opredeljena v drugem zakonu.
(3) Pri javnem zbiranju ponudb se lahko za
izboljšanje finančnih pogojev prodaje izvedejo pogajanja v skladu z
objavljenimi pogoji.
(4) Kapitalske naložbe se lahko prodaja ali
zamenja na podlagi neposredne pogodbe:
-      
pri zamenjavi kapitalske naložbe, če se s tem ne zmanjša skupna vrednost
naložb ali se izboljša kvaliteta kapitalske naložbe ali če se portfeljska
kapitalska naložba zamenja za strateško kapitalsko naložbo;
-      
če se z dolžniškim vrednostnim papirjem ali delnico trguje na
organiziranem ali prostem trgu v skladu z zakonom, ki ureja trg finančnih
instrumentov, s pravili trgovanja tega trga, razen pri prodaji svežnjev kot so
opredeljeni z vsakokratnimi pravili Ljubljanske Borze, ki mora potekati po eni
izmed javnih metod iz prvega odstavka tega člena;
-      
če se sprejme javna ponudba, podana v skladu z zakonom, ki ureja
prevzeme;
-      
pri prodaji na podlagi prodajne opcije, če se ugotovi, da ob upoštevanju
stroškov prodaje na trgu ne bi bila dosežena višja cena;
-      
pri uveljavljanju predkupne pravice upravičenca do kapitalske naložbe,
potem ko je bila izvedena ena izmed javnih metod iz prvega odstavka tega člena.
33. člen
(plačilo kupnine)
(1) Kupnina od prodaje kapitalskih naložb
se plača v enkratnem znesku.
(2) Kupec lahko izjemoma plača kupnino od
prodaje kapitalskih naložb v več obrokih pod pogojem, da je neplačani del
kupnine zavarovan z bančno garancijo prvovrstne banke na prvi poziv.
34. člen
(evidenca kapitalskih naložb)
Agencija vodi evidenco kapitalskih naložb
kot del centralne evidence, ki jo v skladu z drugim odstavkom 71. člena Zakona
o javnih financah (Uradni list RS, št. 79/99, 124/00, 79/01, 30/02, 56/02 –
ZJU, 110/02 – ZDT‑B, 127/06 – ZJZP, 14/07 – ZSPDPO, 109/08 in 49/09; v
nadaljnjem besedilu: ZJF) vodi ministrstvo za finance.
VI. PREHODNE IN KONČNE DOLOČBE
35. člen
(rok za imenovanje uprave in sveta
agencije)
Vlada mora v dveh mesecih po uveljavitvi
tega zakona predlagati državnemu zboru imenovanje predsednika uprave, članov
uprave, predsednika in članov sveta agencije.
36. člen
(opravljanje nalog organov agencije v
prehodnem obdobju)
(1) Do imenovanja predsednika uprave,
članov uprave, predsednika in članov sveta agencije opravlja naloge, potrebne
za vzpostavitev pogojev za delo agencije, direktorat za javno premoženje
ministrstva za finance.
(2) Do imenovanja uprave opravlja naloge in
izvršuje pooblastila, ki jih ta zakon daje upravi, razen nalog upravljanja
kapitalskih naložb Republike Slovenije, generalni direktor ali generalna
direktorica direktorata za javno premoženje ministrstva za finance.
(3) Do imenovanja predsednika in članov
sveta agencije opravlja naloge upravljanja s kapitalskimi naložbami vlada.
37. člen
(mandat kadrovsko akreditacijskega sveta)
(1) Kadrovsko akreditacijski svet,
ustanovljen s sklepom vlade št. 01300‑5/2008/6 z dne 24. decembra 2008 in vsemi spremembami tega sklepa, nadaljuje z delom po uveljavitvi tega zakona kot
akreditacijska komisija.
(2) Svet agencije mora najkasneje v šestih
mesecih po imenovanju predsednika in članov sveta agencije imenovati člane
Akreditacijske komisije.
(3) Do sprejetja aktov iz 23. člena tega
zakona se uporabljajo akti kadrovsko akreditacijskega sveta, ki so bili sprejeti
do uveljavitve tega zakona.
38. člen
(sredstva za začetek dela agencije)
Sredstva za začetek dela agencije se
zagotovijo v državnem proračunu na postavkah ministrstva za finance.
39. člen
(prevzem zaposlenih v agenciji)
Agencija prevzame zaposlene, ki so do
uveljavitve tega zakona pri posameznih upravljavcih finančnega premoženja
Republike Slovenije opravljali naloge iz prvega odstavka 71. člena ZJF.
40. člen
(prenos kapitalskih naložb na agencijo)
Upravljanje kapitalskih naložb Republike
Slovenije se z dnem imenovanja predsednika in članov sveta agencije prenese na
agencijo po samem zakonu. Na agencijo se s Kapitalske družbe pokojninskega in
invalidskega zavarovanja, d.d. prenese tudi izvrševanje pravic delničarja iz
delnic Zavarovalnice Triglav, d.d., katerih imetnik je Zavod za pokojninsko in
invalidsko zavarovanje Slovenije.
41. člen
(rok za predložitev strategije in sprejem
kodeksa)
(1) Vlada mora predložiti strategijo
državnemu zboru najpozneje do konca leta 2010.
(2) Do sprejema strategije agencija
razpolaga s kapitalskimi naložbami na podlagi Odloka o programu prodaje državnega
finančnega premoženja za leti 2010 in 2011 (Uradni list RS, št. 97/09).
(3) Kodeks upravljanja iz 10. člena tega
zakona mora agencija sprejeti najpozneje v treh mesecih od ustanovitve sveta
agencije.
(4) Postopki razpolaganja s kapitalskimi
naložbami Republike Slovenije, ki so se začeli pred uveljavitvijo tega zakona,
se končajo po predpisih, ki so se zanje uporabljali do njegove uveljavitve.
42. člen
(predpisi, ki se prenehajo uporabljati)
Z dnem uveljavitve tega zakona se za
upravljanje s kapitalskimi naložbami po tem zakonu prenehajo uporabljati:
-      
13., 13.a in 67.a člen, prvi odstavek 71. člena, 72. člen, drugi in
tretji odstavek 73. člena, 3. točka drugega odstavka 74. člena, 80.a člen, 80.c
do 80.h člen ZJF,
-      
6. in 7. člen Zakona o Vladi Republike Slovenije (Uradni list RS, št.
24/05 – uradno prečiščeno besedilo in 109/08),
-      
Uredba o prodaji in drugih oblikah razpolaganja s finančnim premoženjem
države in občin (Uradni list RS, št. 123/03, 140/06, 95/07 in 55/09 – odločba
US).
43. člen
(razveljavitev predpisov)
(1) Z dnem uveljavitve tega zakona
prenehajo veljati:
-      
8. člen Zakona o družbi za avtoceste v Republiki Sloveniji (Uradni list
RS, št. 20/04 – uradno prečiščeno besedilo, 45/08 – ZJC‑C in 69/08 – ZCestV),
-      
5., 14., 15., 16., 17. člen, prvi odstavek 19. člena in 20. člen Zakona
o Slovenskem odškodninskem skladu (Uradni list RS, št. 7/93 in 48/94),
-      
241., 242., 246., 247. in 248. člen Zakona o pokojninskem in invalidskem
zavarovanju (Uradni list RS, št. 109/06 – uradno prečiščeno besedilo, 114/06 –
ZUTPG, 10/08 – ZVarDod in 98/09 – ZIUZGK),
-      
tretja alineja 26. člena in 27. člen Zakona o gospodarskih javnih
službah (Uradni list RS, št. 32/93, 30/98 – ZZLPPO in 127/06 – ZJZP),
-      
2. člen Zakona o lastninskem preoblikovanju deleža zavarovalnic, do
katerega so upravičene fizične osebe (Uradni list RS, št. 56/08),
-      
15., 16. in 17. člen ter drugi, tretji in četrti odstavek 18. člena
Zakona o Uradnem listu Republike Slovenije (Uradni list RS, št. 112/05 – uradno
prečiščeno besedilo, 102/07 in 109/09).
(2) Določbe zakonov, iz prejšnjega
odstavka, se za družbe urejene v teh zakonih, uporabljajo do uskladitve aktov
družb in oblikovanja organov družb v skladu z zakonom, ki ureja gospodarske
družbe.
44. člen
(uskladitev aktov družb)
Organi družb, ki so imele posebne sisteme
upravljanja določene v zakonih iz prejšnjega člena, morajo zagotoviti
uskladitev aktov družb in oblikovanje organov v skladu z zakonom, ki ureja
gospodarske družbe, najpozneje v šestih mesecih po uveljavitvi tega zakona.
45. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije.
Št. 450-01/09-11/106
Ljubljana, dne 3. maja 2010
EPA 818-V
Državni
zbor
Republike Slovenije
dr.
Pavel Gantar l.r.
Predsednik