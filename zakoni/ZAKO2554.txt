1. člen
(namen zakona)
S tem zakonom se urejajo vprašanja v zvezi
s tehnično prilagoditvijo že obstoječe oziroma izgradnje nove mreže
RTV-pretvornikov na obmejnem območju z Republiko Avstrijo, Republiko Hrvaško,
Republiko Italijo in Republiko Madžarsko (v nadaljevanju: dopolnitev mreže
RTV-pretvornikov) v letih 2000 do 2002 za zagotovitev vidnosti in slišnosti
programov RTV Slovenija in lokalnih nekomercialnih programov na območjih, kjer
živi slovenska narodna manjšina.
2. člen
(določitev obsega dopolnitve mreže
RTV-pretvornikov)
RTV Slovenija oziroma njena organizacijska
enota Oddajniki in zveze (v nadaljevanju: RTV Slovenija) v sodelovanju s
predstavniki osrednjih slovenskih organizacij v Republiki Avstriji, Republiki
Hrvaški, Republiki Italiji in Republiki Madžarski (v nadaljevanju: predstavniki
slovenskih organizacij) najpozneje do 1. 10. 2000 določijo obseg
dopolnitve mreže RTV-pretvornikov. V ta namen RTV Slovenija izdela seznam
RTV-pretvornikov, katerih moč se poveča oziroma se jih dodatno tehnično
izpopolni za izboljšanje radijskega in televizijskega signala ter seznam
lokacij, na katerih se zgradijo novi RTV-pretvorniki.
RTV Slovenija v sodelovanju s predstavniki
slovenskih organizacij v istem roku določi tudi prioritetni vrstni red tehnične
prilagoditve obstoječih RTV-pretvornikov oziroma izgradnje novih
RTV-pretvornikov iz prejšnjega odstavka.
3. člen
(dopolnitev mreže RTV-pretvornikov)
Dopolnitev mreže RTV-pretvornikov se izvrši
v letih 2000 do 2002.
4. člen
(tehnična izvedba investicij)
Za operativno tehnično izvedbo investicij
iz prejšnjega člena ter za vse pravne posle v zvezi s tem je pooblaščena RTV
Slovenija.
5. člen
(zagotovitev sredstev)
Sredstva za izvrševanje nalog iz tega
zakona se zagotavljajo iz prispevka za programe Radiotelevizije Slovenija in iz
sredstev proračuna Republike Slovenije.
6. člen
(določitev obsega sredstev iz državnega
proračuna)
Obseg sredstev za vsako leto posebej se
določi v finančnem načrtu javnega zavoda Radiotelevizija Slovenija in v
proračunu Republike Slovenije.
Ne glede na določbo prejšnjega odstavka,
vlada zagotovi sredstva za izvrševanje tega zakona s prerazporeditvami sredstev
v proračuna Republike Slovenije za leto 2000.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 010-01/99-9/1
Ljubljana, dne 20. julija 2000.
Predsednik
Državnega zbora Republike Slovenije
Janez Podobnik, dr. med. l. r.