1. člen
Ne glede na določbo 160. člena Zakona o
pokojninskem in invalidskem zavarovanju (Uradni list RS, št. 12/92) in prvega
stavka 24. člena Zakona o zaposlovanju in zavarovanju za primer brezposelnosti
(Uradni list RS, št. 5/91 in 12/92) se v obdobju od 1. aprila 1993 do
31. decembra 1993 pokojnine in druge dajatve iz pokojninskega in
invalidskega zavarovanja, ki se usklajujejo na enak način kot pokojnine, ter
denarna nadomestila za primer brezposelnosti, usklajujejo skladno s tem
zakonom.
2. člen
Denarna nadomestila za primer
brezposelnosti se v obdobju od 1. aprila 1993 do 30. junija 1993 usklajujejo ob
upoštevanju naslednje eskalacijske lestvice:
-       
ob rasti cen življenjskih potrebščin glede na pretekli mesec do vključno
3% se dajatev ne poveča;
-       
ob rasti cen življenjskih potrebščin nad 3% do vključno 5% se dajatev
poveča za 70% rasti cen življenjskih potrebščin nad 3%;
-       
ob rasti cen življenjskih potrebščin nad 5% do vključno 8% se dajatev
poveča za 80% rasti cen življenjskih potrebščin nad 5% in za odstotek povečanja
iz prejšnje alinee;
-       
ob rasti cen življenjskih potrebščin nad 8% se dajatev poveča za 90%
rasti cen življenjskih potrebščin nad 8% in za odstotek povečanja iz druge in
tretje alinee tega člena.
3. člen
Denarna nadomestila za primer
brezposelnosti se od 1. julija 1993 dalje povečujejo v skladu z naslednjo
eskalacijsko lestvico:
-       
ob rasti cen življenjskih potrebščin do 3% se dajatev ne poveča;
-       
ob rasti cen življenjskih potrebščin do vključno 5% se dajatev poveča za
70% rasti cen življenjskih potrebščin;
-       
ob rasti cen življenjskih potrebščin nad 5% do vključno 8% se dajatev
poveča za 80% rasti cen življenjskih potrebščin;
-       
ob rasti cen življenjskih potrebščin nad 8% se dajatev poveča za 90%
rasti cen življenjskih potrebščin.
Če v dveh zaporednih mesecih mesečna rast
cen življenjskih potrebščin ne preseže 3%, se nadomestilo lahko poveča za
kumulativno rast cen življenjskih potrebščin za ta dva meseca v skladu z
eskalacijsko lestvico iz prejšnjega odstavka.
4. člen
Od uveljavitve tega zakona se pokojnine
mesečno uskladijo največ za toliko odstotkov, da povprečna starostna pokojnina,
izplačana v mesecu, preračunana na znesek za polno pokojninsko dobo, znaša 85%
povprečne plače na zaposlenega v republiki.

Zakon o usklajevanju pokojnin in denarnih
nadomestil za primer brezposelnosti v letu 1993 (Uradni list RS, št. 12/93)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah zakona o usklajevanju
pokojnin in denarnih nadomestil za primer brezposelnosti v letu 1993 (Uradni
list RS, št. 17/93)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.