I. SPLOŠNE DOLOČBE
1. člen
(namen zakona)
(1) Ta zakon določa načela opravljanja vojaške službe, ureja
način izvajanja nalog Slovenske vojske, temeljne odnose pri izvajanju vojaške
službe, posebne pravice, obveznosti in odgovornosti pripadnikov Slovenske
vojske med opravljanjem vojaške službe in celostno skrb za pripadnike Slovenske
vojske (v nadaljnjem besedilu: Slovenska vojska ali vojska).
(2) Ta zakon se smiselno uporablja tudi za pripadnike
pogodbene rezervne sestave in druge pripadnike rezervne sestave, kadar so
vpoklicani v vojaško službo zaradi opravljanja nalog Slovenske vojske.
2. člen
(uporaba zakona)
(1) Za urejanje vprašanj v zvezi z vojaško službo ali delom v
Slovenski vojski, ki z Zakonom o obrambi (Uradni list RS, št. 103/04 – uradno
prečiščeno besedilo, 95/15 in 139/20, v nadaljnjem besedilu: Zakon o obrambi)
in tem zakonom niso urejena, se uporabljajo predpisi o javnih uslužbencih.
(2) Poklicno opravljanje vojaške službe v stalni sestavi
Slovenske vojske oziroma vpoklic pripadnikov pogodbene rezervne sestave v
vojaško službo se šteje za posebno obliko izvajanja z ustavo določene dolžnosti
do obrambe države, kot sicer velja za vse pripadnike rezervne sestave pod
pogoji, ki jih določata Zakon o obrambi in Zakon o vojaški dolžnosti (Uradni
list RS, št. 108/02 – uradno prečiščeno besedilo).
3. člen
(pomen pojmov)
(1) V tem zakonu uporabljeni pojmi imajo naslednji pomen:
1.     
Pripadnik ali pripadnica Slovenske vojske (v nadaljnjem besedilu:
pripadnik) je vojaška ali civilna oseba, ki ima sklenjeno pogodbo o zaposlitvi
za opravljanje vojaške službe oziroma delo v Slovenski vojski, ter vojaška ali
civilna oseba, ki se je zaposlila v vojski pred 14. januarjem 1995, vključno s
pripadnikom rezervne sestave, kadar je vpoklican v vojaško službo.
2.     
Vojaška oseba je oseba, ki kot vojak ali vojakinja (v nadaljnjem
besedilu: vojak), podčastnik ali podčastnica (v nadaljnjem besedilu:
podčastnik), častnik ali častnica (v nadaljnjem besedilu: častnik) ter vojaški
uslužbenec ali vojaška uslužbenka (v nadaljnjem besedilu: vojaški uslužbenec)
poklicno opravlja vojaško službo ter vojak med služenjem vojaškega roka oziroma
pripadnik rezervne sestave, kadar je vpoklican v vojaško službo.
3.     
Civilna oseba je oseba, ki poklicno opravlja strokovno tehnične in druge
naloge v Slovenski vojski, za katere niso potrebna vojaška strokovna znanja in
vojaška izobrazba.
4.     
Formacijska dolžnost je določena funkcionalna dolžnost v formaciji
poveljstva, enote ali zavoda s predpisanimi kadrovskimi in drugimi pogoji za
njeno opravljanje.
5.     
Službena pot je z zakonom in Pravili službe v Slovenski vojski (v
nadaljnjem besedilu: pravila službe) urejen postopek, po katerem pripadnik
posreduje nadrejenim svoje prošnje, predloge in zahteve ter ugovarja sprejetim
odločitvam v zvezi z njegovim položajem, nalogami in drugimi vprašanji v zvezi
z vojaško službo.
6.     
Razporeditev vojaške osebe je postopek, določen z Zakonom o obrambi, za
kadrovsko popolnjevanje formacij, ki obsega imenovanje vojaške osebe za določen
ali za nedoločen čas na formacijsko dolžnost z aktom vodenja ali poveljevanja
in izdajo odločbe ali drugega akta, s katerim se uredijo delovno-pravne
posledice imenovanja.
7.     
Nadrejena ali nadrejeni (v nadaljnjem besedilu: nadrejeni) je tista
vojaška oseba, ki ima pristojnost poveljevanja.
8.     
Podrejena ali podrejeni (v nadaljnjem besedilu: podrejeni) je tista
vojaška oseba, ki je dolžna izvrševati prejeta povelja.
9.     
Povišana pripravljenost je potrebno ali zahtevano stanje v poveljstvu,
enoti ali zavodu v miru, med izvajanjem nalog Slovenske vojske zunaj države,
med pripravljenostjo ali izvajanjem nalog kolektivne obrambe v skladu z načrti
v okviru zavezništva ter v izrednem ali vojnem stanju, ki izraža sposobnost, da
poveljstvo, enota ali zavod v skladu z načrti uporabe organizirano in
pravočasno začne izvajati zaukazano delovanje, ne glede na razmere, kraj ali
nasprotnika. Za povišano pripravljenost se šteje tudi čas po sprejemu
odločitve, da se napoti na izvrševanje nalog določena enota, ki je dana na
razpolago za uporabo v skladu z načrti za kolektivno obrambo v okviru
zavezništva oziroma v skladu z drugimi mednarodnimi pogodbami, v obdobju šestih
mesecev ali krajšem obdobju pred opravljanjem vojaške službe izven države.
Povišana pripravljenost v miru se uvede s pisnim ukazom načelnika ali načelnice
Generalštaba Slovenske vojske (v nadaljnjem besedilu: načelnik generalštaba).
Povišana pripravljenost poveljstev, enot in zavodov izraža zlasti njihovo večjo
bojno pripravljenost in se šteje za najpomembnejšo nalogo Slovenske vojske.
10.  
Zavezništvo je celota organizacijskih, funkcionalnih, tehničnih in
drugih odnosov ter dejavnosti med podpisnicami Severnoatlantske pogodbe.
(2) V tem zakonu uporabljeni pojmi vojaška obramba, stalna
sestava, rezervna sestava, vojaška služba, vojak, podčastnik, častnik, vojaški
uslužbenec, vojaška disciplina, formacija, imenovanje, razporeditev na drugo
formacijsko dolžnost, pravila službe, akti vodenja in poveljevanja, izredno ali
vojno stanje in drugi, imajo enak pomen kot v Zakonu o obrambi.
4. člen
(kodeks vojaške etike)
Slovenska vojska ima svoj kodeks vojaške etike, ki ga sprejme
Vlada Republike Slovenije (v nadaljnjem besedilu: vlada) in ki so ga pripadniki
dolžni spoštovati pri opravljanju vojaške službe.
II. NAČELA OPRAVLJANJA VOJAŠKE SLUŽBE
5. člen
(načelo pripadnosti)
Pripadnik s svojim ravnanjem in vedenjem vedno in povsod
izraža spoštovanje do ostalih pripadnikov in pripadnost svoji enoti, Slovenski
vojski in Republiki Sloveniji.
6. člen
(načelo častnega ravnanja)
Pripadnik pri opravljanju vojaške službe ravna častno v
skladu s kodeksom vojaške etike Slovenske vojske in pravili službe.
7. člen
(načelo varstva mladoletnih)
Vojaške službe, niti drugega dela v vojski, ne sme opravljati
oseba, ki je mlajša od 18 let.
8. člen
(načeli enostarešinstva in subordinacije)
Pripadnik mora dosledno spoštovati načeli enostarešinstva in
subordinacije ter pravila službe.
9. člen
(spoštovanje vojaške discipline)
Pripadnik opravlja vojaško službo brezpogojno, natančno,
pravilno in pravočasno, v skladu s predpisi, pravili službe ter akti vodenja in
poveljevanja. Podrejeni ne razpravlja o odločitvah nadrejenih, razen kadar je k
temu poklican oziroma če je to v skladu s pravili službe.
10. člen
(utrjevanje tovarištva)
Pripadnik utrjuje tovarištvo v enoti in moštvu ter spoštuje
pravice in dolžnosti drugih vojaških oseb ter oseb, ki niso pripadniki
Slovenske vojske. Nadrejeni in podrejeni si med seboj izražajo spoštovanje in
medsebojno zaupanje. Nadrejeni z lastnim zgledom razvija zavest tovarištva in
krepi povezanost pripadnikov v vojaškem kolektivu.
11. člen
(skrb za podrejene)
Nadrejeni skrbi za podrejene in glede na svoje pristojnosti
pomaga družinam podrejenih, če to podrejeni ali njegova družina želi.
Podrejenim mora zagotavljati čim boljše pogoje za delo.
12. člen
(načelo strokovnosti)
Pripadnik izvršuje naloge strokovno, vestno in pravočasno.
Pri svojem delu ravna po pravilih vojaške stroke in se v ta namen stalno
izobražuje, usposablja in izpopolnjuje.
13. člen
(načelo dobrega gospodarja)
Pripadnik mora gospodarno, skrbno in učinkovito uporabljati
oborožitev, vojaško in drugo opremo ter javna sredstva, ki so mu zaupana.
14. člen
(načelo tajnosti)
Pripadnik mora varovati tajne podatke v skladu s predpisi, ne
glede na to, kako se je z njimi seznanil. Dolžnost varovanja tajnih podatkov
velja tudi po prenehanju vojaške službe, vse dokler pripadnik te dolžnosti ni
razrešen.
15. člen
(načelo enakopravne dostopnosti)
Pri zaposlovanju, imenovanju in razporejanju na drugo
formacijsko dolžnost ali delo je zagotovljena enakopravna dostopnost dolžnosti
za vse kandidate pod enakimi pogoji, ne glede na njihov spol. Zagotovljena je
enakost in enakopravnost pripadnikov med opravljanjem vojaške službe ne glede
na kakršnekoli osebne okoliščine, spol, versko prepričanje in drugo. Med
opravljanjem vojaške službe ali v uniformi se pripadnik ne sme udeleževati
prireditev ali aktivnosti, ki spodbujajo nestrpnost do drugih ali razlikovanje
na katerikoli osebni okoliščini.
16. člen
(načelo prepovedi političnega delovanja)
Pripadnik Slovenske vojske med službenim časom in dejanskim
opravljanjem vojaške službe ne sme politično delovati, niti se ne sme
udeleževati aktivnosti političnih strank, razen če ne gre za opravljanje
službenih zadev. Pripadnik se v uniformi ne sme udeleževati političnih shodov.
17. člen
(načelo ekološke ozaveščenosti)
Pripadnik mora ravnati ekološko ozaveščeno in tako vplivati
tudi na sodelavce.
18. člen
(načelo prepovedi izražanja intimnih čustvenih razmerij)
Pripadnik med službenim časom in dejanskim opravljanjem
vojaške službe ne sme izražati intimnih čustvenih razmerij do drugih
pripadnikov istega ali različnega spola na način, ki bi lahko negativno vplival
na vojaško službo, odnose v njej in vojaško disciplino.
III. NAČIN IZVAJANJA NALOG SLOVENSKE VOJSKE
19. člen
(naloge)
Naloge Slovenske vojske, določene v Zakonu o obrambi, se
izvajajo na način in v obliki, določeni s tem zakonom, mednarodnimi pogodbami
oziroma pravili mednarodnih organizacij, katerih članica je Republika
Slovenija.
20. člen
(vojaško izobraževanje in usposabljanje)
(1) Vojaško izobraževanje in usposabljanje za oborožen boj in
druge oblike vojaške obrambe države izvaja Slovenska vojska:
-       
z organiziranjem in izvajanjem vojaškega izobraževanja in usposabljanja
pripadnikov, poveljstev, enot in zavodov v okviru Slovenske vojske,
ministrstva, pristojnega za obrambo (v nadaljnjem besedilu: ministrstvo),
javnega izobraževalnega sistema ter v ustreznih šolah in organizacijah izven
države;
-       
z usposabljanjem poveljstev in enot v okviru Slovenske vojske, v
zavezništvu in v drugih mednarodnih organizacijah izven države;
-       
z usposabljanjem med prostovoljnim ali obveznim vojaškim rokom ali med
pogodbeno ali obvezno službo v rezervni sestavi v skladu z zakonom;
-       
z organiziranjem in usposabljanjem kadrovskih sestav v skladu z načrti,
ki predstavljajo dodatne zmogljivosti za popolnjevanje ali povečevanje vojne
sestave vojske;
-       
s sodelovanjem s podčastniško in častniško, veteransko in drugimi
nevladnimi organizacijami, ki opravljajo dejavnost v javnem interesu na
področju obrambe in katerih dejavnosti so pomembne za usposobljenost
pripadnikov ter državljanov in državljank za vojaško obrambo države.
(2) Slovenska vojska predstavlja in seznanja državljane ter
državljanke (v nadaljnjem besedilu: državljani) in javnost s svojo
organizacijo, aktivnostmi in delovanjem z namenom spodbujanja pripravljenosti
državljanov za vojaško obrambo v primeru potrebe, pridobivanja kandidatov in
kandidatk (v nadaljnjem besedilu: kandidat) za delo v vojski ter za sodelovanje
v različnih oblikah usposabljanja državljanov za vojaško obrambo države.
(3) Organizacija in izvajanje vojaškega izobraževanja poteka
v skladu z Zakonom o obrambi in predpisi, ki urejajo srednje poklicno in
strokovno izobraževanje ter višje strokovno in visokošolsko izobraževanje ter
podiplomski študij.
(4) Izobrazbo strokovnih delavcev, ki izvajajo programe iz
prejšnjega odstavka, predpiše minister, ob upoštevanju z zakonom določenih
pogojev za strokovne delavce v izobraževalnih programih in višješolskih
študijskih programih višjega strokovnega izobraževanja. Minister lahko predpiše
tudi druge pogoje, ki jih morajo izpolnjevati strokovni delavci.
(5) Izobraževalne programe srednjega poklicnega in
strokovnega izobraževanja ter višješolske študijske programe za vojaške poklice
sprejme minister oziroma ministrica, pristojna za obrambo (v nadaljnjem
besedilu: minister) po predhodnem mnenju Strokovnega sveta Republike Slovenije
za poklicno in strokovno izobraževanje oziroma za višješolske študijske
programe po predhodnem mnenju komisije za akreditacijo.
(6) Poklicne standarde za poklice v Slovenski vojski določa
minister po predhodnem mnenju Strokovnega sveta Republike Slovenije za poklicno
in strokovno izobraževanje.
(7) Preverjanje in potrjevanje nacionalnih poklicnih
kvalifikacij na vojaškem področju se izvaja v skladu z zakonom, ki ureja
nacionalne poklicne kvalifikacije.
21. člen
(pripravljenost in vojaška obramba)
(1) Slovenska vojska zagotavlja in prispeva k varnosti in
stabilnosti s svojim načrtnim razvojem in delovanjem, vzdrževanjem
pripravljenosti, vojaško diplomacijo, sodelovanjem z drugimi vojaškimi
organizacijami, spoštovanjem dogovorjenega obsega oboroževanja, preprečevanjem širjenja
orožij za množično uničevanje, nadzorom oborožitve in razorožitve, nadzorom
drugih vojaških organizacij ter izvajanjem drugih verifikacijskih dejavnosti.
(2) Slovenska vojska v miru skozi neprekinjena usposabljanja,
urjenja in izobraževanja vzdržuje in zagotavlja pripravljenost za opravljanje
vseh nalog za obrambo države samostojno in v okviru zavezništva, za izvrševanje
obveznosti, ki jih je država sprejela v okviru mednarodnih organizacij oziroma
z mednarodnimi pogodbami, za opravljanje določenih nalog zaščite, reševanja in
pomoči ob naravnih in drugih nesrečah ter drugih nalog v skladu z Zakonom o
obrambi in tem zakonom.
(3) Pripravljenost za izvajanje z zakonom določenih nalog
Slovenske vojske se zagotavlja v skladu z načrti uporabe, neprekinjenim
delovanjem določenih služb in bojnih sistemov, pripravljenostjo določenih
poveljstev, enot in služb v skladu s skupnimi načrti obrambe v okviru
zavezništva oziroma drugih mednarodnih organizacij v skladu z mednarodnimi
pogodbami ter pripravljenostjo za izvajanje nalog v skladu z varnostnimi
razmerami na podlagi odločitev pristojnih organov vodenja in poveljevanja.
(4) Vojaško obrambo države izvaja Slovenska vojska v skladu z
načrti uporabe samostojno in v skladu z načrti zavezništva v okviru kolektivne
obrambe oziroma prevzetimi obveznostmi z mednarodnimi pogodbami.
22. člen
(izvajanje mednarodnih obveznosti)
(1) Slovenska vojska izvršuje obveznosti, ki jih je država
sprejela v mednarodnih organizacijah oziroma z mednarodnimi pogodbami:
-       
z delovanjem vojaške diplomacije;
-       
s sodelovanjem v operacijah, misijah in drugih oblikah delovanja,
primernih za preprečevanje sporov, ohranjanje, vsiljevanje in vzdrževanje miru
ter v kolektivni obrambi;
-       
s sodelovanjem in delovanjem v skupnih poveljstvih in enotah zavezništva
oziroma drugih mednarodnih organizacij;
-       
s sodelovanjem in delovanjem v organih, predstavništvih ali službah
mednarodnih organizacij;
-       
s sodelovanjem v skupnih poveljstvih in enotah, ustanovljenimi z drugimi
državami;
-       
z nudenjem vojaške pomoči v oborožitvi, vojaški opremi ali v drugi
obliki;
-       
z nudenjem humanitarne pomoči ali pomoči za izvajanje humanitarnih
dejavnosti;
-       
s sodelovanjem v dejavnostih za preprečevanje terorističnih in drugih
pojavov ogrožanja stabilnosti in varnosti.
(2) Ukrepi, naloge in druge dejavnosti za izvajanje nalog iz
prejšnjega člena in prejšnjega odstavka kot oblike odzivanja države na krize
ali krizne razmere izven države se načrtujejo v načrtih uporabe vojske. Vlada
določi poleg ukrepov in nalog po ministrstvih ter dejavnostih in drugih
nosilcih kot del načrtov oziroma priprav na ukrepe za pripravljenost tudi
ukrepe in naloge Slovenske vojske, ki se izvajajo v skladu z odločitvami ali
obveznostmi, prevzetimi v mednarodnih organizacijah z mednarodnimi pogodbami,
zlasti pri samostojnem odzivanju države ali v sodelovanju z drugimi državami na
krize ali krizne razmere praviloma izven države.
23. člen
(sodelovanje ob naravnih in drugih nesrečah)
Slovenska vojska glede na svojo organizacijo in opremljenost
sodeluje pri zaščiti, reševanju in pomoči ob naravnih in drugih nesrečah v
skladu z zakonom, ki ureja varstvo pred naravnimi in drugimi nesrečami, skupaj
z drugimi silami za zaščito, reševanje in pomoč, pri iskanju in reševanju iz
zraka, na morju in na kopnem ter pri evakuaciji slovenskih državljanov, ki so
neposredno ogroženi v drugi državi.
24. člen
(sodelovanje s policijo in druge naloge)
Slovenska vojska v skladu z zakonom in ustreznimi načrti
lahko sodeluje s policijo pri varovanju državne meje, pri varovanju določenih
objektov ali območij ter izvajanju drugih nalog oziroma nudi pomoč drugim
državnim organom v okviru svojih zmogljivosti.
25. člen
(omejitve pri opravljanju vojaške službe izven države)
(1) Slovenska vojska naloge izven države izvaja v skladu z
Zakonom o obrambi in na njegovi podlagi izdanimi predpisi, mednarodnimi
pogodbami, načeli mednarodnega vojnega in humanitarnega prava ter v skladu s
pravili, ki veljajo znotraj zavezništva, in pravili, ki veljajo v drugih
mednarodnih organizacijah, v okviru katerih se naloge izvajajo.
(2) Slovenska vojska pri izvajanju nalog izven države lahko
opravlja tudi naloge, ki jih v Republiki Sloveniji ne opravlja, če je
opravljanje takih nalog predvideno v okviru operacije, misije ali druge oblike
delovanja vojske, na katero so pripadniki napoteni in če so pripadniki
usposobljeni za opravljanje takih nalog.
(3) Vlada lahko skupaj z enoto ali drugo sestavo Slovenske
vojske na izvajanje nalog izven države napoti tudi civilne strokovnjake ali
vključi civilne zmogljivosti.
(4) Vlada lahko odloči o vrsti nalog ali omejitvah pri
izvajanju nalog, ki jih bodo pripadniki opravljali med vojaško službo oziroma
delovanjem v drugi državi. Vlada po potrebi določi pristojnosti in naloge, ki
jih ima enota ali druga sestava Slovenske vojske v zvezi z delom civilnih
strokovnjakov oziroma uporabo civilnih zmogljivosti.
(5) Slovenska vojska in njeni pripadniki v drugi državi ne
smejo izvršiti ukazov in odločitev, ki so v nasprotju z načeli mednarodnega
vojnega in humanitarnega prava oziroma če bi to pomenilo kaznivo dejanje po
predpisih Republike Slovenije.
IV. POVELJEVANJE
1. Poveljevanje in izvrševanje ukazov
26. člen
(organizacija poveljevanja)
(1) Slovenska vojska je organizirana hierarhično tako, da je
v njej zagotovljeno učinkovito in smotrno vodenje in poveljevanje. Odnos med
nadrejenimi in podrejenimi je bistveni del vodenja in poveljevanja.
(2) Z organizacijo poveljevanja po načelu enostarešinstva se
določajo nadrejeni in podrejeni. Vsaka vojaška oseba mora ves čas vedeti, komu
je podrejena in kako so razmejene pristojnosti.
(3) Smotrna ureditev poveljevanja po načelu subordinacije
mora zagotavljati vsakemu poveljniku ali poveljnici (v nadaljnjem besedilu:
poveljnik) možnost uresničevanja nalog, ki so v njegovi pristojnosti. Nadrejeni
je dolžan v potrebnem obsegu podrejenemu zagotoviti informacije za izvedbo
nalog.
(4) Temeljna načela poveljevanja ureja Zakon o obrambi.
27. člen
(pristojnost poveljevanja)
(1) Pristojnost poveljevanja imajo nadrejeni, njihovi
namestniki ali namestnice (v nadaljnjem besedilu: namestnik) in tisti, ki jih
nadrejeni za to pooblasti. Vojaške osebe, pristojne za poveljevanje, in
razmerja med njimi natančneje določajo pravila službe.
(2) Poveljujoči vedno določi svojega namestnika in uredi
pristojnost poveljevanja za eno stopnjo nižje.
(3) Nepooblaščeno poveljevanje se kaznuje.
28. člen
(poveljevanje in akti vodenja)
(1) Poveljevanje se izvaja z akti poveljevanja, ki morajo
biti skladni s predpisi, akti vodenja in pravili službe.
(2) Po tem zakonu so akti vodenja smernice, obvezne usmeritve,
odredbe in navodila. Akti vodenja so tudi pravila službe, pravila za bojno in
drugo delovanje, postrojitvena pravila in pravila za štabno delo.
(3) Smernice določajo splošno izvajanje dejavnosti na
določenem področju za daljše časovno obdobje ali splošne usmeritve za ravnanje
in delo v daljšem časovnem obdobju.
(4) Obvezne usmeritve določajo najpomembnejše obvezne
usmeritve za določene dejavnosti ali ravnanje glede posameznih vprašanj ali
nalog.
(5) Odredba podrobno ureja le določeno vprašanje, dejavnost
ali ravnanje.
(6) Navodilo določa zlasti organizacijske rešitve, postopke
in načine izpolnjevanja posameznih pomembnih nalog ali celovitih dejavnosti po
pravilih vojaške ali druge stroke.
(7) Pravila za bojno in drugo delovanje določajo taktične
postopke posameznikov, skupin, enot in poveljstev pri opravljanju bojnih in
nebojnih nalog. Pravila za bojno in drugo delovanje, postrojitvena pravila in
pravila za štabno delo izda minister na predlog načelnika generalštaba.
29. člen
(akti poveljevanja)
(1) Akti poveljevanja, ki jih izdajajo načelnik generalštaba
in drugi poveljniki, so direktive, odločitve, načrti, standardni operativni
postopki, ukazi, povelja, pravila in tehnična navodila.
(2) Direktiva določa širše naloge, organizacijske in druge
rešitve ter postopke in načine za njihovo uresničevanje v daljšem časovnem
obdobju. Direktive izdaja načelnik generalštaba in poveljniki, ki jih načelnik
generalštaba pooblasti.
(3) Odločitev določa ali ureja konkretno ravnanje ali
ukrepanje v določenih razmerah, času in prostoru.
(4) Načrt določa organizacijske, kadrovske, tehnične in druge
rešitve, cilje ali naloge in dejavnosti za določeno poveljstvo ali enoto
oziroma delo in uporabo enot.
(5) Standardni operativni postopek je akt poveljevanja, s
katerim poveljnik predpisuje način izvedbe dejavnosti pri nalogah, ki se
pogosto ponavljajo. Z njim se določa postopke običajnih opravil ali postopke
pri izvedbi bojnih in drugih nalog, s katerimi se želi zagotoviti usklajenost
izvedbe nalog v podrejenih enotah.
(6) Ukaz ureja celovite dejavnosti, povezane z delom ali
uporabo oziroma popolnjevanjem enot.
(7) Povelje določa konkretno ravnanje vojaških oseb. Izdaja
se kratko in ustno.
(8) Pravila določajo temeljne rešitve za ravnanje in
ukrepanje, ki so nujne za organizirano, načrtno in usklajeno ravnanje ali
ukrepanje pri opravljanju vojaške službe in vojaških dolžnosti.
(9) Tehnično navodilo določa zlasti tehnološke ali tehnične
rešitve, postopke in načine izvajanja posameznih nalog ali dejavnosti.
(10) O uvedbi standardnih operativnih postopkov v Slovenski
vojski, ki se uporabljajo v zavezništvu ali v mednarodnih organizacijah, v
okviru katerih opravlja naloge Slovenska vojska, odloča načelnik generalštaba.
Načelnik generalštaba odloča tudi o uvedbi kodifikacijskih in drugih oznak, ki
se uporabljajo v zavezništvu. O uvedbi standardov, ki se uporabljajo v
zavezništvu, odloča minister na predlog načelnika generalštaba oziroma
predstojnika službe ali druge organizacijske enote ministrstva, v kateri se
izvaja dejavnost, na katero se standard nanaša, v skladu z akti, ki urejajo
standardizacijo v ministrstvu ali na obrambnem področju.
30. člen
(izdajanje aktov poveljevanja)
(1) Akti poveljevanja (v nadaljnjem besedilu: ukaz) razen
povelij, od načelnika generalštaba do poveljnika bataljona ali njemu enake
enote, se praviloma izdajajo pisno. Če pisnega ukaza zaradi nastalih razmer ni
mogoče izdati, se ga izda ustno in zabeleži s podpisom izdajatelja v dnevnik
dežurnega enote in v dnevnik tiste enote, ki je ukaz prejela. Način, obliko in
vsebino pisnih ukazov urejajo pravila štabnega dela in drugi akti. Poveljnik
skupine, oddelka, voda in čete praviloma poveljuje ustno.
(2) Poveljniki iz prejšnjega odstavka morajo izdati ukaz
pisno, če ima delovno-pravne posledice, večje materialne posledice ali se z
njim urejajo druga pomembna vprašanja dela in opravljanja vojaške službe,
zaščita življenj in zdravja moštva, uporaba enot in podobno.
31. člen
(izvrševanje aktov vodenja in poveljevanja)
(1) Nadrejeni skrbijo za to, da se akti vodenja in poveljevanja
izvršujejo dosledno in popolno, ne glede na to, kdo jih je izdal. Sami
preverjajo njihovo izvajanje in če ugotovijo pomanjkljivosti, ustrezno
ukrepajo.
(2) Nadrejeni skrbijo zato, da se prepreči kakršnekoli oblike
šikaniranja, diskriminacije, vključno z vsemi oblikami spolnega nadlegovanja
ali ustvarjanja zastrašujočega, sovražnega, sramotilnega ali žaljivega okolja
za podrejene, na podlagi njihovih osebnih okoliščin.
32. člen
(izvrševanje ukazov)
(1) Ukaz mora vojaška oseba izvršiti brez ugovarjanja, razen
v primerih, ki jih določata Zakon o obrambi in ta zakon, ko lahko vojaška oseba
izvršitev ukaza odkloni.
(2) Če vojaška oseba ne dobi ustreznega ukaza ali ga zaradi
objektivnih vzrokov ne more dobiti, mora ukrepati v skladu s položajem in
splošnimi načeli, ki temeljijo na odločitvi nadrejenega ter interesih Slovenske
vojske in obrambe države. Takoj ko razmere dopuščajo, podrejeni poroča
nadrejenemu o svojem ukrepanju.
(3) Vojaške osebe lahko zoper ukaz ugovarjajo po službeni
poti, vendar morajo ukaz izvršiti brez odlašanja.
(4) Določbe tega člena se smiselno uporabljajo tudi za
civilne osebe v Slovenski vojski.
33. člen
(odklonitev ukaza)
(1) V miru lahko vojaška oseba, poleg primerov, določenih v
Zakonu o obrambi, odkloni tudi izvršitev ukaza, če ta pomeni neposredno
nevarnost za njeno zdravje in življenje, ne gre pa za izvajanje pomoči ob
naravnih in drugih nesrečah, za sodelovanje v mednarodnih obveznostih oziroma
za opravljanje bojnih nalog v miru. O odklonitvi ukaza mora tisti, ki je ukaz
izdal, takoj obvestiti nadrejenega, ki dokončno odloči o izdanem ukazu.
(2) V skladu s prejšnjim odstavkom vojaška oseba lahko
odkloni izvršitev ukaza samo, če se ukaz nanaša na:
-       
delo s strupenimi ali kako drugače hudo škodljivimi snovmi brez
zaščitnih sredstev in za katero vojaška oseba ni strokovno usposobljena;
-       
če pri izvrševanju ukaza ni mogoče zagotoviti niti najnujnejših
varnostnih ukrepov.
(3) Ne glede na prvi odstavek tega člena lahko vojaška oseba
izjemoma v miru odkloni izvršitev ukaza tudi, če bi izvršitev ukaza po njenem
prepričanju pomenila storitev prekrška in bi bilo zaradi izvršitve ukaza
neposredno ogroženo njeno življenje. Vojaška oseba mora pred tem nadrejenega
opozoriti, da bi z izvršitvijo ukaza storila prekršek in da bi bilo zato
ogroženo njeno življenje. O odklonitvi ukaza mora tisti, ki je ukaz izdal,
takoj obvestiti nadrejenega, ki dokončno odloči o izdanem ukazu.
34. člen
(prepoved poniževanja, sramotenja in žaljenja)
(1) Nadrejeni ne sme izdati ukaza, ki temelji na spolu,
veroizpovedi ali katerikoli drugi osebni okoliščini podrejenega, s katerim se
fizično, verbalno ali kako drugače ponižuje, sramoti oziroma žali dostojanstvo
podrejenega.
(2) Podrejeni mora ukaz iz prejšnjega odstavka izvršiti,
vendar pred izvršitvijo seznani nadrejenega, da bo ukazu ugovarjal po službeni
poti pri višje nadrejenem v skladu s tem zakonom.
(3) Višje nadrejeni o ugovoru iz prejšnjega odstavka odloči
takoj, ko je to mogoče, najkasneje pa v rokih, določenih s tem zakonom.
35. člen
(dolžnost poročanja)
O izvršitvi vsakega ukaza je treba takoj ko je to mogoče ali
ob z ukazom določenem času poročati tistemu, ki je ukaz izdal.
2. Službena pot za obravnavo predlogov, ugovorov, prošenj,
zahtev in pritožb
36. člen
(službena pot)
(1) Službena pot je redni način komuniciranja v skladu z
načelom enostarešinstva. Vsa poveljstva, enote, zavodi in vojaške osebe so v
službenih zadevah dolžne upoštevati službeno pot. Ta poteka v skladu z
ureditvijo poveljevanja in v njej ni mogoče preskočiti nobene vmesne stopnje.
Službena pot v zvezi s predlogi, ugovori, prošnjami, zahtevami in pritožbami (v
nadaljnjem besedilu: vloga) obsega odločitev nadrejenega in na podlagi pritožbe
še višje nadrejenega in se s tem zaključi.
(2) Službena pot poteka od poveljnika do poveljnika v zvezi z
zadevami, ki so v njihovi pristojnosti, v drugih primerih pa od podrejenega do
nadrejenega poveljstva. Službena pot med člani istega poveljstva lahko poteka
izjemoma neposredno tudi s preskakovanjem vmesnih stopenj, če je tako določeno
s pravili službe.
(3) Na uradni razgovor se lahko pripadnik najavi ali ga
pozove nadrejeni.
(4) Službeno pot uporabljajo tudi civilne osebe v vojski.
(5) Za vojaške osebe, ki opravljajo vojaško službo v
ministrstvu ali drugem državnem organu, se določbe tega zakona glede službene
poti uporabljajo smiselno.
37. člen
(odstop od službene poti)
(1) Odstop od službene poti je dovoljen le v primerih iz 34.
člena tega zakona ali kadar gre za službene zadeve, pri katerih bi drugačno
ravnanje ogrozilo varnost moštva, varnost oborožitve in vojaške opreme,
povzročilo veliko materialno ali drugo škodo ali ogrozilo interese Slovenske
vojske in obrambe države. Vojaška oseba, ki odstopi od službene poti, mora o
tem seznaniti nadrejenega takoj, ko je to mogoče.
(2) Neupravičen odstop od službene poti se kaznuje kot težja
kršitev vojaške discipline zaradi opuščanja predpisanih postopkov, ki povzroči
večje škodljive posledice.
38. člen
(pravica do ugovora)
(1) Vojaška oseba lahko med opravljanjem vojaške službe ustno
ali pisno vlaga ugovore po službeni poti. Ugovori se lahko nanašajo na izdane
akte vodenja in poveljevanja, vendar le v delu, ki se neposredno nanaša na
vojaško osebo, ki vlaga ugovor na službene zadeve ali ravnanje druge vojaške
osebe ali nadrejenih v zvezi s službenimi zadevami. Ugovor ne zadrži izvršitve
sprejetega akta vodenja in poveljevanja, razen v primerih, določenih v 33.
členu tega zakona. Ugovor se lahko vloži v petih dneh od dneva prejema akta
vodenja in poveljevanja oziroma od dneva, ko je nastal razlog, zaradi katerega
se vlaga ugovor. V skladu z določbami tega člena vojaška oseba vlaga v
službenih zadevah tudi druge vloge.
(2) Vojaške osebe vlagajo ugovore neposredno nadrejenim, ki
imajo pooblastilo za odločanje. Prvi pooblaščeni za odločanje je poveljnik voda
ali njemu enake enote.
(3) Vojaška oseba, ki želi ugovor podati ustno, zaprosi
nadrejenega za razgovor. Nadrejeni prošnjo za uradni razgovor sprejme in
evidentira.
(4) Nadrejeni mora podrejenega sprejeti na uradni razgovor v
petih dneh od dneva, ko je prejel prošnjo za uradni razgovor. V nujnih primerih
mora nadrejeni podrejenega sprejeti na uradni razgovor takoj, ko je to mogoče.
Med uradnim razgovorom mora nadrejeni zagotoviti spoštovanje zasebnosti in
dostojanstva vojaške osebe, ki je zaprosila za uradni razgovor. Na zahtevo
vojaške osebe je lahko na uradnem razgovoru navzoč vodni ali četni zaupnik ali
zaupnica (v nadaljnjem besedilu: zaupnik).
(5) Vsebina uradnega razgovora se evidentira in zapiše.
(6) Nadrejeni lahko odloči, da na uradnem razgovoru, glede na
vrsto zadeve, ki se obravnava, sodeluje vodni ali četni zaupnik, psiholog,
podčastnik ali častnik, ki opravlja ustrezno dolžnost, povezano z obravnavano
zadevo. Nadrejeni lahko za sodelovanje vojaške osebe ustrezne službe ali
dolžnosti na uradnem razgovoru zaprosi višje nadrejenega, če taka vojaška oseba
ne spada v njegovo pristojnost.
(7) Če vojaška oseba po službeni poti uveljavlja predlog,
ugovor, prošnjo, zahtevo ali pritožbo v zvezi s pravicami, obveznostmi in
odgovornostmi iz delovnega razmerja, jo je nadrejeni dolžan brez odlašanja
seznaniti s postopkom za uveljavljanje teh pravic, obveznosti in odgovornosti,
ki je določen z Zakonom o obrambi.
39. člen
(obveznost obravnave vloge)
(1) Nadrejeni mora vlogo proučiti in če je pristojen, o njej
pisno odločiti praviloma najpozneje v sedmih dneh od dneva, ko je bila vložena.
Če v zadevi ni pristojen, mora vlogo v petih dneh s svojim mnenjem dostaviti
nadrejenemu oziroma pristojnemu organu, ki je dolžan o vlogi odločiti
najpozneje v nadaljnjih sedmih dneh. Nadrejeni lahko zahteva, da predlagatelj
poleg ustne vloge poda vlogo tudi pisno.
(2) Nadrejeni vloge, za katero ni pristojen, ne sme zadržati
in ne zavreči.
40. člen
(pritožba na odločitev)
(1) Če vojaška oseba z odločitvijo nadrejenega ni zadovoljna
ali če v sedmih dneh nadrejeni v njeni zadevi ne odloči, se lahko pritoži višje
nadrejenemu po službeni poti.
(2) Pritožba se vloži pisno ali ustno. Če jo vloži ustno,
vojaška oseba zaprosi za uradni razgovor. Prošnja za uradni razgovor se
ustrezno evidentira. Višje nadrejeni mora vojaško osebo sprejeti na uradni
razgovor v petih dneh od dneva, ko je prejel prošnjo za uradni razgovor.
(3) Višje nadrejeni o pritožbi odloči najpozneje v 14 dneh od
dneva vložitve pritožbe oziroma uradnega razgovora. Višje nadrejeni lahko pred
odločitvijo o pritožbi imenuje tričlansko komisijo, ki jo sestavljajo osebe z
enakim ali višjim činom, kakor ga ima vojaška oseba, ki se je pritožila, in ki
tej osebi niso podrejene. Komisija višje nadrejenemu predloži mnenje o
pritožbi. Odločitev višje nadrejenega je dokončna in se izdela tudi pisno.
(4) Z odločitvijo višje nadrejenega o pritožbi se seznani
vojaško osebo, ki je pritožbo vložila in nadrejenega tej vojaški osebi.
(5) Če višje nadrejeni iz tretjega odstavka tega člena v
zadevi ni pristojen, pritožbo v petih dneh s svojim mnenjem dostavi nadrejenemu
oziroma pristojnemu organu, ki o pritožbi dokončno odloči.
41. člen
(zaupniki)
(1) Vojaška oseba lahko namesto po službeni poti posreduje
nadrejenemu predlog, prošnjo ali zahtevo vodnemu zaupniku, če se ta nanaša na
akte vodenja in poveljevanja oziroma ravnanje drugih vojaških oseb ali
nadrejenih in je v zvezi z vojaško osebo. Vodni zaupnik mora brez odlašanja po
službeni poti tak predlog, prošnjo ali zahtevo posredovati nadrejenemu, ki o
njej odloči, oziroma sprejme vojaško osebo na uradni razgovor.
(2) Vodne zaupnike izberejo pripadniki voda. Vodni zaupniki
med seboj izberejo četnega zaupnika. Vodni oziroma četni zaupniki nadrejene
seznanjajo po potrebi oziroma najmanj enkrat mesečno z morebitnimi perečimi
vprašanji dela enote. Imenovanje, pristojnosti in način dela vodnih in četnih
zaupnikov se uredi v pravilih službe.
(3) Poveljnik voda ali čete oziroma nadrejeni pri odločanju v
zadevah, ki jih uveljavlja vojaška oseba po službeni poti, lahko predhodno
zahteva mnenje vodnega ali četnega zaupnika.
42. člen
(uradni razgovor pri ministru)
Poveljnik bataljona, njemu enake ali višje enote, častnik s
činom polkovnik ali višjim činom ali vojaški uslužbenec XIV. ali višjega
razreda, ki ni zadovoljen z odločitvijo nadrejenega o pritožbi, lahko pisno
zaprosi za uradni razgovor pri ministru. Minister najpozneje v sedmih dneh
odloči, ali bo vojaško osebo sprejel na uradni razgovor. Uradni razgovor pri
ministru poteka ob navzočnosti načelnika generalštaba najpozneje v 14 dneh od
dneva vložitve pisne prošnje.
43. člen
(skupinski ugovori in pritožbe)
Skupinski ugovori ali pritožbe zoper akte vodenja in
poveljevanja niso dovoljeni in se ne obravnavajo ter se štejejo kot težja
kršitev vojaške discipline zaradi opuščanja oziroma nepooblaščenega
spreminjanja predpisanih postopkov, ki povzroči večje škodljive posledice.
V. POVIŠEVANJE IN NAPREDOVANJE
44. člen
(povišanje po izpolnitvi pogojev)
Podčastnik in častnik se poviša v neposredno višji čin
najpozneje v petih letih po izpolnitvi vseh predpisanih pogojev in po postopku,
predpisanem z Zakonom o obrambi.
45. člen
(izredna povišanja in napredovanja)
(1) Vojaška oseba je v letu, ko ji preneha služba v Slovenski
vojski zaradi izpolnitve pogojev za pridobitev pravice do starostne pokojnine
po splošnih predpisih ali zaradi invalidske upokojitve, lahko izredno povišana
ali napredovana v neposredno višji čin ali razred, kar se šteje kot posebno
priznanje za opravljanje vojaške službe. Kriterije za izredna povišanja in
napredovanja določi minister.
(2) Izredno povišanje v brigadirski, generalski ali
admiralski čin oziroma napredovanje višjega vojaškega uslužbenca v XV. razred
pod pogoji iz prejšnjega odstavka, ni možno.
(3) O izrednem povišanju ali napredovanju iz prvega odstavka
tega člena odloči minister, ki za to lahko pooblasti načelnika generalštaba.
Predlog za izredno povišanje ali napredovanje v skladu s tem členom daje
poveljnik bataljona, njemu enake ali višje enote.
46. člen
(odpoved činu)
(1) Vojaška oseba v stalni sestavi, ki po zakonu ne
izpolnjuje predpisanih izobrazbenih pogojev za opravljanje vojaških,
podčastniških ali častniških formacijskih dolžnosti, se lahko vojaškemu,
podčastniškemu ali častniškemu činu pisno odpove.
(2) Vojaška oseba iz prejšnjega odstavka se razporedi na
vojaško oziroma podčastniško formacijsko dolžnost, za katero izpolnjuje pogoje.
Glede na pogoje, ki jih izpolnjuje, se ji prizna najvišji vojaški oziroma
podčastniški čin in se na tej dolžnosti povišuje v višji čin v skladu z Zakonom
o obrambi. S to dolžnostjo se uskladi tudi plača in druge pravice vojaške osebe
v zvezi z delom. Vojak oziroma podčastnik lahko ponovno pridobi podčastniški
oziroma častniški čin, ki se mu je odpovedal, le, če izpolni z zakonom
predpisane pogoje.
47. člen
(zadržanje napredovanja in odvzem razreda)
Vojaškemu uslužbencu lahko pristojni organ v skladu z Zakonom
o obrambi izreče zaradi težje kršitve vojaške discipline, zadržanje
napredovanja v višji razred najmanj za dve in največ za pet let od dneva, ko je
izrečeni ukrep zaradi kršitve vojaške discipline dokončen. Vojaškemu uslužbencu
se razred lahko odvzame, če je obsojen zaradi kaznivega dejanja iz petega
odstavka 63. člena Zakona o obrambi.
48. člen
(objava podelitve, povišanj in napredovanj)
Podelitve činov in povišanja vojakov, podčastnikov in
častnikov, generalov in admiralov, odpoved činu oziroma odvzem čina, podelitve
razredov in napredovanja vojaških uslužbencev ter odvzem razreda, se javno
objavijo. Objavi se osebno ime vojaške osebe, letnica rojstva, čin oziroma
razred ter odvzem čina oziroma razreda.
VI. POKLICNO DELO V SLOVENSKI VOJSKI
1. Posebne določbe o poklicnem delu v Slovenski vojski
49. člen
(pogoji za poklicno delo v vojski)
(1) Za sklenitev, trajanje in odpoved pogodbe o zaposlitvi
vojaških oseb, ki poklicno opravljajo delo v Slovenski vojski, pogoje, pravice
in obveznosti določata Zakon o obrambi in ta zakon.
(2) Kdor želi poklicno opravljati vojaško službo, mora
izpolnjevati posebne pogoje, določene z Zakonom o obrambi.
(3) Pogoje iz prejšnjega odstavka, razen odsluženega
vojaškega roka in predpisane gornje starostne meje 25 oziroma 30 let, mora
izpolnjevati tudi tisti, ki želi kot civilna oseba poklicno delati v vojski.
Pri zaposlitvi civilne osebe se telesna in duševna sposobnost ugotavlja glede na
vrsto dela, ki ga bo civilna oseba opravljala v vojski.
(4) Civilna oseba lahko sklene pogodbo o zaposlitvi za
nedoločen čas pod pogoji iz prejšnjega odstavka.
(5) Ne glede na določbo prejšnjega odstavka se lahko v
formaciji določi, da se za opravljanje določenih formacijskih dolžnosti sklene
pogodba o zaposlitvi s civilnimi osebami za določen čas do desetih let, ki se
lahko nato podaljšuje, praviloma za enako časovno obdobje.
(6) Ustrezna izobrazba za vojaka petega kariernega razreda je
najmanj srednja poklicna izobrazba. Vojak s srednjo poklicno izobrazbo lahko po
opravljenem osnovnem vojaškem usposabljanju opravlja tudi naloge na
formacijskih dolžnostih vojaka, za katere se zahteva srednja splošna ali
srednja strokovna izobrazba.
(7) Ustrezna izobrazba za podčastnike petega kariernega
razreda je najmanj srednja splošna ali srednja strokovna izobrazba, za
podčastnike četrtega kariernega razreda najmanj višja strokovna izobrazba, za
podčastnike tretjega in drugega kariernega razreda pa najmanj izobrazba, pridobljena
po študijskem programu prve stopnje, oziroma izobrazba, ki ustreza ravni
izobrazbe, pridobljene po študijskih programih prve stopnje, v skladu z
zakonom, ki ureja slovensko ogrodje kvalifikacij (7. raven).
(8) Ne glede na določbo prejšnjega odstavka se lahko za
podčastnike tretjega in drugega kariernega razreda določi kot pogoj najmanj
višja izobrazba, pridobljena v sistemu visokošolskega izobraževanja po
višješolskih programih, sprejetih pred 1. januarjem 1994, ki je v skladu z
zakonom, ki ureja slovensko ogrodje kvalifikacij, uvrščena na 6. raven, in
ustrezno število let delovnih izkušenj, za kar kriterije natančneje določi
vlada.
(9) Ustrezna izobrazba za častnike do čina podpolkovnik je
najmanj izobrazba, pridobljena po študijskem programu prve stopnje, oziroma
izobrazba, ki ustreza ravni izobrazbe, pridobljene po študijskih programih prve
stopnje, v skladu z zakonom, ki ureja slovensko ogrodje kvalifikacij (7.
raven).
(10) Ne glede na določbo prejšnjega odstavka se lahko za
častnike do čina podpolkovnik določi kot pogoj najmanj višja izobrazba,
pridobljena v sistemu visokošolskega izobraževanja po višješolskih programih,
sprejetih pred 1. januarjem 1994, ki je v skladu z zakonom, ki ureja
slovensko ogrodje kvalifikacij, uvrščena na 6. raven, in ustrezno število let
delovnih izkušenj, za kar kriterije natančneje določi vlada.
(11) Ustrezna izobrazba za častnike od čina polkovnik in
višje je najmanj izobrazba, pridobljena po študijskem programu druge stopnje,
oziroma izobrazba, ki ustreza ravni izobrazbe, pridobljene po študijskih
programih druge stopnje, v skladu z zakonom, ki ureja slovensko ogrodje
kvalifikacij (8. raven).
(12) Ustrezna izobrazba za nižje vojaške uslužbence I.
razreda je najmanj srednja poklicna izobrazba, za vojaške uslužbence od II. do
V. razreda najmanj srednja splošna ali srednja strokovna izobrazba in za
vojaške uslužbence od VI. do VIII. razreda najmanj višja strokovna
izobrazba oziroma 6. raven, v skladu z zakonom, ki ureja slovensko ogrodje
kvalifikacij.
(13) Ustrezna izobrazba za višje vojaške uslužbence od IX. do
XIII. razreda je najmanj izobrazba, pridobljena po študijskem programu prve
stopnje, oziroma izobrazba, ki ustreza ravni izobrazbe, pridobljene po
študijskih programih prve stopnje, v skladu z zakonom, ki ureja slovensko ogrodje
kvalifikacij (7. raven).
(14) Ne glede na določbo prejšnjega odstavka se lahko za
višje vojaške uslužbence od IX. do XIII. razreda določi kot pogoj najmanj višja
izobrazba, pridobljena v sistemu visokošolskega izobraževanja po višješolskih
programih, sprejetih pred 1. januarjem 1994, ki je v skladu z zakonom, ki
ureja slovensko ogrodje kvalifikacij, uvrščena na 6. raven, in ustrezno število
let delovnih izkušenj, za kar kriterije natančneje določi vlada.
(15) Ustrezna izobrazba za višje vojaške uslužbence XIV. in
XV. razreda je najmanj izobrazba, pridobljena po študijskem programu druge
stopnje, oziroma izobrazba, ki ustreza ravni izobrazbe, pridobljene po
študijskih programih druge stopnje, v skladu z zakonom, ki ureja slovensko ogrodje
kvalifikacij (8. raven).
(16) Kandidatu, ki je uspešno opravil katero izmed oblik
vojaškega izobraževanja in usposabljanja oziroma posamezno fazo v skladu z
drugimi ali prejšnjimi programi oziroma dotedanjimi predpisi ali odslužil
vojaški rok, se prizna primerljiva oblika ali dokončana faza vojaškega
izobraževanja in usposabljanja. Za priznanje vojaškega izobraževanja in
usposabljanja se lahko predhodno odredi opravljanje manjkajočih vsebin, skladno
s programom. Kriterije in postopek ugotavljanja primerljivosti predpiše
minister.
(17) Kandidatu, ki sklene pogodbo o zaposlitvi za poklicno
opravljanje vojaške službe, se v pripravniško dobo šteje tudi čas stažiranja v
vojaških enotah med šolanjem oziroma študijem.
(18) Vojaške osebe ne morejo samostojno opravljati
formacijskih dolžnosti, dokler ne opravijo predpisanega vojaškega izobraževanja
in usposabljanja v skladu z Zakonom o obrambi.
(19) Vlada lahko na predlog ministra določi, da se vojaškim
osebam ob prvi sklenitvi pogodbe o zaposlitvi za najmanj pet let in po vsakem
končanem letu opravljanja vojaške službe v času sklenjene pogodbe o zaposlitvi
ali za popolnitev začasne enote oziroma druge sestave, zlasti za opravljanje
vojaške službe zunaj države, izplača posebna denarna nagrada, ki se lahko
izplača v več delih.
50. člen
(štipendisti, pripravniki in vojaško usposabljanje)
(1) Štipendist ali štipendistka (v nadaljnjem besedilu:
štipendist) po končanem šolanju sklene pogodbo o zaposlitvi v stalni sestavi
vojske v skladu z Zakonom o obrambi za določen čas, vendar ne krajši kot je čas
štipendiranja.
(2) Ministrstvo lahko razpiše in podeli štipendije tudi za
pogodbeno službo v rezervni sestavi vojske. Štipendist mora po končanem šolanju
skleniti z ministrstvom pogodbo o službi v rezervni sestavi vojske. Pogodba o
službi v rezervni sestavi vojske se sklene za najmanj pet let oziroma najmanj
za čas štipendiranja.
(3) Štipendist, ki po končanem šolanju sklene pogodbo o
zaposlitvi v stalni sestavi vojske kot podčastnik, častnik, vojaški uslužbenec
ali civilna oseba oziroma drug pripravnik, ima v času pripravništva plačo v
višini 90% plače s pripadajočimi dodatki za formacijsko dolžnost, za katero
opravlja pripravništvo. Štipendist, ki se zaposli v stalni sestavi vojske kot
vojak, se zaposli kot kandidat za vojaka in ne opravlja pripravništva.
(4) Štipendist, ki po svoji volji pogodbo o zaposlitvi v
stalni sestavi oziroma pogodbo o službi v rezervni sestavi, odpove pred iztekom
roka, določenega v pogodbi, mora vrniti sorazmeren del prejemkov, prejetih med
šolanjem oziroma stroškov šolanja, ki jih je pokrilo ministrstvo glede na čas
opravljanja vojaške službe v stalni oziroma rezervni sestavi. Štipendist, ki
pogodbe o zaposlitvi oziroma pogodbe o službi v rezervni sestavi ne sklene,
mora vrniti celoten znesek prejemkov, prejetih med šolanjem oziroma stroškov
šolanja, ki jih je pokrilo ministrstvo.
(5) Ministrstvo lahko krije stroške pridobitve srednje
poklicne oziroma srednje strokovne izobrazbe kandidatu, ki je sklenil pogodbo o
prostovoljnem služenju vojaškega roka. Kandidat mora po končanem šolanju
skleniti pogodbo o zaposlitvi v stalni sestavi vojske kot vojak za najmanj
deset let. S posameznim javnim vzgojno-izobraževalnim zavodom ministrstvo
sklene ustrezno pogodbo, s katero opredelita izvedbo izobraževalnega programa in
stroške izvajanja.
(6) Kandidat, ki pogodbe o zaposlitvi ne sklene, mora vrniti
stroške pridobitve srednje poklicne oziroma srednje strokovne izobrazbe.
Sorazmeren del teh stroškov je dolžan povrniti tudi kandidat, ki pogodbo o
zaposlitvi po svoji volji odpove pred iztekom roka, določenega v pogodbi.
(7) Štipendisti in druge osebe, ki se prostovoljno
usposabljajo za vojaško obrambo ali druge obrambne naloge oziroma sodelujejo v
drugih programih vojaškega ali obrambnega usposabljanja ali dejavnostih, ki jih
organizira ministrstvo, imajo med usposabljanjem pravico nositi uniformo,
oznako pripadnosti Slovenski vojski in se usposabljati za uporabo vojaške
oborožitve in opreme v skladu s predpisi.
(8) Osebe iz prejšnjega odstavka morajo med usposabljanjem
spoštovati programe dela, notranji red, temeljna načela vojaške discipline in
predpisane varnostne ukrepe za ravnanje z vojaško oborožitvijo in opremo.
(9) Minister določi oblike in način usposabljanja
štipendistov in drugih oseb za vojaško obrambo in druge obrambne naloge in
izvajanje drugih dejavnosti iz četrtega odstavka tega člena.
(10) Minister natančneje uredi kritje stroškov iz petega
odstavka tega člena in štipendiranje za delo v vojski oziroma za službo v
rezervni sestavi vojske.
51. člen
(nazivi)
(1) Za določene formacijske dolžnosti, ki jih opravljajo
vojaki, podčastniki ali častniki, lahko minister na predlog načelnika
generalštaba izjemoma določi, da se te dolžnosti opravljajo v največ treh
nazivih, če gre za specialistična dela ali naloge.
(2) V skladu s prejšnjim odstavkom se lahko določi s
formacijo za formacijske dolžnosti, ki jih opravljajo vojaški uslužbenci, da se
te dolžnosti opravljajo v največ treh nazivih.
(3) Za določene formacijske dolžnosti, ki jih opravljajo
vojaki, podčastniki v petem kariernem razredu in častniki v tretjem kariernem
razredu, lahko minister na predlog načelnika generalštaba izjemoma določi, da
se te dolžnosti opravljajo v največ treh nazivih.
(4) Imenovanje v višji naziv se izvaja v skladu z Zakonom o
obrambi.
52. člen
(delovne izkušnje)
Kot delovne izkušnje za podčastniške dolžnosti, za katere se
zahteva višja strokovna izobrazba ali visoka strokovna izobrazba, se štejejo
tudi delovne izkušnje, ki jih je podčastnik predhodno pridobil z opravljanjem
podčastniških dolžnosti z zahtevano srednjo izobrazbo ali višjo strokovno
izobrazbo.
53. člen
(delovni čas, odmor in počitek pri opravljanju vojaške
službe izven države)
(1) Delovni čas pripadnikov pri opravljanju vojaške službe
izven države je lahko enakomerno ali neenakomerno razporejen ne glede na
določbe predpisov, ki urejajo omejitve o dnevnih, tedenskih ali mesečnih
delovnih obveznostih, odmoru, dnevnem ali tedenskem počitku ter delu preko
polnega delovnega časa. O razporeditvi delovnega časa med opravljanjem vojaške
službe izven države odloča nadrejeni poveljnik.
(2) Delovni čas pripadnikov, ki so napoteni na opravljanje
vojaške službe izven države v skupna ali druga poveljstva in enote ter v
organe, predstavništva ali službe mednarodnih organizacij, se odredi glede na pravila,
ki veljajo za druge pripadnike v teh poveljstvih, enotah in mednarodnih
organizacijah.
(3) Ne glede na določbe drugih zakonov in predpisov, ki
urejajo pravico do tedenskega počitka, se pripadniku pri opravljanju nalog,
prevzetih v mednarodnih organizacijah in z mednarodnimi pogodbami, kot so
operacije in misije (v nadaljnjem besedilu: mednarodne operacije in misije),
tedenski počitek zagotavlja kot posebni dopust, v trajanju in na način, kot je
to opredeljeno v tem členu.
(4) Pripadnik ima v obdobju sedmih zaporednih dni opravljanja
nalog v mednarodni operaciji in misiji pravico do počitka v trajanju enega
dneva posebnega dopusta. Posebni dopust se med opravljanjem vojaške službe v
mednarodni operaciji in misiji izkoristi po odločitvi nadrejenega poveljnika in
skladno s potrebami službe. Pripadnik posebni dopust, ki ga ni mogel koristiti
v času opravljanja vojaške službe v mednarodni operaciji in misiji, izkoristi
neposredno po vrnitvi iz mednarodne operacije in misije oziroma najpozneje v
dveh mesecih po vrnitvi iz mednarodne operacije in misije.
(5) Če pripadnik izkoristi posebni dopust po vrnitvi iz
mednarodne operacije in misije, je upravičen do nadomestila plače v višini
plače za delo v Republiki Sloveniji.
(6) Ne glede na določbe drugih zakonov in predpisov, ki
urejajo počitek med zaporednima delovnima dnevoma (dnevni počitek), se
pripadniku pri opravljanju nalog v mednarodni operaciji in misiji v primeru
nujnih in neodložljivih nalog zagotavlja pravica do počitka v takšnem trajanju,
ki je po oceni nadrejenega poveljnika in glede na potrebe opravljanja nalog ter
v obsegu, kot to dopuščajo razmere, ustrezen in nujen za zagotovitev varnosti
in zdravja pripadnika.
(7) Pri opravljanju vojaške službe izven države je
opravljanje dela brez upoštevanja določb o časovnih omejitvah dnevne, tedenske
ali mesečne delovne obveznosti, odmora, dnevnega in tedenskega počitka ter dela
preko polnega delovnega časa upoštevano pri določitvi plače.
54. člen
(delo na domu)
Načelnik generalštaba lahko odredi, da se pri posameznih
formacijskih dolžnostih vojaške godbe ali pri določenih drugih formacijskih
dolžnostih glede na posebne zahteve dela v delovni čas šteje tudi delo na domu,
ki je lahko največ tri ure na delovni dan.
55. člen
(dosegljivost)
(1) Dosegljivost je čas, ko je pripadnik dosegljiv preko
javnih ali službenih komunikacijskih sredstev in se mora v odrejenem času
javiti v enoti ali zavodu ali na drugem določenem mestu. Čas dosegljivosti se
ne všteva v število ur tedenske oziroma mesečne delovne obveznosti. Pripadnikom,
za katere je odrejena dosegljivost, pripada dodatek k plači, katerega višino
določi vlada. Formacijske dolžnosti, pri katerih morajo pripadniki zagotoviti
dosegljivost, in čase, v katerih se morajo javiti na določenem kraju, določi
načelnik generalštaba.
(2) Pripadniki na določenih formacijskih dolžnostih,
pripadniki določenih skupin ali enot, ki jih določi načelnik generalštaba ali
poveljnik, ki ga pooblasti, morajo nositi pri sebi tehnične naprave, preko
katerih lahko prejemajo obvestila ali ukaze. Nošenje tehničnih naprav je
obvezno, razen med letnim dopustom in kadar se pripadnik mudi izven države ter
se ne šteje za poseben pogoj dela. Tehnične naprave po tej določbi zagotovi
pristojno poveljstvo, enota ali zavod.
56. člen
(začasno in trajno razporejanje ter nadomeščanje poveljnika)
(1) Vojaška oseba je lahko zaradi službenih potreb začasno
ali trajno razporejena na drugo formacijsko dolžnost z aktom vodenja ali
poveljevanja v skladu z Zakonom o obrambi. Akt vodenja ali poveljevanja o
razporeditvi na drugo formacijsko dolžnost ali v drug kraj zaradi službenih
potreb za nedoločen čas mora biti vojaški osebi vročen praviloma najmanj 14 dni
pred dnem razporeditve na drugo formacijsko dolžnost ali v drug kraj.
(2) Vojaška oseba je lahko začasno razporejena na drugo
formacijsko dolžnost do 30 dni zaradi istega razloga največkrat dvakrat
zaporedoma oziroma največ dvakrat v koledarskem letu.
(3) V miru ima namestnik ali namestnica (v nadaljnjem
besedilu: namestnik) poveljnika med začasno odsotnostjo poveljnika v skladu z
Zakonom o obrambi in s pravili službe za obdobje do treh mesecev vse
pristojnosti poveljnika, vendar pa prvih 30 dni ne pridobi pravic in plače,
povezane s formacijsko dolžnostjo poveljnika. Če je odsotnost poveljnika daljša
od treh mesecev, se namestnik začasno imenuje na dolžnost poveljnika.
Nadomeščanje oziroma začasno imenovanje na dolžnost poveljnika lahko traja
največ 12 mesecev.
57. člen
(napotitev na izobraževanje ali usposabljanje)
(1) Vojaška oseba je lahko z ukazom napotena na izobraževanje
ali usposabljanje, ki je lahko tudi daljše od enega leta.
(2) Pravice in obveznosti vojaške osebe med izobraževanjem
ali usposabljanjem se uredijo s pogodbo, če traja usposabljanje dalj kot 30 dni
oziroma če so stroški usposabljanja višji od povprečne zadnje mesečne plače v
Republiki Sloveniji, ugotovljeni po uradnih statističnih podatkih.
(3) Vojaška oseba, ki ima sklenjeno pogodbo iz prejšnjega
odstavka, mora po končanem izobraževanju ali usposabljanju ostati v delovnem
razmerju najmanj dvakrat toliko časa, kolikor je trajalo izobraževanje ali
usposabljanje, če je bilo to daljše od enega leta in najmanj dve leti, če je
bilo krajše od enega leta in daljše od 30 dni oziroma so bili stroški
usposabljanja višji od povprečne mesečne plače v Republiki Sloveniji,
ugotovljene po uradnih statističnih podatkih. Ob predčasni odpovedi pogodbe o
zaposlitvi zaradi razlogov na strani vojaške osebe in tudi ob sporazumnem
prenehanju delovnega razmerja ali kadar vojaška oseba ne izpolni obveznosti iz
pogodbe o izobraževanju, mora povrniti sorazmerni del stroškov izobraževanja
ali usposabljanja, pri čemer se za stroške vojaškega izobraževanja ali usposabljanja
vojaške osebe štejejo neposredni stroški izvedbe izobraževanja ali
usposabljanja, vendar največ v višini štirikratnika povprečne zadnje mesečne
bruto plače v Republiki Sloveniji, ugotovljene po uradnih statističnih podatkih
ob sklenitvi pogodbe iz prejšnjega odstavka.
(4) Ne glede na drugi odstavek tega člena se pogodbe ne
sklepa za tiste oblike usposabljanja ali preverjanja zmogljivosti, ki so
predpisane kot pogoj za opravljanje določene formacijske dolžnosti, kot so
usposabljanje na trenažerjih ali simulatorjih oborožitvenih sistemov, radarskih
in drugih sistemov, plovil, orožij in drugih naprav.
(5) Izvajanje pravic in obveznosti vojaških oseb med
izobraževanjem ali usposabljanjem podrobneje uredi minister.
58. člen
(plača, dodatki in nadomestila)
(1) Za plače v Slovenski vojski se uporabljajo predpisi, ki
urejajo plače javnih uslužbencev.
(2) Orientacijske formacijske dolžnosti oziroma nazivi v
Slovenski vojski se uvrstijo v plačni razred s kolektivno pogodbo za javni
sektor.
(3) Druga vprašanja, ki se v skladu z Zakonom o sistemu plač
v javnem sektorju (Uradni list RS, št. 110/06 – uradno prečiščeno besedilo),
urejajo v kolektivni pogodbi dejavnosti, se za Slovensko vojsko uredijo z
uredbo vlade.
(4) (prenehal
veljati)
(5) Vojaškim osebam pripada dodatek zaradi prepovedi stavke,
skladno z Zakonom o obrambi, v višini 4 % zadnje objavljene povprečne
mesečne bruto plače v Republiki Sloveniji, ugotovljene po uradnih statističnih
podatkih.
(6) Poškodba, ki jo pripadnik utrpi na redni poti od
stanovanja do delovnega mesta ali nazaj, se šteje kot poškodba pri delu.
(7) Pripadnik iz prejšnjega odstavka, ki je odsoten z dela
zaradi poškodbe, za čas odsotnosti prejme 100 % nadomestilo plače. Ob
odsotnosti z dela nad 30 delovnih dni ministrstvo izplača nadomestilo plače v
breme obveznega zdravstvenega zavarovanja v višini, ki velja za poškodbo izven
dela, razliko do 100 % nadomestila plače, ki je obvezno zdravstveno zavarovanje
ne krije, pa krije ministrstvo.
59. člen
(povečan obseg dela in obremenitev)
(1) Za odrejanje in plačevanje povečanega obsega dela in
obremenitev enot soglasje pripadnikov teh enot ni potrebno.
(2) Pripadnikom na formacijskih dolžnostih v enotah in
podenotah, ki so predvidene za uporabo v skladu z načrti za kolektivno obrambo
v okviru zavezništva oziroma je njihova uporaba določena v skladu z drugimi
mednarodnimi pogodbami, se v obdobju, določenem za priprave in usposabljanje,
plača zaradi povečanega obsega dela in zaradi posebnih obremenitev lahko poveča
do 30% osnovne plače. V skladu s tem členom se lahko osnovna plača poviša tudi
pri določenih formacijskih dolžnostih in delovnih mestih oziroma delih v
ministrstvu ter drugih državnih organih, na katerih se opravlja vojaška služba,
katerih opravljanje zahteva posebna znanja in povečane obremenitve, brez
njihove popolnitve pa ni mogoče zagotoviti delovanja enote ali drugih enot,
oborožitvenega, bojnega ali drugega vojaškega sistema.
(3) Pripadnikom enote, ki je dana na razpolago za uporabo za
določeno časovno obdobje v skladu z načrti za kolektivno obrambo v okviru
zavezništva oziroma v skladu z drugimi mednarodnimi pogodbami ter pripadnikom
enot ali skupin v različni stopnji pripravljenosti, namenjenih za bojno
delovanje v miru v primeru potrebe, izvajanje nujnih nalog Slovenske vojske pri
zaščiti in reševanju ter drugih nujnih nalog, se plača zaradi povečanega obsega
dela in zaradi posebnih obremenitev lahko poveča do 30% osnovne plače.
(4) O povišanju plače iz drugega in tretjega odstavka tega
člena odloči vlada na predlog ministra. Povišanje plače iz drugega in tretjega
odstavka tega člena se ne izključuje.
60. člen
(obvezno dodatno pokojninsko zavarovanje)
(1) Vojaške osebe morajo opravljati z Zakonom o obrambi in s
tem zakonom določene naloge, ki so povezane z večjo nevarnostjo za varnost,
zdravje ali življenje, in ki jih zaradi posebnih obremenitev ni mogoče
opravljati po določeni starosti.
(2) Vojaške osebe na formacijskih dolžnostih, na katerih se
opravljajo naloge iz prejšnjega odstavka, se obvezno dodatno pokojninsko
zavarujejo, in sicer:
-       
na vseh formacijskih dolžnostih pilotov, letalcev tehnikov, letalcev
kontrolorjev, inštruktorjev in učiteljev letenja, pomočnikov za varnost letenja
in usposabljanja, izvidništvo in navigacijo, enote za specialno delovanje,
vojaških potapljačev vseh vrst, pirotehnikov in orožarjev ter poveljnikov in
namestnikov osnovnih enot v vojaškem letalstvu in enot, v katerih delujejo
vojaški potapljači, v V. skupini pokojninskega načrta dodatnega zavarovanja;
-       
na vseh formacijskih dolžnostih kontrolorjev letenja, pomočnikov ali
referentov za obveščevalno varnostne zadeve, vojaških policistov, laborantov
radiološko kemijske biološke obrambe, voznikov bojnih in specialnih vozil,
bojnih sistemov, enot ali podenot, ki so predvidene za uporabo v skladu z
načrti za kolektivno obrambo v okviru zavezništva ali za uporabo z drugimi
mednarodnimi pogodbami oziroma poveljnikov in njihovih namestnikov osnovnih
enot, kjer se te dolžnosti opravljajo, v IV. skupini pokojninskega načrta
dodatnega zavarovanja;
-       
na drugih formacijskih dolžnostih v Slovenski vojski in delovnih mestih,
na katerih se opravlja vojaška služba, v III. skupini pokojninskega načrta
dodatnega zavarovanja, razen formacijskih dolžnosti v športni enoti.
(3) Skupina dodatnega pokojninskega zavarovanja iz prejšnjega
odstavka se označi v formacijah poveljstev, enot in zavodov za posamezno
formacijsko dolžnost oziroma za delovno mesto, na katerem se opravlja vojaška
služba. Minister predpiše, na katerih formacijskih dolžnostih, ki jih
opravljajo civilne osebe, so pripadniki dodatno pokojninsko zavarovani.
(4) Prispevki za dolžnosti iz drugega in tretjega odstavka
tega člena se plačujejo po prispevnih stopnjah v skladu s splošnimi predpisi.
(5) Vojaški osebi, ki je odsotna z dela zaradi poškodbe pri
delu ali poklicne bolezni, pravice iz poklicnega zavarovanja ne mirujejo.
Prispevke za poklicno zavarovanje v tem času plača ministrstvo po stopnji, ki
velja na dan nastanka obveznosti za plačilo prispevkov. Ne glede na določbe
zakona, ki ureja pokojninsko in invalidsko zavarovanje, je osnova za prispevke
nadomestilo iz naslova zdravstvenega zavarovanja, ki ga ministrstvo izplačuje v
breme nosilca zdravstvenega zavarovanja.
61. člen
(podaljšanje pogodbe o zaposlitvi)
(1) Vojaški osebi se pisno ponudi podaljšanje pogodbe o
zaposlitvi najpozneje 120 dni pred iztekom s pogodbo o zaposlitvi določenega
roka. Na enak način in v enakem roku je obveščena tudi vojaška oseba, ki se ji
pogodba o zaposlitvi ne bo podaljšala.
(2) Če poteče pogodbeno dogovorjeni rok, pa pogodba o
zaposlitvi ni podaljšana, niti ni bila vojaška oseba obveščena v roku iz
prejšnjega odstavka, da ji pogodba o zaposlitvi ne bo podaljšana in vojaška
oseba ostane na delu, se šteje, da je vojaška oseba sklenila pogodbo o
zaposlitvi za enako časovno obdobje kot prvotno pogodbo, pri čemer pa za vojaka
velja starostna omejitev, določena z Zakonom o obrambi. Pogodba o zaposlitvi za
vojaka preneha veljati po samem zakonu z dnem, ko vojak doseže starost, po
kateri ne more več delati na formacijski dolžnosti vojaka.
(3) Določbe tega člena glede podaljšanja pogodbe o zaposlitvi
se uporabljajo tudi za civilno osebo, ki je sklenila pogodbo o zaposlitvi za
delo v vojski za določen čas.
(4) Vlada lahko na predlog ministra odloči, da se izplača
posebna denarna nagrada vojaškim osebam, ki podaljšajo pogodbo o zaposlitvi, po
vsakem končanem letu opravljanja vojaške službe.
62. člen
(prenehanje veljavnosti pogodbe o zaposlitvi)
(1) Poleg odpovednih razlogov, navedenih v 94. členu Zakona o
obrambi, se vojaški osebi lahko pogodba o zaposlitvi enostransko odpove tudi:
1.     
če je bila neupravičeno odsotna z dela zaporedoma tri delovne dni in se
vrne na delo – z dnem dokončnosti akta o enostranski odpovedi pogodbe o
zaposlitvi;
2.     
če je bila neupravičeno odsotna z dela zaporedoma tri delovne dni in se
ne vrne na delo – z zadnjim dnem, ko je bila še na delu;
3.     
če je bila neupravičeno odsotna z dela pet delovnih dni v presledkih v
času šestih mesecev – z dnem dokončnosti akta o enostranski odpovedi pogodbe o
zaposlitvi;
4.     
če je neupravičeno zapustila enoto med opravljanjem vojaške službe med
povišano pripravljenostjo – z dnem dokončnosti akta o enostranski odpovedi
pogodbe o zaposlitvi;
5.     
če je ob sklenitvi pogodbe o zaposlitvi zamolčala njej znane podatke ali
navedla neresnične podatke, ki so pomembni za opravljanje vojaške službe, za
katero je sklenila pogodbo o zaposlitvi – z dnem dokončnosti akta o enostranski
odpovedi pogodbe o zaposlitvi;
6.     
če zavrne akt o imenovanju na formacijsko dolžnost ali ne začne
opravljati formacijske dolžnosti, na katero je imenovana – z dnem dokončnosti
akta o enostranski odpovedi pogodbe o zaposlitvi;
7.     
če ji je izrečen disciplinski ukrep prenehanja delovnega razmerja – z
dnem dokončnosti akta o izrečenem disciplinskem ukrepu;
8.     
če ne opravi temeljnega vojaškega usposabljanja – v 30 dneh po
izpolnitvi razveznega pogoja iz pogodbe o zaposlitvi, ne glede na razlog,
zaradi katerega vojaška oseba ni opravila temeljnega vojaškega strokovnega
usposabljanja;
9.     
če je ugotovljen varnostni zadržek, ki predstavlja oviro za delo na
obrambnem področju – z dnem dokončnosti akta o enostranski odpovedi pogodbe o
zaposlitvi.
(2) Vojaška oseba lahko odpove pogodbo o zaposlitvi, pri
čemer mora ostati na delu do izteka odpovednega roka v skladu s tem zakonom.
(3) Odpovedni rok iz prejšnjega odstavka se določi za
posamezne formacijske dolžnosti v formaciji in traja najmanj 30 dni in največ
180 dni. Odpovedni rok se lahko skrajša sporazumno med vojaško osebo in
nadrejenim poveljnikom bataljona, njemu enake ali višje enote.
(4) Vojaška oseba in minister oziroma po njegovem pooblastilu
načelnik generalštaba se lahko pisno sporazumeta o odpovedi pogodbe o
zaposlitvi. Pisni sporazum mora poleg datuma prenehanja pogodbe o zaposlitvi
vsebovati tudi določbe o finančnih obveznostih, ki jih ima vojaška oseba do
ministrstva ter način in roke, v katerih bo obveznosti poravnala.
(5) Če se po sklenitvi pogodbe o zaposlitvi ugotovi, da je
bila pogodba o zaposlitvi sklenjena v nasprotju s predpisi ali s splošnimi
akti, se pogodba razveljavi.
63. člen
(odpoved pogodbe)
(1) Za odpovedi pogodb o zaposlitvi se uporabljajo določbe
Zakona o obrambi in tega zakona.
(2) Oseba, ki je po Zakonu o obrambi pristojna za izdajo
aktov o odpovedi pogodb o zaposlitvi, zaradi odpovednih razlogov iz prejšnjega
člena, izda ugotovitveni sklep o odpovedi pogodbe o zaposlitvi.
(3) Pisni akt iz prejšnjega odstavka mora vsebovati pravno
podlago, razlog za odpoved pogodbe o zaposlitvi in pravni pouk v skladu z
Zakonom o obrambi.
64. člen
(omejitev odpovedi)
(1) Kadar vojaška oseba odpove pogodbo o zaposlitvi med
povišano pripravljenostjo, odpovedni rok začne teči z dnem, ko preneha veljati
povišana pripravljenost oziroma je odpravljeno stanje, ki se po tem zakonu šteje
za povišano pripravljenost.
(2) Če vojaška oseba odpove pogodbo o zaposlitvi med
opravljanjem vojaške službe izven države, odpovedni rok začne teči z dnem, ko
se vojaška oseba vrne v kraj bivanja. Če vojaška oseba odpove pogodbo o
zaposlitvi med izrednim ali vojnim stanjem, odpovedni rok začne teči z dnem, ko
je izredno ali vojno stanje odpravljeno.
(3) Če v primeru iz prvega in drugega odstavka tega člena
vojaška oseba samovoljno zapusti svojo enoto ali službo, je kazensko ali
prekrškovno odgovorna v skladu s splošnimi predpisi in tem zakonom.
(4) Določbe 62., 63. in tega člena se smiselno uporabljajo
tudi za civilne osebe v vojski.
65. člen
(pokritje prispevkov delodajalcu)
(1) Če v ministrstvu ali v drugem državnem organu ni prostih
del, na katere bi bil lahko razporejen vojak, ki pogodbe o zaposlitvi ne more
podaljšati zaradi starosti, oziroma podčastnik ali častnik, ki je delal na
ministrstvu najmanj 20 let, pa se po izteku pogodbe o zaposlitvi ne želi
usposobiti za civilni poklic s šolanjem ali prekvalifikacijo oziroma
dokvalifikacijo ali drugo vrsto usposabljanja, se lahko zaposli pri kateremkoli
delodajalcu. Vojaška oseba ima v tem primeru pravico do odpravnine.
Delodajalec, ki zaposli tako vojaško osebo za najmanj pet let najkasneje v enem
letu po prekinitvi pogodbe v ministrstvu, ima pravico do povračila prispevkov
iz plač in na plače v breme ministrstva za prva tri leta zaposlitve oziroma za
pet let, če zaposli vojaško osebo za deset let. Povračilo prispevkov se
delodajalcu priznava v dejanski višini, vendar mesečno največ v znesku,
izračunanem na podlagi povprečne plače vojaške osebe, izplačane v zadnjih 12
mesecih.
(2) Povračilo prispevkov iz plače in na plače se uredi s
pogodbo med delodajalcem in ministrstvom, ki jo sopodpiše tudi vojaška oseba iz
prejšnjega odstavka. Delodajalec, ki odpusti vojaško osebo pred iztekom s
pogodbo dogovorjenega roka, pa ne zaradi krivdnih razlogov na strani vojaške
osebe, mora vrniti ministrstvu sorazmerni del povračila prispevkov v 30 dneh po
odpovedi delovnega razmerja vojaški osebi.
(3) Vojaška oseba iz prvega odstavka tega člena se z
ministrstvom lahko dogovori, da poleg odpravnine prejme takoj po prekinitvi
pogodbe o zaposlitvi na ministrstvu še enkratni znesek sredstev, ki bi jih
ministrstvo plačalo delodajalcu v petih letih kot povračilo prispevkov iz plače
in na plačo, ki bi zaposlil vojaško osebo pod pogoji iz prvega odstavka tega
člena za deset let. V tem primeru vojaška oseba ne more zahtevati od
ministrstva dodatnih pravic, niti preusposobitve za civilni poklic.
(4) Povračilo prispevkov iz prvega odstavka tega člena
izključuje pravico do povračila prispevkov delodajalcu po zakonu, ki ureja
zaposlovanje in zavarovanje za primer brezposelnosti in zakonu, ki ureja
izvrševanje proračuna.
66. člen
(prezaposlovanje delovnih invalidov)
(1) Vojaška oseba, ki ji je zaradi posledic poškodbe pri delu
ali poklicne bolezni priznana invalidnost, lahko poleg pravic po Zakonu o
obrambi uveljavlja tudi povračilo prispevkov iz plače in na plače v korist
delodajalca, ki jo zaposli pod pogoji iz prejšnjega člena oziroma izplačilo
enkratnega zneska sredstev, ki bi jih ministrstvo plačalo delodajalcu kot
povračilo prispevkov iz plače in na plačo.
(2) Civilna oseba, ki sklene pogodbo o zaposlitvi za delo v
vojski, ima po prenehanju pogodbe pravico do odpravnine in druge pravice v
skladu s splošnimi predpisi, v primeru invalidnosti zaradi poškodbe pri delu
ali poklicne bolezni pa tudi pravice, ki so določene za vojaško osebo po Zakonu
o obrambi in tem zakonu.
67. člen
(sporazum o predčasnem prenehanju pogodbe o zaposlitvi
invalidu)
Vojaška ali civilna oseba, ki je zaradi posledic poškodbe pri
delu ali poklicne bolezni v skladu z Zakonom o obrambi začasno razporejena na
formacijsko dolžnost izven operativnih enot, in ministrstvo se lahko pisno
sporazumeta, da ji preneha pogodba o zaposlitvi pred iztekom petih let, pri
čemer se ji lahko izplača znesek v višini celotne oziroma sorazmernega dela
plače za petletno obdobje. V tem primeru se vojaški ali civilni osebi izplača
odpravnina, določena z Zakonom o obrambi, nima pa drugih pravic.
68. člen
(dokup zavarovalne dobe)
(1) Če Zakon o obrambi ali ta zakon ne določa drugače, se
vojaški osebi, ki je na ministrstvu delala najmanj deset let, ki ji je pogodba
o zaposlitvi odpovedana, pa ne po njeni krivdi, lahko z njenim soglasjem dokupi
do pet let zavarovalne dobe za pridobitev pravice do pokojnine pod pogoji, ki
so predpisani z zakonom, ki ureja pokojninsko in invalidsko zavarovanje za
dokup zavarovalne dobe za presežne delavce. Dokup zavarovalne dobe se opravi
pod pogoji, določenimi s splošnimi predpisi.
(2) Vojaški osebi iz prejšnjega odstavka se starostna meja za
pridobitev pravice do starostne pokojnine ter polna starost znižujeta pod
pogoji in na način, določen v zakonu, ki ureja pokojninsko in invalidsko
zavarovanje.
(3) Zavod za pokojninsko in invalidsko zavarovanje Slovenije
o izdaji odločbe o dokupu zavarovalne dobe vojaški osebi iz prvega odstavka
tega člena obvesti tudi ministrstvo.
(4) V primeru dokupa zavarovalne dobe iz prvega odstavka tega
člena vojaški osebi ob odpovedi pogodbe o zaposlitvi ne pripada pravica do
odpravnine. Če se vojaška oseba pravici do dokupa zavarovalne dobe odpove, ima
pravico do odpravnine v skladu z Zakonom o obrambi, nima pa drugih pravic po
odpovedi pogodbe o zaposlitvi.
(5) Vojaški osebi se lahko odpove pogodba o zaposlitvi, če po
njeni razrešitvi z dolžnosti načelnika generalštaba ni več potrebe po
opravljanju njenega dela v Slovenski vojski oziroma če je ni mogoče razporediti
na ustrezna dela v ministrstvu ali v drugem državnem organu in če ji do
izpolnitve pogojev za pridobitev pravice do starostne pokojnine manjka manj kot
pet let.
(6) Vojaška oseba iz prejšnjega odstavka, ki uveljavi pravico
do dokupa zavarovalne dobe v skladu s tem členom, se lahko upokoji predčasno
brez znižanja pokojnine, ne glede na določbe zakona, ki ureja pokojninsko in
invalidsko zavarovanje.
69. člen
(nečastni odpust)
(1) Vojaška oseba, ki je pravnomočno obsojena za kaznivo
dejanje zoper človečnost in mednarodno pravo, zoper obrambno moč države, zoper
varnost Republike Slovenije in njeno ustavno ureditev, zoper vojaško dolžnost,
zoper spolno nedotakljivost, za kaznivo dejanje zbujanja sovraštva, razdora ali
nestrpnosti, ki temelji na kršitvi načela enakosti, ali za kaznivo dejanje umora,
se nečastno odpusti iz Slovenske vojske.
(2) Nečastni odpust vojaške osebe obsega odvzem čina ali
razreda, prenehanje pogodbe o zaposlitvi in izgubo vseh pravic, ki bi jih imela
kot vojaška oseba.
(3) Razloge za nečastni odpust vojaške osebe ugotovi minister
na predlog načelnika generalštaba.
2. Posebne določbe o disciplinski odgovornosti
70. člen
(disciplinska odgovornost)
(1) Načelnik generalštaba lahko za vodenje disciplinskega
postopka in odločanje na prvi stopnji poleg poveljnikov, določenih v Zakonu o
obrambi, pooblasti tudi enega ali več častnikov najmanj s činom majorja ali
višjim oziroma vojaških uslužbencev XII. ali višjega razreda. Pooblaščene
vojaške osebe lahko vodijo disciplinski postopek zoper pripadnika, ki mu niso
podrejene oziroma niso z njim v sorodu.
(2) Določbe Zakona o obrambi in tega zakona glede kršitev
vojaške discipline, ugotavljanja disciplinske odgovornosti ter vrste in
izrekanja disciplinskih ukrepov za pripadnike stalne sestave se smiselno
uporabljajo tudi za civilne osebe. Civilni osebi se lahko izrečejo tudi
varstveni ukrepi, predpisani za vojaške osebe.
(3) Ne glede na določbe prejšnjega odstavka se zaradi kršitev
vojaške discipline civilni osebi ne more izreči ukrep odvzema čina, razreda
oziroma zadržanja povišanja v višji čin ali višji razred.
71. člen
(disciplinski postopek med povišano pripravljenostjo)
Disciplinski postopek za ugotavljanje disciplinske
odgovornosti pripadnika med povišano pripravljenostjo poteka po postopku, ki je
s pravili službe določen za postopek v izrednem ali vojnem stanju oziroma med
izvajanjem vojaške obrambe.
72. člen
(začasna odstranitev z dolžnosti)
(1) Začasno odstranitev s formacijske dolžnosti ali z dela v
skladu z Zakonom o obrambi izreče s sklepom vojaška oseba, pristojna za vodenje
disciplinskega postopka.
(2) Zoper sklep o začasni odstranitvi s formacijske dolžnosti
ali z dela ima vojaška oseba pravico ugovarjati v roku treh dni od vročitve
sklepa. Ugovor ne zadrži izvršitve sklepa o odstranitvi. O ugovoru odloči
načelnik generalštaba z odločbo v 15 dneh. Odločitev načelnika generalštaba je
dokončna.
(3) Sklep o začasni odstranitvi s formacijske dolžnosti se
lahko prekliče do dokončne odločitve v disciplinskem postopku v primeru, če se
ugotovi, da navzočnost vojaške osebe ne bi več škodovala interesom vojaške
službe ali ovirala poteka disciplinskega postopka.
73. člen
(uvedba začasne odstranitve)
(1) Vojaška oseba se lahko začasno odstrani s formacijske
dolžnosti do dokončne odločitve v disciplinskem postopku, če bi njena
navzočnost škodovala interesom vojaške službe ali ovirala potek disciplinskega
postopka.
(2) Vojaški osebi iz prejšnjega odstavka se namesto začasne
odstranitve s formacijske dolžnosti z ukazom lahko omeji ali odvzame
pooblastila ali se jo začasno imenuje na drugo formacijsko dolžnost.
(3) Izmed ukrepov začasne odstranitve iz prvega in drugega
odstavka tega člena se izbere tisti, s katerim se zavaruje interese vojaške
službe in zagotovi nemoten potek disciplinskega postopka ter upošteva tudi
položaj vojaške osebe.
74. člen
(pravice med začasno odstranitvijo)
(1) Med začasno odstranitvijo s formacijske dolžnosti v
skladu s prvim odstavkom prejšnjega člena pripada vojaški osebi, zoper katero
je bil ukrep izrečen, 60% plače za polni delovni čas, izplačane v mesecu pred
izdajo ukaza o začasni odstranitvi, vendar ne manj od minimalne plače.
Preostali del plače se zadrži.
(2) Polna plača pripada vojaški osebi od dneva vrnitve na
opravljanje formacijske dolžnosti, s katere je bila začasno odstranjena.
(3) Vojaški osebi se vrne zadržani del plače z zakonitimi
zamudnimi obrestmi, če:
1.     
je disciplinski postopek dokončno ustavljen ali je postopek zastaral;
2.     
je dokončno ugotovljeno, da ni storila očitane kršitve vojaške
discipline, zaradi katere ji je bil izrečen ukrep začasne odstranitve s
formacijske dolžnosti.
75. člen
(izvršilni naslov)
Dokončna odločba o izreku disciplinskega ukrepa je izvršilni
naslov.
VII. CELOSTNA SKRB
1. Pravice, ki izhajajo iz celostne skrbi
76. člen
(vsebina in upravičenci)
(1) Pripadniki imajo zaradi posebnih obremenitev,
odgovornosti in zahtev pri opravljanju vojaške službe pravico do celostne
skrbi, ki obsega:
-       
zdravstveno oskrbo;
-       
psihološko oskrbo;
-       
socialno-varstveno oskrbo;
-       
pravno pomoč;
-       
pravno svetovanje;
-       
religiozno duhovno oskrbo;
-       
športne dejavnosti in organizirano preživljanje prostega časa;
-       
klubsko in drugo dejavnost.
(2) Do celostne skrbi so upravičeni pripadniki stalne
sestave, pogodbeni pripadniki rezervne sestave med opravljanjem vojaške službe
in usposabljanjem, osebe med prostovoljnim služenjem vojaškega roka in drugi
pripadniki, če je tako določeno s tem zakonom. Izvajanje posameznih dejavnosti
celostne skrbi se prilagaja kraju in razmeram, v katerih deluje poveljstvo,
enota ali zavod.
(3) Do celostne skrbi so v skladu s tem zakonom upravičeni
tudi družinski člani pripadnikov stalne sestave oziroma drugih pripadnikov med
opravljanjem vojaške službe, če je tako določeno s tem zakonom. Za družinske
člane se štejejo zakonec, zunajzakonski partner in partner iz registrirane
istospolne partnerske skupnosti v skladu s predpisi (v nadaljnjem besedilu:
zakonec) ter otroci ali posvojenci oziroma pastorki (v nadaljnjem besedilu:
otroci) do polnoletnosti, če s tem zakonom ni drugače določeno. Otroci, nad
katerimi je podaljšana roditeljska pravica v skladu s predpisi, imajo po tem
zakonu pravice, dokler traja podaljšana roditeljska pravica.
(4) Sestavni del celostne skrbi za pripadnike obsega tudi
namensko prilagoditev nastanitvenih in delovnih zmogljivosti ter vojaške opreme
tako, da jih lahko funkcionalno uporabljajo tudi pripadnice.
(5) Ministrstvo v okviru celostne skrbi pripadnike zavaruje v
času, ko so zaposleni v Slovenski vojski, tudi za primer nesreče pri delu,
katere posledica je začasna izguba delovne zmožnosti oziroma za primer nesreče,
katere posledica je smrt, invalidnost, trajna ali začasna nezmožnost za delo in
ki se je zgodila v času, ko ne opravljajo vojaške službe, razen če je bila
nesreča povzročena naklepoma, zaradi velike malomarnosti ali zaradi uživanja
alkohola, mamil ali drugih psihoaktivnih snovi.
(6) Določbe tega zakona, ki urejajo pravico do celostne
skrbi, se smiselno uporabljajo tudi za civilne osebe in njihove družinske
člane.
(7) Način izvajanja posameznih pravic celostne skrbi
podrobneje uredi minister.
77. člen
(zdravstvena oskrba)
(1) Zdravstvena oskrba obsega:
-       
brezplačno nujno zdravstveno pomoč med vojaško službo pri izvajanju
bojnih in drugih nalog vojaške obrambe, opravljanjem obveznosti, sprejetih v
mednarodnih organizacijah ali z mednarodnimi pogodbami oziroma med opravljanjem
drugih nalog vojske, določenih z zakonom;
-       
zagotovitev nujne medicinske pomoči med streljanjem in opravljanjem
drugih nevarnih nalog med vojaškim usposabljanjem in izobraževanjem;
-       
preventivne zdravstvene ukrepe pred in med izvajanjem posebej zahtevnih
vojaških nalog, pred napotitvijo na opravljanje vojaške službe izven države in
po vrnitvi v državo;
-       
zagotovitev prednostne zdravstvene obravnave ob poškodbah ali bolezni
pri delu med vojaško službo;
-       
sodelovanje v programih zdravstvenega ozaveščanja kot dela vojaškega
strokovnega usposabljanja in izobraževanja.
(2) Za poškodbo ali bolezen iz prejšnjega odstavka se šteje
poškodba ali bolezen, ki je posledica dejavnosti pripadnika med vojaško službo,
in zaradi katere je začasno ali trajno nezmožen opravljati vojaško službo.
(3) Brezplačna nujna zdravstvena pomoč vključuje nujno
medicinsko pomoč, preventivne in druge nujne zdravstvene ukrepe, v obsegu, ki
jih je mogoče zagotoviti glede na razmere in pogoje, v katerih se vojaška
služba opravlja oziroma v katerih pripadniki delujejo.
(4) Nujno medicinsko pomoč organizira pristojni poveljnik, ki
izvaja streljanje ali drugo nevarno nalogo ali dejavnost tako, da zagotovi
potrebno število ekip nujne medicinske pomoči na kraju izvajanja naloge.
Načelnik generalštaba določi, pri katerih nalogah in dejavnostih mora biti
zagotovljena ena ali več ekip nujne medicinske pomoči.
(5) Preventivni zdravstveni ukrepi med vojaško službo se
izvajajo pred začetkom in med izvajanjem posebej zahtevnih vojaških nalog,
kakor je bojno letenje zrakoplovov ali usposabljanje za tako letenje, letenje
zrakoplovov v zahtevnih meteoroloških razmerah, vojaško potapljanje z avtonomno
potapljaško opremo ali tehnično potapljanje in druge naloge. Načelnik
generalštaba določi, katere naloge se štejejo za posebej zahtevne vojaške
naloge.
(6) Preventivni zdravstveni ukrepi pred napotitvijo na
opravljanje vojaške službe izven države obsegajo preglede, cepljenja in druge
ukrepe, ki se določijo glede na kraj in razmere, kamor je pripadnik napoten na
opravljanje vojaške službe. Ti ukrepi se smiselno izvajajo tudi pri napotitvah
na izvajanje obveznosti, sprejetih v mednarodnih organizacijah ali z
mednarodnimi pogodbami. Preventivni zdravstveni ukrepi se po potrebi izvajajo
tudi po vrnitvi z opravljanja obveznosti, sprejetih v mednarodnih organizacijah
ali z mednarodnimi pogodbami.
(7) Družinski člani pripadnikov stalne sestave se lahko
udeležujejo le programov zdravstvenega ozaveščanja iz prvega odstavka tega
člena. Družinski člani imajo pravico tudi do preventivnih zdravstvenih ukrepov
iz prejšnjega odstavka, če se preselijo v drugo državo, kamor je pripadnik
napoten na opravljanje vojaške službe ali drugo delo v skupna poveljstva in
enote oziroma v organe, predstavništva ali službe mednarodnih organizacij.
78. člen
(organizacija zdravstvene oskrbe)
(1) Brezplačno nujno zdravstveno pomoč iz prejšnjega člena
zagotavljajo enote same, vojaška zdravstvena služba oziroma po dogovoru vojaška
zdravstvena služba druge vojaške organizacije ali organizacija javne
zdravstvene službe, s katero ima ministrstvo sklenjeno ustrezno pogodbo.
(2) Za zagotovitev prednostne zdravstvene obravnave pri
poškodbah ali bolezni pri delu med opravljanjem vojaške službe sklene
ministrstvo ustrezne pogodbe z organizacijami javne zdravstvene službe, če
prednostne zdravstvene obravnave ni mogoče zagotoviti z vojaško zdravstveno
službo ali na podlagi posebnih oblik zdravstvenega zavarovanja.
(3) Zdravstvena oskrba in prednostna zdravstvena obravnava
med izvajanjem vojaške službe pri opravljanju obveznosti, sprejetih v
mednarodnih organizacijah ali z mednarodnimi pogodbami, se zagotavlja
pripadnikom Slovenske vojske tako, kakor se zagotavlja pri izvajanju bojnih in
drugih nalog vojaške obrambe. V skladu s to določbo se prednostna zdravstvena
obravnava lahko zagotavlja pri opravljanju vojaške službe izven države v
dogovoru z vojaškimi zdravstvenimi službami enot drugih vojaških organizacij.
(4) Zdravstveno sposobnost pripadnikov za opravljanje vojaške
službe med izvajanjem vojaške obrambe oziroma za opravljanje obveznosti,
sprejetih v mednarodnih organizacijah ali z mednarodnimi pogodbami, pripadnikov
enot, ki so dane na razpolago za uporabo v skladu z načrti za kolektivno
obrambo v okviru zavezništva oziroma v skladu z drugimi mednarodnimi pogodbami
in med povišano pripravljenostjo, ugotavljajo zdravniki vojaške zdravstvene
službe ali po dogovoru zdravniki druge vojaške zdravstvene službe oziroma
pooblaščeni zdravniki organizacije javne zdravstvene službe, s katero ima
ministrstvo sklenjeno ustrezno pogodbo. Zdravniki vojaške zdravstvene službe
oziroma pooblaščeni zdravniki se za pripadnike v tem primeru štejejo kot
izbrani zdravniki po splošnih predpisih.
(5) Zdravstveno sposobnost pripadnikov za opravljanje vojaške
službe na način in pod pogoji iz prejšnjega odstavka ugotavljajo pooblaščeni
zdravniki tudi za pripadnike enot, ki so namenjene z načrti za kolektivno
obrambo v okviru zavezništva, v obdobju 12 mesecev oziroma daljšem obdobju,
določenem z načrti usposabljanja, ko se enota intenzivno usposablja za opravljanje
bojnih in drugih nalog.
79. člen
(psihološka oskrba)
(1) Psihološka oskrba se v obliki psihološke pomoči
pripadnikom in njihovim družinskim članom zagotavlja v primeru duševne stiske
ne glede na vrsto ali obliko opravljanja vojaške službe.
(2) Psihološka pomoč obsega dejavnosti, kot so psihološko
svetovanje, razbremenilni razgovori, psihoterapevtska dejavnost, individualna
in skupinska psihološka krizna posredovanja, zagotavljanje stalne psihološke
pomoči po telefonu, psihoedukacija in druge strokovne preverjene metode.
80. člen
(socialno varstvena oskrba)
(1) Socialno varstvo pripadnikov in njihovih družinskih
članov obsega socialno pomoč pri prepoznavanju in opredelitvi socialne stiske
in težave, oceno mogočih rešitev in seznanitev z mogočimi oblikami
socialnovarstvenih storitev v skladu z zakonom, ki ureja socialno varstvo.
(2) Socialna pomoč se izvaja v obliki svetovanja in pomoči
pripadnikom pri reševanju težav, ki jih imajo glede dela v delovnem okolju in
glede prenehanja delovnega razmerja, pomoči pri uveljavljanju pravic iz
zdravstvenega, pokojninskega in invalidskega zavarovanja ter otroškega in
družinskega varstva.
(3) Pravice iz prvega odstavka tega člena pripadajo
pripadnikom stalne sestave, drugim pripadnikom pa le, če so napoteni na opravljanje
vojaške službe izven države ali po razglasitvi izrednega ali vojnega stanja.
(4) Pripadnik ima pravico do pomoči pri selitvi s prevoznimi
sredstvi in moštvom. O tem odloča poveljnik bataljona, njemu enake ali višje
enote.
(5) Pripadnik lahko kandidira na razpisu za najem službenega
stanovanja in ima pravico do znižane neprofitne najemnine za službeno
stanovanje oziroma do subvencioniranja dela najemnine v višini, ki jo določi
vlada na predlog ministra, če se preseli v stanovanje, ki ni oddaljeno več kot
20 kilometrov od kraja opravljanja vojaške službe. Pripadnik ima pravico do
subvencioniranja dela najemnine še eno leto, če je zaradi službenih potreb
razporejen na opravljanje vojaške službe v drug kraj in če se ne preseli v
drugo stanovanje, za katero bi lahko uveljavljal subvencioniranje najemnine.
(6) Pripadnik, ki je v Slovenski vojski zaposlen več kot
deset let in je več kot tri leta najemnik službenega stanovanja, ki je v
upravljanju stanovanjskega sklada ministrstva, lahko zaprosi za odkup tega
stanovanja, če najemniku in družinskim članom najemnika, ki živijo z njim,
pomeni edino stanovanje. Ministrstvo soglaša z odkupom tega stanovanja ob
upoštevanju ekonomske upravičenosti prodaje stanovanja in pripadnikovega
rednega plačevanja najemnine ter obratovalnih stroškov.
(7) Pripadnik, ki je do upokojitve delal na ministrstvu,
lahko zaprosi za podaljšanje najemne pogodbe za službeno stanovanje, ki je v
upravljanju stanovanjskega sklada ministrstva, za nedoločen čas oziroma odkup
takega stanovanja, če njemu in njegovim družinskim članom, ki živijo z njim,
pomeni edino stanovanje.
(8) Ne glede na predpise, ki urejajo stvarno premoženje
države, se prodaja stanovanj iz šestega in sedmega odstavka tega člena ter
tretjega odstavka 87. člena tega zakona, ki so v upravljanju
stanovanjskega sklada ministrstva, izvede s sklenitvijo neposredne pogodbe z
upravičencem za odkup brez objave namere o sklenitvi neposredne pogodbe ter
brez posredovanja napovedi sklenitve pravnega posla ministrstvu, pristojnemu za
stvarno premoženje.
(9) Minister natančneje določi pogoje in način izvajanja
pravic iz petega do osmega odstavka tega člena ter 87. člena tega zakona.
81. člen
(pravna pomoč)
V skladu z Zakonom o obrambi ministrstvo zagotovi pravno
pomoč pripadniku, zoper katerega je uveden kazenski ali odškodninski postopek
zaradi opravljanja vojaške ali druge službe, če jo je po oceni ministrstva
opravljal v skladu s predpisi in pravili službe.
82. člen
(pravno svetovanje)
(1) Pripadnikom in njihovim družinskim članom ministrstvo na
njihovo zahtevo zagotavlja pravno svetovanje, ki je brezplačno in obsega:
-       
pojasnila pripadniku o pravnem položaju v zadevah, ki so povezane z
opravljanjem vojaške službe;
-       
pojasnila o pravicah in obveznostih pri uvedbi postopka, o pristojnostih
državnih in drugih organov, o postopkovnih pravilih, stroških in načinu
izvršitve sodne ali druge odločbe.
(2) Pravno svetovanje ne obsega svetovanje glede
uveljavljanja pravic iz delovnega razmerja, v zadevah, ki se uveljavljajo po
službeni poti, in v zadevah, pri katerih je pripadnik v sporu z ministrstvom,
drugim državnim organom ali državo.
(3) Pravno svetovanje ne izključuje pravne pomoči iz
prejšnjega člena.
(4) Do pravnega svetovanja so upravičeni tudi pripadniki
pogodbene rezerve in drugi pripadniki ter družinski člani pripadnikov v zvezi z
zadevami, povezanimi z njihovim statusom oziroma pravicami in obveznostmi v
Slovenski vojski oziroma ministrstvu.
83. člen
(religiozna duhovna oskrba)
Pripadniki imajo med vojaško službo pravico do religiozne
duhovne oskrbe v skladu z Zakonom o obrambi.
84. člen
(športne dejavnosti in organizirano preživljanje prostega
časa)
(1) Pripadnikom in njihovim družinskim članom ministrstvo
zagotavlja možnost uporabe športnih in drugih rekreacijskih objektov ter naprav
v vojaških in drugih objektih ministrstva ter sodelovanje pri športnih
dejavnostih za ohranjanje telesne, duševne in zdravstvene sposobnosti za
vojaško službo, ki jih organizirajo generalštab in druga poveljstva, enote,
zavodi ali ministrstvo.
(2) Pripadnikom in njihovim družinskim članom se zagotavlja
možnost organizirane rekreativne dejavnosti z organiziranjem taborov, športnih
srečanj, pohodov, srečanj za člane družin, likovnih kolonij, koriščenja
počitniških zmogljivosti ministrstva in drugih dejavnosti.
(3) Pripadniki in njihovi družinski člani za udeležbo pri
dejavnostih iz prejšnjega odstavka krijejo stroške v skladu s predpisi o
opravljanju lastne dejavnosti ministrstva in splošnimi predpisi.
(4) Dejavnosti iz prvega in drugega odstavka tega člena
organizirajo poveljstva, enote in zavodi, ki jih določi načelnik generalštaba,
oziroma ministrstvo, na podlagi ustreznih pogodb pa tudi častniške in
veteranske organizacije.
85. člen
(klubska in druga dejavnost)
(1) V vojašnicah se določi klubski prostor, ki lahko obsega
tudi knjižnico, medioteko in druge prostore, in je namenjen srečevanju
pripadnikov, njihovih družinskih članov in priložnostnim prireditvam.
Poslovanje klubov se ureja s pravili službe.
(2) Spominske sobe, muzejske in druge zbirke, povezane z
zgodovino in dejavnostjo enot, vojaško zgodovino ali obrambo nacionalne
samobitnosti, nacionalnega ozemlja in samostojnosti, se organizirajo v okviru
klubov v vojašnicah ali kot del javnih muzejev ali muzejskih zbirk. Ministrstvo
lahko s tem namenom javnim muzejem in javnim muzejskim zbirkam neodplačno
pogodbeno prenese vojaško orožje in opremo, izločeno iz operativne uporabe, kot
muzejske eksponate. Enako lahko ravna ministrstvo tudi v primeru posameznih
registriranih zbiralcev, vendar odplačno.
(3) Za izvajanje klubskih, športnih, rekreativnih, muzejskih
in drugih dejavnosti pripadnikov in njihovih družinskih članov se lahko z
ustreznimi pogodbami, skupaj s častniško ali veteransko organizacijo,
organizirajo tudi centri za celostno skrb.
2. Pravice družinskih članov ob smrti ali invalidnosti
pripadnika
86. člen
(stroški pogreba in enkratna denarna pomoč ob smrti)
(1) Družinski člani pripadnika Slovenske vojske, ki je
izgubil življenje med opravljanjem vojaške službe v državi ali izven države,
imajo pravico do povrnitve stroškov pogreba in pravico do enkratne denarne
pomoči v skladu z Zakonom o obrambi. Za prevoz umrlega pripadnika, ki je
izgubil življenje izven države, v kraj pogreba, poskrbi generalštab.
(2) Pogreb pripadnika, ki je pri opravljanju vojaške službe oziroma
dela izgubil življenje, se opravi z vojaškimi častmi v skladu s pravili službe.
(3) Stroški pogreba in enkratna denarna pomoč iz prvega
odstavka tega člena pripadajo družinskim članom tudi, če pripadnik izgubi
življenje na poti na delo in z dela.
87. člen
(uporaba službenega stanovanja po smrti pripadnika)
(1) Zakonec in otroci pripadnika, ki je izgubil življenje med
vojaško službo brez svoje krivde, lahko zadržijo najemniško razmerje za
službeno stanovanje, ki ga je uporabljal pripadnik pred smrtjo.
(2) Zakoncu umrlega pripadnika se službeno stanovanje lahko
dodeli tudi, če je imel pripadnik ob smrti vloženo prošnjo za službeno
stanovanje in če je to edino stanovanje zakonca.
(3) Zakoncu umrlega pripadnika se na podlagi odločitve
ministra na predlog načelnika generalštaba službeno stanovanje, ki ga je
uporabljal umrli pripadnik pred smrtjo, tudi odproda, če je to za zakonca
njegovo edino stanovanje in če za to obstajajo drugi utemeljeni razlogi.
88. člen
(pravice družinskih članov po smrti pripadnika)
(1) Družinskim članom pripadnika, ki je izgubil življenje med
vojaško službo pri obrambi države, izvajanju nalog, ki jih je država sprejela v
mednarodnih organizacijah ali z mednarodnimi pogodbami, ali pri opravljanju
drugih nalog Slovenske vojske, pripadajo poleg pravic iz 86. in prejšnjega
člena, še naslednje pravice:
-       
psihološka oskrba ob smrti pripadnika;
-       
štipendiranje šoloobveznih otrok, vendar ne dlje kakor do leta, v
katerem dopolnijo 27 let starosti;
-       
brezplačna pravna pomoči v zvezi z urejanjem zadev, povezanih s smrtjo
pripadnika;
-       
prednost pri obravnavanju prošnje za zaposlitev brezposelnega zakonca
ali otroka na ministrstvu pod pogojem, da izpolnjuje pogoje za zasedbo
formacijske dolžnosti ali delovnega mesta;
-       
uporaba počitniških zmogljivosti ministrstva deset let po smrti
pripadnika pod pogoji, ki veljajo za druge pripadnike;
-       
prednost pri vpisu v javni vrtec, zasebni vrtec s koncesijo in zasebni
vrtec, ki se financira iz občinskega proračuna;
-       
povračilo stroškov javnega vrtca, zasebnega vrtca s koncesijo ali
zasebnega vrtca, ki se financira iz občinskega proračuna.
(2) Določbe prejšnjega odstavka se smiselno uporabljajo tudi
za pripadnika, ki mu je zaradi poškodbe, ki jo je utrpel pri opravljanju
vojaške službe, priznana invalidnost I. kategorije, in njegove družinske člane.
3. Skrb za pripadnike, ki opravljajo vojaško službo izven
države
89. člen
(opravljanje vojaške službe in dela v skupnih poveljstvih in
enotah)
(1) Pripadnikom, ki so napoteni na opravljanje vojaške službe
ali na delo izven države v skupna poveljstva, enote in na druge naloge, se
zagotavlja pomoč, ki obsega:
-       
organizacijo prevoza iz države v kraj opravljanja vojaške službe v drugi
državi in ob povratku;
-       
organizacijo obiskov doma med opravljanjem vojaške službe v drugi
državi, praviloma najmanj dvakrat letno;
-       
ureditev zdravstvenega varstva v drugi državi, praviloma v enakem obsegu
kakor doma;
-       
zagotovitev primernega stanovanja v drugi državi;
-       
zagotovitev ustreznega šolanja otrok v drugi državi;
-       
pomoč pri iskanju zaposlitve za zakonca.
(2) Določbe prejšnjega odstavka se smiselno uporabljajo tudi
za vojaške in civilne osebe, napotene na opravljanje vojaške službe oziroma na
delo izven države v organe, predstavništva ali službe mednarodnih organizacij v
skladu z mednarodnimi pogodbami.
89.a člen
(pravice nezaposlenega zakonca)
(1) Nezaposlenega zakonca in zakonca med suspenzom pogodbe o
zaposlitvi, se prostovoljno vključi v obvezno pokojninsko in invalidsko
zavarovanje za čas pripadnikovega dela v tujini, če z njim biva v tujini in je
bil do odhoda v tujino v delovnem razmerju, samozaposlen ali prijavljen na
zavodu za zaposlovanje več kot šest mesecev. Prostovoljna vključitev v obvezno
pokojninsko in invalidsko zavarovanje se ne glede na določbe zakona, ki ureja
pokojninsko in invalidsko zavarovanje, šteje kot pokojninska doba brez dokupa.
Sredstva za plačilo in revalorizacijo prispevkov za pokojninsko in invalidsko
zavarovanje, zavarovanje za starševsko varstvo in zavarovanje za primer
brezposelnosti se zagotovijo v proračunu.
(2) Zakonec pripadnika iz prejšnjega odstavka, ki s
pripadnikom biva v tujini, ima za čas bivanja s pripadnikom v tujini, v skladu
z zakonom, ki ureja delovna razmerja, pravico do suspenza pogodbe o zaposlitvi.
Med suspenzom pogodbe o zaposlitvi mirujejo pogodbene in druge pravice ter
obveznosti iz delovnega razmerja, ki so neposredno povezane z opravljanjem
dela. Med suspenzom pogodbe o zaposlitvi delodajalec ne sme odpovedati pogodbe
o zaposlitvi, razen če so dani razlogi za izredno odpoved ali če je uveden
postopek za prenehanje delodajalca.
90. člen
(izvajanje obveznosti, prevzetih v mednarodnih
organizacijah)
(1) Pripadnikom, ki so napoteni na opravljanje vojaške službe
izven države zaradi izvajanja obveznosti, prevzetih v mednarodnih organizacijah
in z mednarodnimi pogodbami, kakor so operacije, misije in druge oblike
delovanja, se praviloma zagotavlja:
-       
možnost komuniciranja z družinskimi člani doma;
-       
organiziran brezplačen obisk doma, praviloma enkrat v treh mesecih, če
razmere, v katerih se opravlja vojaška služba, to dopuščajo in če je to
predvideno z odločitvijo o napotitvi na opravljanje vojaške službe izven
države;
-       
pravico do posebnega dopusta, v skladu s četrtim odstavkom
53. člena tega zakona oziroma kakor je predvideno z odločitvijo o
napotitvi na opravljanje vojaške službe izven države;
-       
pomoč pri varstvu ali šolanju otrok, varstvu invalidnega družinskega
člana oziroma zaposlitvi nezaposlenega zakonca.
(2) Pomoč in pravice za pripadnike iz 89. člena tega zakona
in prejšnjega odstavka se med seboj izključujejo, zagotavljajo pa se na stroške
ministrstva v obsegu in na način, ki ju določi vlada.
(3) Družinskim članom pripadnika, ki se je med opravljanjem
del in nalog v mednarodni operaciji in misiji poškodoval oziroma ponesrečil ali
zbolel tako, da je resno ogroženo njegovo življenje, zaradi česar njegova
vrnitev v Republiko Slovenijo ni mogoča, se lahko omogoči brezplačen obisk
pripadnika v mednarodni operaciji in misiji, če razmere na območju mednarodne
operacije in misije to omogočajo. Za družinske člane se lahko izvede tudi
transport z vojaškim prevozom in nastanitvijo v vojaških objektih na območju
mednarodne operacije in misije, če je to mogoče. Pogoje in način izvajanja te
pravice podrobneje določi minister.
4. Odhod iz vojaške službe
91. člen
(priprave za odhod)
(1) Za pripadnike, ki jim bo prenehala pogodba o zaposlitvi
brez krivdnih razlogov, pristojna služba ministrstva izvaja priprave za
prezaposlitev, preusposobitev in uveljavitev drugih pravic, ki jih ima
pripadnik ob prenehanju pogodbe o zaposlitvi, določenih z Zakonom o obrambi in
s tem zakonom.
(2) Priprave za odhod iz prejšnjega odstavka se izvajajo med
rednim delovnim časom, praviloma v zadnjih šestih mesecih pred prenehanjem
pogodbe o zaposlitvi. Med tem časom se pripadniku praviloma ne odreja novih službenih
nalog.
(3) Pripadnikom iz prvega odstavka tega člena, ki
izpolnjujejo predpisane pogoje, se v času priprav za odhod iz Slovenske vojske
ponudi sklenitev pogodbe o službi v rezervni sestavi. Pripadniki imajo med
službo v rezervni sestavi pravico do zmanjšanega obsega usposabljanja ter druge
pravice in obveznosti, ki jih uredi vlada. Taka pogodba se lahko sklene za
najmanj eno leto.
92. člen
(skrb za nekdanje pripadnike)
(1) Pripadnikom, ki so do upokojitve delali na ministrstvu,
se po upokojitvi zagotavlja:
-       
uporaba klubskih prostorov, športnih in drugih objektov v vojašnici ali
drugem najbližjem objektu ministrstva;
-       
pomoč pri organiziranju oskrbe na domu, če za to zaprosijo;
-       
pomoč pri sprejemu v domove starostnikov, če za to zaprosijo;
-       
podaljšanje najemne pogodbe ali odkup službenega stanovanja;
-       
pravno svetovanje v zadevah, povezanih z njihovim delom na ministrstvu,
razen če gre za zadeve, v katerih so v sporu z ministrstvom ali drugim državnim
organom oziroma državo.
(2) Ministrstvo zagotavlja prostorske in druge pogoje za
delovanje stanovskega združenja upokojenih pripadnikov.
(3) Pripadnik, ki je do upokojitve delal na ministrstvu,
lahko zaprosi za podaljšanje najemne pogodbe za službeno stanovanje za
nedoločen čas oziroma odkup takega stanovanja, če mu to stanovanje pomeni edino
stanovanje. Podaljšanje najemne pogodbe oziroma odkup se mu omogoči pod pogoji
in na način, določen z aktom, ki ureja uporabo in upravljanje s službenimi
stanovanji v ministrstvu.
(4) Vojaške osebe, ki so do upokojitve delale na ministrstvu,
imajo po upokojitvi pravico nositi službeno uniformo brez položajnih oznak,
zlasti na vojaških slovesnostih, počastitvah ali žalovanjih ter podčastniških,
častniških ali veteranskih srečanjih.
(5) Vojaške in civilne osebe, ki so do upokojitve delale na
ministrstvu, oziroma nekdanje ministre za obrambo in državne sekretarje na
ministrstvu, se pokoplje z vojaškimi častmi na način in pod pogoji, določenimi
v pravilih službe o pogrebu z vojaškimi častmi. Z vojaškimi častmi se v skladu
s to določbo pokoplje tudi druge zaposlene, ki so do upokojitve delali na
ministrstvu, s činom polkovnika ali višjim oziroma s XIV. ali višjim razredom.
(6) Nekdanjim pripadnikom, ki jim je prenehala pogodba o
zaposlitvi brez krivdnih razlogov, pa so v Slovenski vojski delali najmanj pet
let, pripadajo pravice iz prve in pete alinee prvega odstavka tega člena.
(7) Nekdanjim pripadnikom iz prvega in sedmega odstavka tega
člena se ob prenehanju pogodbe o zaposlitvi na njihovo zahtevo izda izkaznica,
katere obliko in vsebino določi minister, na podlagi katere uveljavljajo
pravice v skladu s tem zakonom.
VIII. KAZENSKA DOLOČBA
93. člen
(samovoljna zapustitev enote)
Z globo od 600 do 1200 eurov se kaznuje za prekršek
posameznik, ki samovoljno zapusti poveljstvo, enoto ali zavod med povišano
pripravljenostjo oziroma izvajanjem nalog, ki se štejejo za povišano
pripravljenost v skladu z 9. točko prvega odstavka 3. člena tega zakona,
oziroma med opravljanjem pomembne naloge, ki jo izvaja Slovenska vojska v
skladu z zakonom (prvi in drugi odstavek 64. člena).

Zakon o službi v Slovenski vojski – ZSSloV
(Uradni list RS, št. 68/07)
vsebuje naslednje prehodne in končne določbe:
»IX. PREHODNE IN KONČNE DOLOČBE
94. člen
(postopki v teku)
(1) Postopki v zvezi s predlogi, ugovori, zahtevami in
pritožbami po službeni poti, začeti pred uveljavitvijo tega zakona, se
nadaljujejo in zaključijo po predpisih in Pravilih službe v Slovenski vojski,
ki so veljala do uveljavitve tega zakona.
(2) Za postopke, roke, pristojnosti in druga vprašanja, ki so
s tem zakonom urejena drugače kot v Pravilih službe v Slovenski vojski, se ta
zakon uporablja neposredno.
95. člen
(sklenitev pogodb o
zaposlitvi)
(1) Pripadnikom, ki so se zaposlili v stalni sestavi pred 14.
januarjem 1995, in do uveljavitve tega zakona niso sklenili pogodb o zaposlitvi
za opravljanje vojaške službe oziroma za službo v vojski po Zakonu o obrambi,
niti po Zakonu o javnih uslužbencih, se ob prvi razporeditvi na drugo
formacijsko dolžnost ponudi sklenitev pogodbe o zaposlitvi. Če ne pride do
sklenitve pogodbe o zaposlitvi, minister oziroma oseba, ki jo pooblasti, izda
sklep, ki nadomešča pogodbo o zaposlitvi. Pogodba o zaposlitvi se lahko sklene
tudi pred razporeditvijo na drugo formacijsko dolžnost.
(2) Pogodbe o zaposlitvi iz prejšnjega odstavka se sklenejo
za nedoločen čas ter s pravicami in obveznostmi, določenimi z Zakonom o
obrambi, tem zakonom in Zakonom o javnih uslužbencih. Pogodbe o zaposlitvi
morajo skleniti vsi pripadniki najpozneje v roku dveh let po uveljavitvi tega
zakona. Vojaškim osebam iz tega člena v skladu z Zakonom o obrambi delovno
razmerje na obrambnem področju preneha najkasneje do konca koledarskega leta, v
katerem izpolnijo pogoje za pridobitev pravice do starostne pokojnine po
splošnih predpisih.
96. člen
(plača za vojaško službo
izven države in štipendiranje)
(1) Plača, dodatki k plači, prejemki, nadomestila in
povračila za opravljanje vojaške službe izven države iz 89. ter 90. člena tega
zakona se lahko uveljavijo z uredbo vlade tudi pred začetkom obračuna plač po
zakonu, ki ureja sistem plač v javnem sektorju.
(2) Do uveljavitve predpisa iz sedmega odstavka 50. člena
tega zakona se štipendiranje izvaja po predpisih in na način, ki se je uporabljal
do uveljavitve tega zakona.
97. člen
(pravice upokojenih oseb)
Pravice iz prve in pete alinee prvega odstavka, tretjega,
petega, šestega in sedmega odstavka 92. člena tega zakona imajo tudi vojaške in
civilne osebe, ki so do upokojitve delale na ministrstvu, upokojile pa so se po
14. januarju 1995.
98. člen
(služba za izvajanje
celostne skrbi)
(1) Organizacijska enota, ki bo izvajala naloge v zvezi s
celostno skrbjo za pripadnike in druge naloge, ki jih določi minister, začne z
delom najpozneje v enem letu po uveljavitvi tega zakona.
(2) V roku iz prejšnjega odstavka določi minister tudi način
in organizacijo zagotavljanja pravne pomoči in pravnega svetovanja pripadnikom
in njihovim družinskim članom, v skladu z 81. in 82. členom tega zakona.
99. člen
(izvršilni predpisi)
(1) Označitev skupine obveznega dodatnega pokojninskega
zavarovanja pri formacijskih dolžnostih iz 60. člena tega zakona mora biti
izvedena v roku devetih mesecev po uveljavitvi tega zakona.
(2) Predpisi za izvrševanje tega zakona morajo biti izdani
najkasneje v roku dveh let od dneva uveljavitve tega zakona, oziroma jih je
treba uskladiti s tem zakonom v istem roku.
100. člen
(veljavnost)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
sistemu plač v javnem sektorju – ZSPJS-I (Uradni list RS, št. 58/08)
vsebuje naslednjo končno določbo:
»24. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o službi
v Slovenski vojski – ZSSloV-A (Uradni list RS, št. 121/21)
vsebuje naslednje prehodne in končno določbo:
»PREHODNE IN KONČNA DOLOČBA
32. člen
(uskladitev predpisov)
(1) Vlada v šestih mesecih od uveljavitve tega zakona z njim
uskladi Uredbo o posebnih denarnih nagradah ob sklenitvi in podaljšanju pogodbe
o zaposlitvi v Slovenski vojski (Uradni list RS, št. 73/19), Uredbo o
plačah in drugih prejemkih pripadnikov Slovenske vojske pri izvajanju
obveznosti, prevzetih v mednarodnih organizacijah oziroma z mednarodnimi
pogodbami (Uradni list RS, št. 67/08, 98/10, 41/12, 41/13, 47/13, 96/14,
98/15, 25/17, 12/18 in 20/19) in Pravila službe v Slovenski vojski (Uradni list
RS, št. 84/09).
(2) Minister v šestih mesecih od uveljavitve tega zakona z
njim uskladi Pravilnik o štipendiranju v Slovenski vojski (Uradni list RS,
št. 50/08, 89/09, 53/17, 30/19 in 93/20).
(3) Minister v šestih mesecih od uveljavitve tega zakona
določi kriterije in postopek ugotavljanja primerljivosti iz spremenjenega
šestnajstega odstavka 49. člena in izda predpise iz novega četrtega
odstavka 20. člena, spremenjenega sedmega odstavka 76. člena, novega
devetega odstavka 80. člena in novega tretjega odstavka 90. člena
zakona.
33. člen
(uporaba določb glede
delovnega časa, odmora in počitka pri opravljanju vojaške službe izven države)
Določbe spremenjenega 53. člena zakona se glede
delovnega časa, odmora in počitka pri opravljanju vojaške službe izven države,
uporabljajo od prve napotitve pripadnikov v mednarodne operacije in misije od
uveljavitve tega zakona.
34. člen
(uporaba določb glede
vračila stroškov vojaškega izobraževanja ali usposabljanja)
Določbe spremenjenega 57. člena zakona se uporabljajo
tudi za že sklenjene pogodbe o vojaškem izobraževanju ali usposabljanju, če so
za vojaško osebo ugodnejše, kar se uredi z aneksom k pogodbi.
35. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.