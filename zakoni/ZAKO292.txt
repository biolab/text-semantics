1. člen
Parlamentarna preiskava v zadevah javnega
pomena se opravi, da se ugotovi in oceni dejansko stanje, ki je lahko podlaga
za odločanje Državnega zbora o politični odgovornosti nosilcev javnih funkcij,
za spremembo zakonodaje na določenem področju in za druge odločitve Državnega
zbora iz njegove ustavne pristojnosti.
2. člen
Če v neki zadevi že teče kazenski postopek,
to ni ovira, da ne bi bila o njej v okviru pristojnosti Državnega zbora
izvedena tudi parlamentarna preiskava.
3. člen
(1) V preiskovalni komisiji ne sme
sodelovati poslanec:
-       
če je preiskovanec ali priča v zadevi, ki se preiskuje,
-       
če je ali je bil s preiskovancem ali njegovim pravnim pooblaščencem v
zakonski zvezi oziroma živi ali je živel z njim v izvenzakonski skupnosti ali
če je s preiskovancem ali njegovim pravnim pooblaščencem v sorodstvu v ravni
vrsti do kateregakoli kolena ali v stranski vrsti do vštetega četrtega kolena
ali v svaštvu do vštetega drugega kolena,
-       
če je bil sam ali je oziroma je bila katera od oseb iz prejšnje alinee
odgovorna oseba v organu ali pravni osebi, katere dejavnost se preiskuje, v
času, na katerega se nanaša preiskava,
-       
če je ali je bil kakorkoli udeležen v kazenskem ali drugem sodnem ali
upravnem postopku ali postopku o prekršku, ki je v neposredni zvezi s predmetom
preiskave.
(2) Če so okoliščine iz prejšnjega
odstavka znane ob imenovanju preiskovalne komisije, tak poslanec ne sme biti
imenovan v preiskovalno komisijo. Kolikor take okoliščine nastanejo pozneje ali
se zanje izve šele pozneje, mora tak poslanec takoj prenehati z delom v
preiskovalni komisiji, predsednik preiskovalne komisije pa mora o tem takoj
obvestiti Državni zbor s predlogom, da takega poslanca razreši in imenuje v
preiskovalno komisijo drugega poslanca. Če se okoliščine iz prejšnjega odstavka
nanašajo na predsednika preiskovalne komisije, obvesti o tem Državni zbor
namestnik predsednika preiskovalne komisije.
(3) V postopku parlamentarne preiskave
preiskovanci ne morejo zahtevati izločitve članov preiskovalne komisije zaradi
dvoma o njihovi nepristranosti.
4. člen
V postopku parlamentarne preiskave je
zagotovljeno, varstvo tajnosti pisem in drugih občil ter nedotakljivost
človekove zasebnosti.
5. člen
(1) Stroški preiskovalne komisije
bremenijo proračun Republike Slovenije. Preiskovancem in njihovim pravnim
pooblaščencem, pričam in izvedencem se stroški povrnejo po pravilih, ki veljajo
za kazenski postopek, če pa je prizadeta pravna oseba, potem pa po pravilih, ki
veljajo za postopek o prekrških. Pri tem se ne uporabljajo določbe zakona o
kazenskem postopku o naložitvi plačila stroškov obdolžencu, če je spoznan za
krivega oziroma določbe zakona o prekrških o plačilu stroškov za pravno osebo,
ki ji je bila izrečena sankcija za prekršek.
(2) O povrnitvi stroškov iz prejšnjega
odstavka tega člena ter o nagradah izvedencev in pravnih pooblaščencev
preiskovancev na zahtevo upravičencev odloča preiskovalna komisija.
Upravičenec, ki se s to odločitvijo ne strinja, lahko zahteva odmero stroškov
pri pristojnem sodišču.
6. člen
(1) V dokaznem sklepu, ki ga sprejme
pred začetkom dokazovanja, preiskovalna komisija določi način izvedbe
parlamentarne preiskave in dokazila. V dokaznem sklepu se praviloma določijo
tudi preiskovanci.
(2) Preiskovalna komisija lahko
dokazni sklep kadarkoli spremeni ali dopolni.
(3) Pri dokaznem sklepu je
preiskovalna komisija vezana na sklep Državnega zbora o uvedbi parlamentarne
preiskave.
7. člen
(1) Preiskovanci so osebe, na katere
se parlamentarna preiskava nanaša v celoti ali deloma.
(2) Če preiskovanci niso določeni že z
dokaznim sklepom, lahko preiskovalna komisija z dopolnitvijo dokaznega sklepa
kadarkoli ugotovi, kdo je preiskovanec. Osebe, ki bi. bile lahko preiskovanci,
to lahko tudi same prijavijo predsedniku preiskovalne komisije, preiskovalna
komisija pa z dopolnitvijo dokaznega sklepa odloči, ali jim bo priznala tak
položaj. Zoper odločitev preiskovalne komisije ni pritožbe.
(3) Preiskovanec se povabi z zaprtim
pismenim vabilom, ki obsega: naslov preiskovalne komisije, ime in priimek
preiskovanca, dokazni sklep in opis predmeta parlamentarne preiskave, kraj,
kamor naj pride, dan in uro, kdaj naj pride, navedbo, da se vabi kot
preiskovanec, opozorilo, da bo prisilno priveden, če ne pride, uradni pečat in
podpis predsednika preiskovalne komisije.
(4) Preiskovanci ne smejo biti
zaslišani kot priče, če se preiskava opravlja zoper njih. Če pride v poštev
njihovo zaslišanje, imajo smiselno enak položaj kot ga ima pri zaslišanju v
kazenskem postopku obdolženec.
(5) Če je bil nekdo v postopku
parlamentarne preiskave že zaslišan kot priča, kasneje pa je postal
preiskovanec, se poročilo preiskovalne komisije ne more opirati ha njegovo
izpovedbo kot priče.
(6) Preiskovanec sme sodelovati pri
izvajanju dokazov, razen če je preiskovalna komisija sklenila, da se iz
prostora, kjer se izvajajo dokazi, preiskovanec začasno odstrani zato, ker
sopreiskovanec ali priča v njegovi navzočnosti noče izpovedati ali če
okoliščine kažejo, da v njegovi navzočnosti ne bo govoril resnice. Po vrnitvi
preiskovanca na zasedanje preiskovalne komisije se mu prebere izpovedba
sopreiskovanca oziroma priče. Preiskovanec ima pravico postavljati
sopreiskovancu oziroma priči vprašanja, predsednik preiskovalne komisije pa ga
vpraša, ali ima kaj pripomniti k njuni izpovedbi. Po potrebi se opravi
soočenje.
(7) Preiskovancem lahko pri
uveljavljanju njihovih pravic pomagajo pravni pooblaščenci. Preiskovanci lahko
predlagajo dokaze. Pričam in izvedencem smejo postavljati vprašanja.
(8) Prizadete pravne osebe imajo v
postopku parlamentarne preiskave smiselno enak položaj kot pravne osebe po
zakonu o prekrških.
8. člen
(1) Priče in izvedenci so se dolžni
odzvati vabilu preiskovalne komisije. Priče se vabijo s pisnim vabilom, v
katerem se navede: ime, priimek in poklic vabljenega, kdaj in kam naj pride,
parlamentarna preiskava, zaradi katere je vabljen, navedba, da se vabi kot
priča in opozorilo na posledice neupravičenega izostanka. Ko je priča prvič
vabljena, jo je treba v vabilu poučiti, da ima pravico vzeti si pravnega
pooblaščenca in da je pravni pooblaščenec lahko navzoč pri njenem zaslišanju.
(2) Zoper izostalega izvedenca, ki je
bil v redu vabljen ali noče opraviti izvedenskega
dela, se lahko na zahtevo preiskovalne komisije na pristojnem sodišču izrečejo
denarne kazni po zakonu o kazenskem postopku.
(3) Na zahtevo preiskovalne komisije
odredi pristojno sodišče privedbo preiskovanca, priče ali izvedenca.
(4) Preiskovalna komisija lahko pri
pristojnem sodišču zahteva, da se odredi hišna ali osebna preiskava in zaseg
predmetov.
9. člen
Glede oprostitve in odklonitve pričevanja
ter oprostitve izvedenstva se uporabljajo določbe zakona o kazenskem postopku.
10. člen
(1) Pred pričetkom pričevanja je treba
priče poučiti o njihovi pravici, da odklonijo odgovor na posamezna vprašanja,
če je verjetno, da bi s tem spravile sebe ali svojega bližnjega sorodnika v
hudo sramoto, znatno materialno škodo ali v kazenski pregon.
(2) Priče in izvedence je treba pred
začetkom zaslišanja opozoriti, da morajo izpovedati po resnici. Opozoriti jih
je treba na kazenskopravne posledice krive izpovedbe. V postopku pred
preiskovalno komisijo se priče in izvedenci ne zaprisežejo.
11. člen
(1) Priče se zaslišujejo vsaka zase.
Pri tem ne smejo biti navzoče priče, ki še niso bile zaslišane.
(2) Priče se smejo soočiti, če se
njihove izpovedbe ne ujemajo glede pomembnih dejstev.
(3) Priče in izvedence zaslišuje
predsednik komisije. Ko predsednik komisije konča zaslišanje posamezne priče
ali izvedenca, jim lahko člani komisije naravnost postavljajo vprašanja,
preiskovanci pa smejo postavljati vprašanja naravnost pričam in izvedencem le z
dovoljenjem predsednika komisije.
(4) Predsednik komisije lahko zavrne
vprašanja preiskovanca, ki so neprimerna in niso povezana z zadevo. Če
predsednik komisije prepove določeno vprašanje ali odgovor, sme preiskovanec
zahtevati, naj o tem odloči preiskovalna komisija.
(5) Če je preiskovalna komisija
sklenila, da je vprašanje, na katero je že bilo odgovorjeno, nedopustno, se
poročilo preiskovalne komisije na takšno vprašanje ne sme sklicevati.
(6) Priča se med zaslišanjem lahko
posvetuje s svojim pravnim pooblaščencem, ali naj odgovori na zastavljeno
vprašanje ali ne (prvi odstavek 10. člena).
12. člen
Preiskovancem in pričam se vročijo
zapisniki o njihovih zaslišanjih. Preiskovanci in priče lahko v 8 dneh
ugovarjajo vsebini zapisnika o. njihovem zaslišanju. O ugovorih odloča
preiskovalna komisija.
13. člen
(1) Sodišča in drugi državni organi so
dolžni preiskovalni komisiji dati potrebno pravno pomoč. Pri tem morajo
postopati kar se da hitro.
(2) Preiskovalna komisija lahko
sklene, da se priče ali izvedenci zaslišijo pred sodiščem. Ustrezno zahtevo je
treba vložiti pri sodišču, na čigar območju naj bi potekala preiskava.
(3) Zahtevi je treba priložiti sklep o
predmetu preiskave in dokazni sklep. Če je potrebno, se v zahtevi vprašanja
podrobneje opredelijo in obrazložijo.
(4) Prisilni ukrepi zoper
preiskovance, priče in izvedence: privedba, kazni, hišna in osebna preiskava in
zaseg predmetov se v postopku parlamentarne preiskave lahko izvajajo le prek
sodišča. Ustrezno zahtevo z obrazložitvijo, ki ji je treba priložiti sklep o predmetu
preiskave, je treba vložiti pri sodišču, na čigar območju naj bi se izvedel
omenjeni ukrep. Zaprošeno sodišče ni upravičeno ocenjevati umestnosti ukrepa.
Če pa meni, da ni v skladu z zakonom, zahteva odločitev višjega sodišča. Zoper
odločitev višjega sodišča ni pritožbe. Sodišče obravnava te zahteve prednostno.
14. člen
(1) Vlada, upravni organi,
organizacije, ki opravljajo javno službo in vsi nosilci javnih pooblastil so
dolžni kadarkoli dovoliti preiskovalni komisiji ali njenim pooblaščencem dostop
do dokumentacije, s katero razpolagajo, izdati potrebna dovoljenja za
pričevanje ter predložiti spise.
(2) Sodišča so dolžna preiskovalni
komisiji predložiti tiste dele svojih spisov, ki se nanašajo tudi na predmet
preiskovalne komisije. Če gre za nedokončane zadeve, jih mora preiskovalna
komisija čimprej vrniti sodišču.
(3) Organi iz prvega odstavka tega
člena, ki nasprotujejo ugoditvi zahteve, ker bi to po njihovem mnenju škodovalo
odnosom Republike Slovenije z drugimi državami ali njeni varnosti, so dolžni
ugoditi ponovni zahtevi preiskovalne komisije.
15. člen
(1) Predsednik in člani preiskovalne
komisije so ves čas dela preiskovalne komisije in po njeni razpustitvi dolžni
varovati tajnost zaupnih dejstev, s katerimi so se seznanili. Brez dovoljenja
predsednika Državnega zbora ne smejo pričati pred sodiščem ali pred drugimi
organi.
(2) Če se predsednik ali član
preiskovalne komisije, v okviru preiskovalne naloge seznani s tujo tajnostjo,
tajnostjo iz poimensko imenovane osebne sfere ali poslovno tajnostjo, sme
takšno tajnost razkriti le, če ima pooblastilo prizadete osebe. To ne velja, če
zakon nalaga razkritje tajnosti.
16. člen
(prenehal
veljati)
17. člen
(1) (prenehal
veljati)
(2) Enako se kaznuje, kdor brez
upravičenega razloga preiskovalni komisiji ne izroči zahtevanih spisov ali
listin ali ne dovoli vpogleda v te listine ali spise, ali priča, ki kljub
-opozorilu na posledice, brez zakonitega razloga noče pričati pred preiskovalno
komisijo.
18. člen
(prenehal
veljati)
19. člen
(1) Če ni drugače določeno, je
pristojno sodišče po tem zakonu sodišče prve stopnje v Ljubljani.
(2) Poleg določb zakona o kazenskem
postopku in zakona o prekrških, ki se po tem zakonu neposredno uporabljajo, se
glede drugih vprašanj, ki z njim niso urejena, smiselno uporabljajo tudi druge
ustrezne splošne določbe zakona, o kazenskem postopku ter njegove določbe o
preiskavi in glavni obravnavi, glede prizadetih pravnih oseb pa zakon o
prekrških.

Zakon o parlamentarni preiskavi (Uradni list
RS, št. 63/93)
vsebuje naslednjo končno določbo:
»20. člen
Ta zakon začne veljati petnajsti dan po
objavi v Uradnem listu Republike Slovenije.«.

Kazenski zakonik
Republike Slovenije (Uradni list RS, št. 63/94)
vsebuje naslednjo končno določbo:
»396. člen
Ta zakonik začne veljati 1. januarja 1995.«.