1. člen
(vsebina zakona)
Ta zakon ureja pravico do izplačila neizplačanega nadomestila
za invalidnost osebi, ki v času rednega šolanja med dopolnjenim 18. in 26.
letom starosti po Zakonu o družbenem varstvu duševno in telesno prizadetih oseb
(Uradni list SRS, št. 41/83, Uradni list RS, št. 114/06 – ZUTPG, 122/07 – odl.
US, 61/10 – ZSVarPre, 40/11 – ZSVarPre-A in 30/18 – ZSVI; v nadaljnjem
besedilu: ZDVDTP) ni imela priznane pravice do nadomestila za invalidnost,
pridobila pa jo je po zaključku šolanja.
2. člen
(upravičenec)
Upravičenka ali upravičenec (v nadaljnjem besedilu:
upravičenec) do izplačila nadomestila za invalidnost iz prejšnjega člena je bil
zmerno, težje in težko duševno ter najtežje telesno prizadeta oseba, ki se ni
mogla usposobiti za samostojno življenje in delo in pri kateri je bilo
ugotovljeno, da je prizadetost nastala v otroški oziroma mladostni dobi do
dopolnjenega 18. leta starosti oziroma v času rednega šolanja, vendar najdlje
do dopolnjenega 26. leta starosti, in je izpolnjevala pogoje iz 3. člena tega
zakona.
3. člen
(pogoji in obdobje upravičenosti)
(1) Upravičenec do izplačila neizplačanega nadomestila za
invalidnost je oseba, ki je kadarkoli v času njenega rednega šolanja med
dopolnjenim 18. in 26. letom starosti, vendar največ do 31. decembra 2018 (v
nadaljnjem besedilu: upravičeno obdobje), izpolnjevala pogoje za pridobitev
pravice do nadomestila za invalidnost in:
1.     
je v upravičenem obdobju vložila vlogo za nadomestilo za invalidnost,
vendar ji pravica ni bila priznana iz razloga, ker se še redno šola, ali
2.     
v upravičenem obdobju ni vložila vloge za nadomestilo za invalidnost,
pravico do nadomestila za invalidnost pa je
pridobila po zaključku rednega šolanja.
(2) Pogoji za pridobitev pravice do izplačila neizplačanega
nadomestila za invalidnost se preverjajo po določbah ZDVDTP, ki so veljale za
obdobje, za katero se pravica prizna.
4. člen
(višina nadomestila za invalidnost)
Upravičencu za vsak mesec, ko je izpolnjeval pogoje iz
prejšnjega člena, pripada znesek nadomestila za invalidnost v višini 382,32
eura. Upravičencu za neizplačani znesek nadomestila za invalidnost ne pripadajo
zamudne obresti.
5. člen
(postopek uveljavljanja in izplačilo)
(1) V postopku za priznanje pravice do izplačila
neizplačanega nadomestila za invalidnost po tem zakonu odloča na zahtevo
upravičenca center za socialno delo, ki je krajevno pristojen glede na stalno
prebivališče upravičenca, ob upoštevanju odločbe o priznani pravici do
nadomestila za invalidnost in mnenja izvedenskih organov iz 13.a člena ZDVDTP.
(2) Upravičenec vloži vlogo za uveljavitev pravice do
izplačila neizplačanega nadomestila za invalidnost po tem zakonu v šestih mesecih
od uveljavitve tega zakona.
(3) Neizplačano nadomestilo za invalidnost po tem zakonu
izplača Zavod za pokojninsko in invalidsko zavarovanje Slovenije.
6. člen
(zagotovitev sredstev)
Sredstva za izplačila po tem zakonu se zagotovijo v proračunu
Republike Slovenije.
7. člen
(izključitev iz dohodkov)
(1) Ne glede na določbe zakona, ki ureja uveljavljanje pravic
iz javnih sredstev, se izplačila po tem zakonu ne štejejo v dohodek, ki se
upošteva pri uveljavljanju pravic iz javnih sredstev, razen pri izredni denarni
socialni pomoči.
(2) Ne glede na določbe zakona, ki ureja dohodnino, se od
izplačil, izplačanih po tem zakonu, dohodnina ne plača.
8. člen
(zbirka podatkov)
(1) Za odločanje o pravici do neizplačanega nadomestila za
invalidnost na podlagi tega zakona se za upravičenca v zbirki podatkov o
prejemnikih pravice do nadomestila za invalidnost na podlagi zakona, ki ureja
socialno vključevanje invalidov, zbirajo podatki, ki se v skladu z zakonom, ki
ureja socialno vključevanje invalidov, zbirajo zaradi vodenja zbirke podatkov o
prejemnikih pravice do nadomestila za invalidnost.
(2) Glede vprašanj v zvezi z obdelovanjem, sporočanjem in
varstvom podatkov iz prejšnjega odstavka se uporablja zakon, ki ureja socialno
vključevanje invalidov.
(3) Podatki iz zbirke podatkov iz prvega odstavka tega člena
se hranijo pet let po pravnomočnosti odločbe o izplačilu neizplačanega
nadomestila za invalidnost po tem zakonu.
KONČNA DOLOČBA
9. člen
(začetek veljavnosti zakona)
Ta zakon začne veljati petnajsti dan po objavi v Uradnem
listu Republike Slovenije.
Št. 172-04/21-6/13
Ljubljana, dne 15. decembra 2021
EPA 2175-VIII
Državni zbor
Republike Slovenije
Igor Zorčič
predsednik