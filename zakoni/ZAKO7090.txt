I. SPLOŠNE DOLOČBE
1. člen
(vsebina)
Ta zakon določa pravila dveh posebnih nepravdnih postopkov, ki
sta namenjena uskladitvi nepremičninskih evidenc z dejanskim stvarnopravnim
položajem nepremičnin, in sicer:
1.     
pravila postopka za vzpostavitev etažne lastnine na stavbah, na katerih
je etažna lastnina nastala pred 1. januarjem 2003, in
2.     
pravila postopka za ugotovitev pripadajočega zemljišča k stavbam, ki so
bile zgrajene pred 1. januarjem 2003.
2. člen
(prednostna obravnava)
Zadeve po tem zakonu se obravnavajo prednostno.
3. člen
(subsidiarna uporaba)
Za vprašanja, ki niso posebej urejena s tem zakonom, se
uporabljajo določbe zakona, ki ureja nepravdni postopek.
II. SKUPNE DOLOČBE
1. Udeleženci
4. člen
(skupnost vsakokratnih etažnih lastnikov)
(1) Če ima stavba v etažni lastnini upravnika po določbah
stvarnopravnega zakonika, je zaradi varstva pravic vseh etažnih lastnic in
etažnih lastnikov (v nadaljnjem besedilu: etažni lastniki) oziroma
pridobiteljic posameznih delov v stavbi in pridobiteljev posameznih delov v
stavbi (v nadaljnjem besedilu: pridobitelji posameznih delov v stavbi) na
skupnih delih stavbe, udeleženec postopka skupnost etažnih lastnikov oziroma
pridobiteljev posameznih delov v stavbi (v nadaljnjem besedilu: skupnost vsakokratnih
etažnih lastnikov), in sicer ne glede na to, ali je v zemljiški knjigi na taki
stavbi etažna lastnina že vpisana.
(2) Skupnost vsakokratnih etažnih lastnikov zastopa upravnik.
(3) Za razmerja med etažnimi lastniki oziroma pridobitelji
posameznih delov v stavbi in upravnikom glede zastopanja skupnosti vsakokratnih
etažnih lastnikov se smiselno uporabljajo določbe zakona, ki ureja obligacijska
razmerja, o pogodbi o naročilu.
(4) Navodila etažnih lastnikov oziroma pridobiteljev
posameznih delov v stavbi upravniku so posel rednega upravljanja stavbe,
stroški upravnika z zastopanjem skupnosti vsakokratnih etažnih lastnikov pa so
stroški rednega upravljanja stavbe.
(5) Določbe tega člena ne izključujejo pravice etažnega
lastnika ali pridobitelja posameznega dela v stavbi, da prijavi udeležbo v
postopku in v njem nastopa kot samostojni udeleženec poleg skupnosti
vsakokratnih etažnih lastnikov tudi zaradi varstva svojih pravic na skupnih
delih stavbe.
5. člen
(ugotovitev položaja udeleženca po uradni dolžnosti)
(1) Če se med postopkom ugotovi, da se postopka ne udeležuje
oseba, ki ima položaj udeleženca v postopku, to sodišče po uradni dolžnosti
ugotovi, jo pozove k izjavi in jo seznani s procesnim gradivom, ki zadeva njene
pravice.
(2) Če se med postopkom ugotovi, da je udeleženec postopka
imetnik zemljiškega dolga, sodišče izvede oklicni postopek, s katerim imetnika
zemljiškega pisma pozove, da v treh mesecih sporoči svoje identifikacijske
podatke in predloži izvirnik zemljiškega pisma sodišču.
(3) Oklic se objavi na sodni deski in na spletni strani
sodišča. V oklicu sodišče navede identifikacijski znak nepremičnine, na kateri
je vpisan zemljiški dolg, rok, v katerem mora imetnik zemljiškega pisma
sporočiti svoje identifikacijske podatke in izročiti izvirnik zemljiškega
pisma, ter pravne posledice nepravočasne sporočitve identifikacijskih podatkov
in neizročitve izvirnika zemljiškega pisma.
(4) Če v roku iz prejšnjega odstavka imetnik zemljiškega
pisma sodišču ne sporoči identifikacijskih podatkov in ne predloži izvirnika
zemljiškega pisma, velja domneva, da je imetnik zemljiškega pisma ustanovitelj
zemljiškega dolga.
(5) Sodišče po uradni dolžnosti zaznamuje oklic pri
zemljiškem dolgu, vpisanem v zemljiški knjigi.
6. člen
(postavitev zastopnika po uradni dolžnosti)
(1) V primeru smrti ali prenehanja udeleženca med postopkom ali
v primeru neznanih pravnih naslednikov osebe, ki bi morala biti udeleženec
postopka, pa je umrla oziroma prenehala obstajati pred začetkom postopka,
sodišče naslednikom take osebe po uradni dolžnosti postavi skrbnika za poseben
primer za čas, dokler pravni nasledniki ne prevzamejo postopka, razen če lahko
sodišče brez odlašanja ugotovi pravne naslednike in jih pozove, naj prevzamejo
postopek. Če nasledniki niso znani, jih sodišče v postopku označuje kot neznane
naslednike osebe, ki je umrla oziroma prenehala.
(2) Če v postopku po tem zakonu nastopata dve ali več skupnosti
vsakokratnih etažnih lastnikov, ki imajo istega upravnika, in so njihove
koristi v navzkrižju, sodišče vsaki od takih skupnosti postavi skrbnika za
poseben primer. Za razmerja med etažnimi lastniki in skrbnikom se smiselno
uporabljajo določbe 4. člena tega zakona.
(3) Sodišče po uradni dolžnosti postavi začasnega zastopnika udeležencu,
katerega prebivališče, sedež oziroma naslov za vročanje mu ob vročanju prvega
pisanja niso znani in tudi ne razvidni iz centralnega registra prebivalstva
oziroma poslovnega registra in zemljiške knjige.
(4) Določbe tega člena se uporabljajo tudi glede zastopanja v
postopkih katastrskih vpisov, vpisov v zemljiško knjigo in v drugih postopkih,
ki se začnejo na podlagi določb tega zakona.
7. člen
(omejitve pri izjavljanju in sodelovanju v postopku)
(1) Sodišče dopusti posameznemu udeležencu izjavljanje in
sodelovanje pri posameznem procesnem dejanju le v mejah, v katerih to zadeva
njegove pravice in pravne koristi, ki jih uveljavlja v postopku.
(2) Kadar je udeleženec v postopku po tem zakonu občina, ji
sodišče dovoli izjavljanje in sodelovanje pri posameznem procesnem dejanju tudi
v delu, v katerem uveljavlja javni interes.
8. člen
(ustavitev postopka in zavrženje ali zavrnitev predloga)
Kadar se postopka poleg predlagatelja udeležujejo tudi drugi
udeleženci, lahko sodišče ustavi postopek, zavrže predlog ali ga zavrne zaradi
razlogov na strani predlagatelja le, če drugi udeleženci v postopku, ki bi bili
upravičeni predlagati začetek postopka po tem zakonu, na poziv sodišča ne opravijo
potrebnih procesnih dejanj oziroma ne predlagajo nadaljevanja postopka.
2. Obveščanje
9. člen
(obvestilo o postopku)
(1) Sodišče po uradni dolžnosti o postopku obvesti:
1.     
osebe, ki imajo v času učinkovanja zaznambe postopka pri nepremičnini,
ki je predmet postopka, v zemljiški knjigi vpisane kakršnekoli pravice,
2.     
občino, na območju katere se nahaja nepremičnina, ki je predmet
postopka, in
3.     
osebe, za katere oceni, da bi lahko imele pravni interes za udeležbo v
postopku.
(2) Obvestilo o postopku vsebuje:
-       
opredelitev stavbe oziroma zemljiške parcele, ki je predmet postopka, z
identifikacijsko oznako iz zemljiškega katastra oziroma katastra stavb, stavbo
pa tudi z ulico, hišno številko in krajem, v katerem se ta stavba nahaja,
-       
pouk o tem, da bo sodišče v postopku vzpostavilo etažno lastnino na
stavbi kot celoti oziroma ugotovilo pripadajoče zemljišče stavbe ter da lahko
naslovnik v postopku prijavi udeležbo in uveljavlja lastninsko pravico oziroma
druge stvarne in obligacijske pravice na posameznih in skupnih delih stavbe
oziroma na njenem pripadajočem zemljišču,
-       
pouk o pravilih za udeležbo skupnosti vsakokratnih etažnih lastnikov,
-       
pouk o tem, kaj bo sodišče štelo za popolno prijavo udeležbe v postopku
in
-       
rok, v katerem lahko naslovnik prijavi udeležbo v postopku.
(3) Obvestilo o postopku se vroča naslovniku na naslovu, ki
ga sodišče pridobi na podlagi poizvedb, ki jih po tem zakonu opravi po uradni
dolžnosti, razen če je sodišču znan drug naslov naslovnika.
(4) Za obveščanje po tem zakonu se ne uporabljajo določbe zakona,
ki ureja pravdni postopek, o obveznem osebnem vročanju.
(5) Obvestilo o postopku se brez osebnih podatkov naslovnika objavi
tudi na spletni strani sodišča.
10. člen
(dodatno obveščanje v stavbi)
(1) Sodišče po uradni dolžnosti izvede dodatno obveščanje v
naslednjih stavbah:
1.     
v stavbi, na kateri vzpostavlja etažno lastnino oziroma h kateri
ugotavlja pripadajoče zemljišče,
2.     
v stavbi, glede katere oceni, da bi imel lahko njen lastnik pravni
interes v postopku,
3.     
v stavbi, katere skupnost vsakokratnih etažnih lastnikov je v postopku
udeleženec ali prijavitelj udeležbe.
(2) Če ima stavba upravnika, se dodatno obveščanje v stavbi
opravi tako, da sodišče obvestilo o postopku pošlje upravniku in mu naloži, da
v 30 dneh navedeno obvestilo objavi na oglasni deski stavbe, prepis obvestila
pa pošlje priporočeno po pošti s povratnico vsem etažnim lastnikom in
pridobiteljem posameznih delov v stavbi, ki so mu znani, ter da o tem sodišču v
nadaljnjih 30 dneh pošlje pisno poročilo. V poročilu mora upravnik navesti čas
objave na oglasni deski stavbe ter z imenom, priimkom in naslovom vročanja
opredeliti osebe, ki jim je poslal prepis navedenega obvestila, ter za vsakega
posameznega izmed njih navesti dan pošiljanja obvestila, izid vročanja z dnem
vročitve oziroma vrnitve pošiljke in priložiti povratnico.
(3) Če stavba nima upravnika, sodišče dodatno obveščanje v
stavbi izvede tako, da o postopku obvesti vse osebe, ki imajo na naslovu stavbe
prijavljeno stalno ali začasno bivališče ali registrirano poslovno dejavnost.
3. Opravila sodišča
11. člen
(zaznamba postopka)
(1) Za zaznambo postopka po tem zakonu se smiselno
uporabljajo določbe zakona, ki ureja zemljiško knjigo, o zaznambi spora.
(2) Sodišče, ki vodi postopek po tem zakonu, nemudoma po
prejemu predloga po uradni dolžnosti obvesti zemljiškoknjižno sodišče o začetem
postopku po tem zakonu, zemljiškoknjižno sodišče pa po uradni dolžnosti odloči
o vpisu zaznambe v zemljiško knjigo.
(3) Določba prejšnjega odstavka se smiselno uporablja tudi za
izbris zaznambe iz zemljiške knjige zaradi neuspešnega izida postopka.
(4) Če nepremičnina v predlogu za začetek postopka po tem
zakonu ni opredeljena z identifikacijskim znakom, sodišče opozori
predlagatelja, da zaznamba postopka po tem zakonu ne bo mogoča do opredelitve
nepremičnine z identifikacijskim znakom.
(5) Ne glede na določbo prvega odstavka tega člena ima
zaznamba postopka za vzpostavitev etažne lastnine pri posameznem delu, ki je že
vpisan v zemljiško knjigo, in sodišče v postopku ugotovi, da dejansko obstoji,
zgolj učinke, da sodna odločba o vzpostavitvi etažne lastnine učinkuje proti
vknjiženemu lastniku takega vpisanega posameznega dela le glede ugotovitve
idealnih deležev na skupnih delih stavbe, ki pripadajo vsakokratnemu lastniku
tega posameznega dela in glede sprememb, ki se nanašajo na identifikacijsko
oznako takega posameznega dela.
12. člen
(pripravljalna opravila)
(1) Sodišče po uradni dolžnosti pridobi podatke, če oceni, da
je to potrebno za izvedbo postopka po tem zakonu:
1.     
iz zemljiške knjige, zemljiškega katastra, katastra stavb in registra
nepremičnin o zemljiških parcelah, stavbah in njihovih posameznih delih, ki so
predmet postopka,
2.     
iz zemljiške knjige o vpisanih imetnikih lastninske pravice in druge
stvarne ali obligacijske pravice na nepremičnini, ki je predmet postopka,
3.     
iz centralnega registra prebivalstva in poslovnega registra o tem, kdo
ima na naslovu stavbe, ki je predmet postopka ali pri kateri se ugotavlja obseg
pripadajočega zemljišča, prijavljeno prebivališče oziroma registrirano poslovno
dejavnost,
4.     
iz registra upravnikov o tem, kdo je upravnik stavbe, ki je predmet
postopka ali pri kateri se ugotavlja obseg pripadajočega zemljišča,
5.     
o izdanih upravnih aktih o določitvi funkcionalnega zemljišča ali
gradbene parcele k stavbi, pri kateri se ugotavlja obseg pripadajočega
zemljišča, o upravnih aktih, na podlagi katerih je bila stavba zgrajena, o
investicijski in drugi dokumentaciji, na podlagi katere je mogoče sklepati o
obsegu pripadajočega zemljišča, ter o pretekli opredelitvi teh zemljišč v
prostorskih aktih.
(2) Sodišče po uradni dolžnosti postavi izvedenca ustrezne stroke,
če je to potrebno za vpis stavbe ali njenih delov v kataster stavb, za
evidentiranje potrebnih sprememb v zemljiškem katastru ali katastru stavb ali
za ugotovitev obsega pripadajočega zemljišča.
(3) Sodišče po uradni dolžnosti zagotovi izvedbo
evidentiranja sprememb v zemljiškem katastru in katastru stavb, ki je potrebno
za dokončanje postopka po tem zakonu.
13. člen
(evidentiranje sprememb v zemljiškem katastru in katastru
stavb)
(1) Za evidentiranje sprememb v zemljiškem katastru in
katastru stavb, ki jih v postopku po tem zakonu zahteva sodišče, se uporabljajo
določbe predpisov, ki urejajo evidentiranje nepremičnin, če to ni v nasprotju z
določbami tega člena.
(2) Sodišče lahko za potrebe priprave strokovne podlage za
evidentiranje sprememb v zemljiškem katastru in katastru stavb (strokovna
podlaga) namesto izvedenca imenuje tudi osebo, ki izpolnjuje pogoje za pripravo
strokovne podlage po predpisih, ki urejajo evidentiranje nepremičnin.
(3) Za evidentiranje sprememb v zemljiškem katastru in
katastru stavb, ki jih v postopku po tem zakonu zahteva sodišče, se ne
uporabljajo določbe predpisov, ki urejajo evidentiranje nepremičnin, glede
predhodne obravnave na kraju samem, seznanitve strank in predhodne ureditve
meje, zainteresirane osebe pa se lahko o strokovni podlagi izjavijo v postopku
po tem zakonu.
(4) Uporabnik stavbe in njenih delov mora osebi, ki jo je
sodišče imenovalo za pripravo strokovne podlage, omogočiti vstop v prostore, ji
dati potrebne podatke in omogočiti izvedbo strokovnih opravil, sicer se šteje,
da je umaknil predlog oziroma prijavo udeležbe v postopku po tem zakonu.
Podatki o delih stavbe, v katere ni bil omogočen vstop, se v strokovni podlagi
določijo glede na zunanje obrise stavbe ter primerjajoč podatke o drugih delih
stavbe, podatke iz registra nepremičnin in druge razpoložljive podatke.
Obveznost iz tega odstavka in posledice njenega nespoštovanja so del izreka
sklepa, s katerim se imenuje izvedenca ali drugo osebo za pripravo strokovne
podlage.
(5) Sodišče lahko strokovno podlago predhodno pošlje v
preveritev pristojnemu upravnemu organu. Če ta ugotovi, da strokovna podlaga ne
omogoča evidentiranja sprememb v zemljiškem katastru in katastru stavb ali da
obstajajo druge ovire za njeno izvedbo, o tem nemudoma obvesti sodišče, ki
zagotovi dopolnitev strokovne podlage oziroma odpravo drugih ovir.
(6) Ko sodišče ugotovi, da je strokovna podlaga primerna za
evidentiranje sprememb v zemljiškem katastru in katastru stavb, o tem izda
sklep, zoper katerega je dopustna posebna pritožba.
14. člen
(zemljiškoknjižni vpisi)
Zemljiškoknjižno sodišče po uradni dolžnosti odloča o vpisih
na podlagi odločb, izdanih po tem zakonu.
4. Stroški postopka
15. člen
(potrebni stroški)
(1) Stroški, potrebni za izvedbo in dokončanje postopka po
tem zakonu, so stroški rednega upravljanja stavbe, na kateri se vzpostavlja
etažna lastnina oziroma h kateri se ugotavlja pripadajoče zemljišče, in se
lahko izplačajo iz rezervnega sklada, če je ta oblikovan.
(2) Za stroške iz prejšnjega odstavka se štejejo zlasti
stroški sodnih taks za procesna dejanja v korist vseh lastnikov stavbe, stroški
skupnosti vsakokratnih etažnih lastnikov, stroški zastopnika, brez katerega
postopka ne bi bilo mogoče dokončati, stroški izvedenca in osebe, ki je
pripravila strokovno podlago za katastrski vpis, in drugi stroški, če so bili
po oceni sodišča potrebni.
(3) Kadar so stroški iz prejšnjega odstavka skupni stroški
rednega upravljanja več stavb hkrati, se delijo po enakih delih na vse stavbe,
razen če bi bilo to glede na očitno nesorazmerje med velikostjo stavb in
potrebnimi opravili v postopku očitno neupravičeno. V tem primeru sodišče o
delitvi skupnih stroškov med več stavb odloči po pravični oceni.
16. člen
(založitev in povrnitev stroškov)
(1) Če zavezanec za plačilo stroškov ne založi predujma za
potrebne stroške iz prejšnjega člena, sodišče pozove vse udeležence v postopku,
da v primernem dodatnem roku založijo potrebni predujem. Če ta na poziv sodišča
ni plačan, se opravilo, za katerega izvedbo stroški niso bili založeni, ne
opravi, če pa je to opravilo nujno za izvedbo in dokončanje postopka po tem
zakonu, se postopek ustavi, na kar sodišče udeležence opozori v pozivu za
založitev stroškov.
(2) Sodišče o povrnitvi stroškov odloči na zahtevo
upravičenca, ki mora biti vložena v 15 dneh po vročitvi pravnomočne odločbe, s
katero se je končal postopek po tem zakonu.
(3) Če je udeleženec založil predujem za potrebne stroške
postopka, ki so skupni stroški etažnih lastnikov stavbe v etažni lastnini,
sodišče odloči, da mu vsakokratni etažni lastniki oziroma pridobitelji
posameznih delov v stavbi vsak sorazmerno svojemu idealnemu deležu solastnine
na skupnih delih stavbe povrnejo plačani predujem v treh mesecih.
(4) Prejšnji odstavek se smiselno uporablja tudi v primerih, če
udeleženci postopka založijo predujem nesorazmerno s svojim bremenom po
določbah iz prejšnjega člena ali če je stavba v solastnini ali skupni lasti več
oseb.
(5) Sklep sodišča iz tretjega odstavka tega člena je
izvršilni naslov za izvršbo na sredstva rezervnega sklada stavbe in tudi zoper
vsakokratnega etažnega lastnika, ki ima v zemljiški knjigi vknjiženo lastninsko
pravico na posameznem delu stavbe za tisti del terjatve, ki odpade nanj kot
dolžnika glede na v zemljiški knjigi vknjiženi idealni delež solastnine na
skupnih delih stavbe.
III. POSTOPEK ZA VZPOSTAVITEV ETAŽNE LASTNINE
1. Predmet postopka
17. člen
(pogoji za začetek postopka)
(1) Postopek za vzpostavitev etažne lastnine se lahko začne,
če je na stavbi nastala etažna lastnina pred 1. januarjem 2003, pa v
zemljiški knjigi še ni bila vpisana na stavbi kot celoti.
(2) Šteje se, da je na stavbi nastala etažna lastnina pred
1. januarjem 2003, če je bila pred tem datumom pridobljena etažna lastnina
na posameznem delu v etažni lastnini ali če je pred tem datumom nastal pravni
naslov, s katerim se po določbah tega zakona izkazuje pravni temelj pridobitve
ali prenosa lastninske pravice na posameznem delu stavbe.
(3) Šteje se, da etažna lastnina v zemljiški knjigi ni
vpisana na stavbi kot celoti, če:
1.     
stavba še ni vpisana v zemljiški knjigi (zunajknjižna etažna lastnina),
2.     
stavba še ni vpisana v zemljiški knjigi, pri zemljiški parceli, na
kateri stoji stavba (nepremičnina kot celota) pa je vpisana solastnina v korist
lastnikov po idealnih deležih, če so se prenosi lastninske pravice na
posameznih delih stavbe v zemljiški knjigi evidentirali z vpisom solastninske
pravice na nepremičnini kot celoti (navidezna solastnina),
3.     
je stavba že vpisana v zemljiški knjigi, vendar v zemljiški knjigi niso
vpisani vsi posamezni ali skupni deli stavbe ali niso vpisani idealni deleži
solastnine na skupnih delih stavbe (nedokončana etažna lastnina).
2. Temeljne določbe
18. člen
(dokazna pravila in domneve)
Sodišče odloča na podlagi dokaznih pravil in domnev, ki jih
določa ta zakon, razen če med udeleženci ni spora o drugačnem stanju ali če je
drugače izkazano s pravnomočno odločbo sodišča ali drugega pristojnega
državnega organa.
19. člen
(pridobitelj posameznega dela stavbe in pravni naslov)
(1) Pridobitelj posameznega dela stavbe je po tem zakonu
oseba, ki s pravnim naslovom izkazuje pravni temelj pridobitve lastninske
pravice na posameznem delu stavbe.
(2) Pravni naslov je po tem zakonu listina o pravnem poslu ali
pravnomočna odločba sodišča ali drugega pristojnega državnega organa, s katero
se v korist pridobitelja in v breme zemljiškoknjižnega lastnika vzpostavlja,
ugotavlja ali prenaša lastninska pravica na posameznem delu stavbe.
(3) Če pravni naslov ne učinkuje proti zemljiškoknjižnemu
lastniku, mora pridobitelj posameznega dela stavbe za izkazovanje pravnega
temelja pridobitve ali prenosa lastninske pravice na posameznem delu stavbe
izkazati tudi večkratni zaporedni prenos lastninske pravice na posameznem delu
stavbe od zemljiškoknjižnega lastnika do osebe, od katere se izkazuje prenos
lastninske pravice na pridobitelja posameznega dela stavbe.
(4) Večkratni zaporedni prenos lastninske pravice na
posameznem delu stavbe se izkazuje tako, da se vsak posamezni prenos od
zemljiškoknjižnega lastnika do pravnega prednika zadnjega pridobitelja izkaže
bodisi z javno listino, ki izkazuje univerzalno pravno nasledstvo, bodisi s
pravnim naslovom.
20. člen
(priposestvovanje)
(1) Ne glede na določbe prejšnjega člena izkazovanje pravnega
nasledstva ni potrebno, če pridobitelj verjetno izkaže pogoje za
priposestvovanje lastninske pravice na posameznem delu stavbe.
(2) Šteje se, da so verjetno izkazani pogoji za
priposestvovanje posameznega dela stavbe, če pridobitelj izkaže, da je skupaj s
svojimi pravnimi predniki, po katerih izkazuje pravno nasledstvo v skladu s
prejšnjim členom, izvrševal vsaj deset let trajajočo lastniško posest na
posameznem delu stavbe.
(3) Šteje se, da je posest lastniška, če je temeljila na
pravnem naslovu.
(4) Šteje se, da je neposredna posest izkazana, če jo
pridobitelj izkaže s potrdilom pristojnega organa o prijavi prebivališča oziroma
registraciji sedeža pravne osebe oziroma poslovnega obrata.
(5) Šteje se, da je posredna posest pridobitelja posameznega dela
stavbe izkazana, če ta z registrirano najemno pogodbo oziroma z javno ali po
zakonu overjeno listino izkaže, da je bil tisti, ki je izvrševal neposredno
posest in je to izkazano v skladu s prejšnjim odstavkom, nelastniški posestnik,
ki je neposredno posest izvrševal za pridobitelja oziroma njegovega pravnega
prednika.
21. člen
(posebni primeri pravnih naslovov)
(1) Če je pravni naslov prodajna pogodba, sklenjena na
podlagi določb Stanovanjskega zakona (Uradni list RS, št. 18/91-I, 19/91 –
popr., 13/93 – ZP-G, 9/94 – odl. US, 21/94, 29/95 – ZPDF, 23/96, 24/96 – odl.
US, 44/96 – odl. US, 1/00, 1/00 – odl. US, 22/00 – ZJS, 87/02 – SPZ, 29/03 –
odl. US in 69/03 – SZ-1, v nadaljnjem besedilu: SZ) o privatizaciji
stanovanjskih hiš in stanovanj v družbeni lastnini ali Uredbe o izvedbi
privatizacije stanovanjskih hiš in stanovanj, prevzetih od organov in
organizacij bivše SFRJ in JLA (Uradni list RS, št. 61/92), pridobitelju
posameznega dela stavbe ni treba izkazovati pravnega nasledstva med
zemljiškoknjižnim lastnikom in prodajalcem iz prodajne pogodbe.
(2) Šteje se, da je izkazan pravni naslov pridobitelja tudi v
primerih, ko so izpolnjeni pogoji iz 116. člena SZ za vpis v zemljiško knjigo
na podlagi gradbenega dovoljenja oziroma odločbe o dovolitvi priglašenih del.
(3) Kadar uveljavlja lastninsko pravico na stanovanju
Republika Slovenija, občina ali druga oseba javnega prava, se za pravni naslov
šteje tudi seznam iz 144. člena SZ.
(4) V primerih iz prvega odstavka tega člena in v primerih, ko
je pravni naslov pridobitelja posameznega dela stavbe pravni posel, nastal pred
1. januarjem 2003, za izkazovanje pravnega temelja pridobitve ali prenosa
lastninske pravice na posameznem delu stavbe pridobitelju ni treba predložiti
zemljiškoknjižnega dovolila odsvojitelja.
22. člen
(vzpostavitev pravnega naslova)
(1) Če pridobitelj posameznega dela stavbe na zahtevo sodišča
ne more predložiti izvirnika pravnega naslova, ker se je ta izgubil ali je bil
uničen, lahko v roku, ki mu ga določi sodišče, predlaga vzpostavitev pravnega
naslova.
(2) O tem predlogu odloči sodišče, ki vodi postopek za
vzpostavitev etažne lastnine, pred izdajo odločbe o vzpostavitvi etažne
lastnine ob smiselni uporabi določb zakona, ki ureja zemljiško knjigo, o
vzpostavitvi zemljiškoknjižne listine.
23. člen
(domneve o skupnih delih stavbe)
(1) Šteje se, da je pripadajoče zemljišče stavbe zemljiška parcela,
na kateri stavba stoji, če na zemljiški parceli stoji več stavb, pa ne gre le
za objekte zunanje ureditve, ali če je med udeleženci postopka spor o obsegu
pripadajočega zemljišča, pa zemljišče, na katerem stavba stoji (zemljišče pod
stavbo).
(2) Za objekte zunanje ureditve iz prejšnjega odstavka se
štejejo tiste stavbe in drugi objekti, ki so v funkciji redne rabe stavbe, na
kateri se vzpostavlja etažna lastnina, ali njenih posameznih delov (npr.
zunanje kolesarnice, zaklonišča, garaže, drvarnice).
(3) Šteje se, da je pripadajoče zemljišče skupni del stavbe,
ki je v solastnini njenih vsakokratnih lastnikov, za podzemne stavbe pa, da
imajo njihovi vsakokratni etažni lastniki na nepremičnini zakonito stavbno
pravico po pravilih stvarnopravnega zakonika o več uporabnikih nepremičnine.
(4) Če so stavba in njeni deli že v celoti vpisani v katastru
stavb, sodišče pa v postopku ne zagotovi izvedbe sprememb oziroma novega vpisa
v katastru stavb, se šteje:
1.     
da so tisti prostori, ki so v katastru stavb evidentirani kot prostori v
skupni rabi ali gre za stopnišča, veže, hodnike, kolesarnice, pralnice,
sušilnice, zaklonišča in podobno, skupni deli stavbe,
2.     
da so tisti prostori, ki so v katastru stavb evidentirani kot prostori v
skupni rabi uporabnikov več stavb ali nepremičnin, skupni deli več nepremičnin,
3.     
da so tisti prostori, ki so v katastru stavb evidentirani kot prostori v
skupni rabi več, a ne vseh uporabnikov posameznih delov stavbe, posebni skupni
deli, ki so v solastnini vsakokratnih etažnih lastnikov takih posameznih delov
stavbe,
4.     
da so posamezni deli stavbe pravilno vpisani glede na svoj obseg in
površino.
(5) Če sodišče v postopku za vzpostavitev etažne lastnine zagotovi
izvedbo sprememb oziroma novega vpisa v zemljiškem katastru ali katastru stavb,
se šteje, da so atriji sestavine posameznih delov stavbe, katerim pripadajo,
zemljišče pod atriji pa je pripadajoče zemljišče stavbe.
(6) Šteje se, da je idealni delež solastnine vsakokratnega lastnika
posameznega dela stavbe na skupnih delih stavbe enak razmerju med površino
posameznega dela stavbe in skupno površino vseh posameznih delov stavbe.
24. člen
(odločanje na podlagi verjetnosti)
Kadar bi moralo sodišče po določbah zakona, ki ureja
nepravdni postopek, o predhodnem vprašanju zaradi spornih dejstev prekiniti
postopek in posameznega udeleženca napotiti na pravdo, sodišče postopka ne
prekine, temveč odloči v skladu z dokaznimi pravili in domnevami iz tega
zakona, če se ti ne nanašajo na sporna vprašanja, pa v korist tistega
udeleženca, katerega pravico šteje za bolj verjetno.
3. Potek postopka
25. člen
(upravičeni predlagatelj)
(1) Postopek za vzpostavitev etažne lastnine se začne na
predlog:
1.     
pridobitelja posameznega dela stavbe, ki zahteva vzpostavitev etažne
lastnine na posameznem delu stavbe, ki mu pripada po pravnem naslovu, lahko pa
tudi, če zahteva vpis skupnih delov stavbe ali idealnih deležev solastnine
vsakokratnih etažnih lastnikov na njih,
2.     
osebe, ki ima vpisano lastninsko pravico na posameznem delu stavbe, ki
je že vpisan v zemljiški knjigi (vpisani etažni lastnik), če zahteva vpis
skupnih delov stavbe ali idealnih deležev solastnine vsakokratnih etažnih
lastnikov na njih,
3.     
skupnosti vsakokratnih etažnih lastnikov, ki zahteva vpis skupnih delov
stavbe ali idealnih deležev solastnine vsakokratnih etažnih lastnikov na njih,
4.     
osebe, ki ima vpisano lastninsko pravico na zemljiški parceli, na kateri
stavba stoji, ali na nerazdeljenih delih stavbe (zemljiškoknjižni lastnik), če
zahteva vzpostavitev etažne lastnine v korist pridobitelja posameznega dela
stavbe, v primeru nedokončane etažne lastnine pa tudi vpis skupnih delov
stavbe, ki so nerazdeljeni deli stavbe.
(2) Če upravičena oseba po prejšnjem odstavku ne poda
predloga za začetek postopka za vzpostavitev etažne lastnine, lahko zahtevo iz
prejšnjega odstavka uveljavlja tudi v postopku, če je njegov udeleženec ali v
njem prijavi udeležbo.
(3) Določbe tega zakona, ki se nanašajo na zemljiškoknjižnega
lastnika, se smiselno uporabljajo tudi za pravnega naslednika
zemljiškoknjižnega lastnika, ki ob smiselni uporabi določb tega zakona o
pravnih naslovih izkazuje svoje pravno nasledstvo po zemljiškoknjižnem lastniku
glede celotne nepremičnine oziroma v primeru nedokončane etažne lastnine
nerazdeljenih delov stavbe.
26. člen
(predlog)
(1) V predlogu mora predlagatelj uveljavljati zahtevo iz
prejšnjega člena.
(2) Če predlagatelj v predlogu ne navede identifikacijskega znaka
stavbe ali posameznega dela stavbe, na katerem zahteva vzpostavitev etažne
lastnine, mora stavbo opredeliti vsaj z ulico, hišno številko in krajem, v
katerem se ta stavba nahaja; del stavbe, na katerem uveljavlja svoj zahtevek,
pa z opisom bistvenih podatkov, potrebnih za njegovo opredelitev (npr. etaža,
površina, lega, namembnost in podobno).
(3) Predlagatelj, ki zahteva vzpostavitev etažne lastnine na
posameznem delu stavbe, mora predlogu priložiti pravni naslov in listine, ki
izkazujejo pravno nasledstvo po zemljiškoknjižnem lastniku oziroma
priposestvovanje posameznega dela stavbe.
(4) Predlog s prilogami mora biti vložen v toliko izvodih,
kolikor jih je treba za sodišče, zemljiškoknjižnega lastnika in skupnost
vsakokratnih etažnih lastnikov.
27. člen
(udeleženci)
(1) Udeleženci postopka za vzpostavitev etažne lastnine so:
1.     
predlagatelj,
2.     
zemljiškoknjižni lastnik,
3.     
skupnost vsakokratnih etažnih lastnikov, če ima stavba upravnika,
4.     
oseba, ki prijavi udeležbo v postopku.
(2) Do izdaje odločbe o vzpostavitvi etažne lastnine lahko
prijavijo udeležbo v postopku za vzpostavitev etažne lastnine po tem zakonu
pridobitelji posameznih delov stavbe in druge osebe, ki izkažejo pravni
interes, zlasti imetniki drugih stvarnih ali obligacijskih pravic na posameznih
delih stavbe, na nepremičnini kot celoti ali na nerazdeljenih delih stavbe, pri
čemer se za prijavo udeležbe smiselno uporabljajo določbe tega zakona o
predlogu.
(3) Vpisani etažni lastnik in imetnik druge stvarne ali
obligacijske pravice, ki je vpisana v zemljiški knjigi na že vpisanem posameznem
delu stavbe, sta udeleženca postopka za vzpostavitev etažne lastnine, če
prijavita udeležbo v postopku, ali če kateri od udeležencev uveljavlja, da
vpisani posamezni del dejansko ne obstoji ali če to ugotovi sodišče.
(4) Imetnik druge stvarne ali obligacijske pravice, ki je
vpisana v zemljiški knjigi na nepremičnini kot celoti ali na nerazdeljenih delih
stavbe, je udeleženec postopka, če prijavi svojo udeležbo ali če kateri od
udeležencev oporeka njegovi pravici.
(5) Če zemljiškoknjižni lastnik uveljavlja, da naj se na
posameznem delu vzpostavi etažna lastnina v korist druge osebe, je udeleženec
postopka tudi taka oseba.
(6) Ne glede na določbe tega zakona o založitvi in povrnitvi stroškov
stroške zastopnika za udeleženca iz prejšnjega odstavka založi zemljiškoknjižni
lastnik, njihovo povrnitev pa lahko uveljavlja le od takega udeleženca.
28. člen
(spremembe vpisov v katastru stavb)
(1) Če so stavba in njeni deli že vpisani v katastru stavb,
sodišče zagotovi spremembo vpisov oziroma nov vpis stavbe in njenih delov le,
če ugotovi odločilno neskladje med dejanskim stanjem in stanjem v katastru
stavb, ali če o tem, da se izvedejo spremembe oziroma nov vpis, med udeleženci
ni spora.
(2) Šteje se, da je podano odločilno neskladje med dejanskim stanjem
in stanjem v katastru stavb, če je verjetno izkazano, da je več stavb napačno
vpisanih kot ena stavba, da niso vpisani vsi skupni prostori v stavbi, da je
več posameznih delov stavbe skupaj nepravilno vpisanih kot en posamezni del, da
posamezni deli stavbe sploh niso vpisani, in podobno.
(3) Samo odstopanja evidentiranih tlorisov in površin delov stavbe
od dejanskih se ne štejejo za odločilno neskladje med dejanskim stanjem in
stanjem v katastru stavb.
29. člen
(naroki)
(1) Sodišče opravi narok, kadar je po njegovem mnenju to
smotrno.
(2) Namesto zapisnika se lahko o naroku napravi uradni
zaznamek.
(3) Sodišče lahko zasliši udeleženca v postopku zunaj naroka,
če se mu zdi to potrebno za razjasnitev posameznih vprašanj ali pridobitev
izjave o posameznem predlogu udeleženca.
(4) Če en ali noben od udeležencev ne pride na narok ali če
na vabilo sodišča ne pride k zaslišanju, to ni ovira za nadaljnje postopanje
sodišča.
4. Odločba in pravna sredstva
30. člen
(odločba o vzpostavitvi etažne lastnine)
(1) Sodišče z odločbo o vzpostavitvi etažne lastnine:
1.     
ugotovi, da na stavbi obstoji etažna lastnina,
2.     
ugotovi pripadajoče zemljišče in druge skupne dele stavbe, ki se
vpisujejo v zemljiško knjigo,
3.     
ugotovi obstoj ali neobstoj morebitnih izvedenih pravic na skupnih delih
stavbe in njihove imetnike,
4.     
ugotovi posamezne dele stavbe in idealne deleže solastnine, ki pripadajo
njihovim vsakokratnim lastnikom na skupnih delih stavbe,
5.     
za vsak posamezni del stavbe ugotovi lastnika ter morebitne izvedene
pravice in njihove imetnike, razen v primeru vpisanega posameznega dela iz 32.
člena tega zakona, ko sodišče v odločbi povzame v zemljiško knjigo vpisanega
lastnika in v zemljiško knjigo vpisane izvedene pravice in njihove imetnike.
(2) Če iz pravnega naslova izhaja, da je bila na posameznem delu
stavbe ustanovljena izvedena pravica po pravilih o ustanovitvi izvedene pravice
na nepremičnini, ki ni vpisana v zemljiški knjigi, sodišče ugotovi njen obstoj
na takem posameznem delu po uradni dolžnosti.
(3) Če sodišče ugotovi, da imajo vsakokratni etažni lastniki stavbe
na nepremičnini, na kateri se stavba nahaja, zakonito stavbno pravico po
pravilih stvarnopravnega zakonika o več uporabnikih iste nepremičnine, z
odločbo o vzpostaviti etažne lastnine po uradni dolžnosti ugotovi njen obstoj
in jo vpiše kot splošni skupni del stavbe.
(4) Če sodišče ugotovi, da zemljiški dolg ne obstaja, s
sklepom razveljavi tudi zemljiško pismo in ga ne vrne imetniku.
31. člen
(ohranitev že vpisanih pravic)
(1) Sodišče ugotovi, da je lastnik posameznega dela stavbe,
za katerega na način, določen s tem zakonom, ni izkazan pravni temelj
pridobitve ali prenosa lastninske pravice v korist nobenega pridobitelja
posameznega dela stavbe, zemljiškoknjižni lastnik.
(2) Za hipoteko, zemljiški dolg in stvarno breme, ki so v
času učinkovanja zaznambe postopka v zemljiški knjigi vpisani na nepremičnini
kot celoti ali na nerazdeljenih delih stavbe, se z odločbo o vzpostavitvi
etažne lastnine ugotovi, da omejujejo lastninsko pravico na vseh predhodno še
ne vpisanih posameznih delih stavbe. Če je izkazano, da je bila taka pravica
ustanovljena le na določenem delu stavbe, se z odločbo o vzpostavitvi etažne
lastnine ugotovi, da omejuje lastninsko pravico le na tem delu stavbe.
(3) Za druge izvedene pravice, ki so v času učinkovanja
zaznambe postopka v zemljiški knjigi vpisane na nepremičnini kot celoti, se z
odločbo o vzpostavitvi etažne lastnine ugotovi, da omejujejo lastninsko pravico
na zemljiški parceli, ki predstavlja skupni del stavbe. Če taka pravica po
vsebini omejuje lastninsko pravico le na določenem delu stavbe, se z odločbo o
vzpostavitvi etažne lastnine ugotovi, da omejuje lastninsko pravico le na tem
delu stavbe.
(4) Ne glede na določbo drugega odstavka tega člena se
izvedena pravica, ki je bila vpisana v zemljiški knjigi na podlagi sklepa o
izvršbi ali zavarovanju, ne ugotovi na tistem posameznem delu stavbe, za
katerega pridobitelj izkaže, da je bil prvi pravni naslov pridobljen pred
dnevom, od katerega učinkuje zemljiškoknjižni vpis izvedene pravice na nepremičnini
kot celoti.
(5) V primerih iz prejšnjega odstavka se šteje, da je pravni naslov
pridobljen takrat, ko je bila listina o pravnem poslu po zakonu overjena, če je
pravni naslov odločba sodišča ali drugega državnega organa, pa glede na dan
izdaje odločbe, ki je pravni naslov.
(6) Določbe tega člena se uporabljajo tudi za pravna dejstva,
ki so vpisana v zemljiški knjigi.
32. člen
(posebno pravilo za ohranitev vpisanih pravic pri vpisanem
posameznem delu stavbe)
(1) Sodišče ne odloča o lastninski pravici imetnika na že
vpisanem posameznem delu stavbe, če ugotovi, da posamezni del dejansko obstaja.
(2) Prejšnji odstavek se uporablja tudi za izvedene pravice
in pravna dejstva, ki so vpisana pri posameznemu delu stavbe iz prejšnjega
odstavka.
33. člen
(ureditev medsebojnih razmerij med etažnimi lastniki)
(1) Pogodbena ureditev medsebojnih razmerij med etažnimi lastniki
ni predmet postopka za vzpostavitev etažne lastnine.
(2) Če po vzpostavitvi etažne lastnine po tem zakonu etažni
lastniki ne sklenejo pogodbe o medsebojnih razmerjih, lahko posamezni etažni
lastnik zahteva ureditev teh razmerij z odločbo sodišča po določbah zakona, ki
ureja nepravdni postopek, o ureditvi razmerij med solastniki.
34. člen
(izključitev izrednih pravnih sredstev)
Zoper sklep sodišča, izdan v postopku za vzpostavitev etažne
lastnine po tem zakonu, obnova postopka in revizija nista dopustni.
35. člen
(uveljavljanje zahtevkov po pravnomočnosti odločbe)
(1) Po vzpostavitvi etažne lastnine v postopku za
vzpostavitev etažne lastnine po tem zakonu lahko udeleženci in druge osebe
svoje pravice na skupnih in posameznih delih uveljavljajo v pravdi oziroma v
drugih postopkih, pri čemer odločitev sodišča v postopku za vzpostavitev etažne
lastnine ni ovira za ponovno odločanje o spornem vprašanju.
(2) Če je tožba oziroma predlog vložen v šestih mesecih od
začetka zemljiškoknjižnega postopka za zemljiškoknjižni vpis etažne lastnine na
podlagi odločbe o vzpostavitvi etažne lastnine, lahko tožeča stranka oziroma
predlagatelj pri tej nepremičnini predlaga zaznambo spora ne glede na to, ali
zatrjuje pridobitev pravice na izviren ali kakšen drug način.
5. Skrajšani postopek za določitev idealnih deležev
solastnine na skupnih delih stavbe
36. člen
(pogoji za izvedbo skrajšanega postopka)
(1) Skrajšani postopek za določitev idealnih deležev
solastnine na skupnih delih stavbe (skrajšani postopek) se lahko izvede, če gre
za stavbo z nedokončano etažno lastnino, kadar so v katastru stavb in zemljiški
knjigi stavba in vsi njeni deli že vpisani, v zemljiški knjigi pa še niso
vpisani idealni deleži solastnine na skupnih delih stavbe.
(2) Ne glede na določbe 11. člena tega zakona se začetek
skrajšanega postopka ne zaznamuje v zemljiški knjigi.
37. člen
(upravičeni predlagatelj)
Skrajšani postopek se začne na predlog vpisanega etažnega lastnika
ali skupnosti vsakokratnih etažnih lastnikov.
38. člen
(odločba)
(1) Sodišče v skrajšanem postopku z odločbo določi idealne deleže
solastnine na skupnih delih stavbe.
(2) Sodišče izda odločbo iz prejšnjega odstavka brez
predhodne izjave drugih udeležencev.
39. člen
(ugovor)
(1) Zoper odločbo o določitvi idealnih deležev solastnine na
skupnih delih stavbe lahko vpisani etažni lastniki in skupnost vsakokratnih
etažnih lastnikov pri sodišču vložijo ugovor v osmih dneh od njene vročitve.
(2) Ugovor je mogoče vložiti iz razlogov, ker niso podani
pogoji za izvedbo skrajšanega postopka iz 36. člena tega zakona, ker so podani
pogoji za spremembo vpisov v katastru stavb ali zaradi napačnega izračuna
deležev.
(3) Zoper odločbo o ugovoru je dopustna pritožba.
40. člen
(nadaljevanje postopka po pravilih postopka za vzpostavitev
etažne lastnine)
Če niso podani pogoji za izvedbo skrajšanega postopka ali če
so podani pogoji za spremembo vpisov v katastru stavb, sodišče nadaljuje
postopek za vzpostavitev etažne lastnine.
IV. POSTOPEK ZA UGOTOVITEV PRIPADAJOČEGA ZEMLJIŠČA
1. Predmet postopka
41. člen
(pogoji za začetek postopka)
Postopek za ugotovitev pripadajočega zemljišča se lahko
začne, če je bila stavba, h kateri se ugotavlja pripadajoče zemljišče, zgrajena
pred 1. januarjem 2003, in če lastnik stavbe v zemljiški knjigi še nima
vpisane lastninske pravice na njenem pripadajočem zemljišču.
2. Temeljne določbe
42. člen
(pripadajoče zemljišče)
(1) Pripadajoče zemljišče je tisto zemljišče, ki je bilo neposredno
namenjeno ali potrebno za redno rabo stavbe in je postalo last lastnika stavbe
na podlagi predpisov, veljavnih pred 1. januarjem 2003, kot so zlasti
predpisi o lastninjenju nepremičnin v družbeni lastnini ali predpisi, ki so
urejali pravila o posledicah gradnje na tujem svetu, pravila etažne lastnine in
pravila o vezanosti pravic na zemljišču na pravice na stavbi.
(2) Skupno pripadajoče zemljišče je tisto zemljišče, ki je
bilo neposredno namenjeno ali potrebno za redno rabo več stavb hkrati in je na
podlagi predpisov iz prejšnjega odstavka postalo last lastnikov teh stavb.
(3) Če ni določeno drugače, se pravila tega zakona o
pripadajočem zemljišču k posamezni stavbi smiselno uporabljajo tudi za skupno
pripadajoče zemljišče.
43. člen
(obseg pripadajočega zemljišča)
(1) Sodišče pri ugotovitvi obsega pripadajočega zemljišča
upošteva zlasti:
1.     
katero zemljišče je bilo kot neposredno namenjeno ali potrebno za redno
rabo stavbe načrtovano v prostorskih aktih ali določeno v upravnih dovoljenjih,
na podlagi katerih je bila stavba zgrajena, ali opredeljeno v posamičnih
pravnih aktih, na podlagi katerih je potekal pravni promet s stavbo ali njenimi
deli, skupaj s spremljajočo dokumentacijo, kot na primer projektne rešitve,
investicijska dokumentacija, obračuni pogodbene cene, zapisniki o ugotovitvi
vrednosti stanovanj in podobno,
2.     
katero zemljišče je v razmerju do stavbe predstavljalo dostopne poti,
dovoze, parkirne prostore, prostore za smetnjake, prostore za igro in počitek,
zelenice, zemljišče pod atriji in podobno,
3.     
preteklo redno rabo zemljišča in
4.     
merila in pogoje iz prostorskih aktov, ki so veljali od izgradnje stavbe
pa do pridobitve lastninske pravice lastnika stavbe na pripadajočem zemljišču.
(2) Če se z uporabo meril po prejšnjem odstavku ne dokaže drugače,
se za pripadajoče zemljišče šteje tisto zemljišče, ki je bilo z upravno odločbo
določeno kot funkcionalno zemljišče ali gradbena parcela stavbe.
(3) V primeru, ko ni mogoče zanesljivo ugotoviti, ali je
določen del zemljišča pripadajoče zemljišče ene stavbe ali skupno pripadajoče
zemljišče več stavb, sodišče sporni prostor razdeli po prostem preudarku. Pri
tem pravično oceni zlasti predloge udeležencev, prostorsko pogojenost in
funkcionalno povezanost zemljišča s posamezno stavbo.
44. člen
(lastninska pravica na pripadajočem zemljišču)
(1) Če ni dokazano drugače, se šteje, da je zemljišče, ki ga
sodišče ugotovi po določbah prejšnjega člena, last lastnika stavbe.
(2) Če ni dokazano drugače, se šteje, da je s prehodom
lastninske pravice na stavbi na pridobitelja prešla tudi lastninska pravica na
pripadajočem zemljišču take stavbe.
(3) V postopku za ugotovitev pripadajočega zemljišča se
ugotavlja tudi, ali je lastninska pravica lastnika stavbe na pripadajočem
zemljišču ali na delu pripadajočega zemljišča prenehala, če je zemljiškoknjižni
lastnik ali druga oseba lastninsko pravico na njem pridobila na podlagi pravil,
ki varujejo dobrovernega pravno poslovnega pridobitelja lastninske pravice na
nepremičnini, na podlagi zakona ali na podlagi odločbe državnega organa.
(4) V postopku za ugotovitev pripadajočega zemljišča sodišče
ne posega v pravice oseb, ki so na takih zemljiščih pridobile pravice na
podlagi pravil, ki varujejo dobrovernega pravno poslovnega pridobitelja
pravice, na podlagi zakona ali na podlagi odločbe državnega organa, razen če so
izpolnjeni pogoji za ustanovitev odkupne pravice na podlagi tega zakona ali v
primeru, če med udeleženci ni spora o neobstoju ali omejitvi njihove pravice.
45. člen
(ugotovitev obstoja stavbne pravice)
(1) V postopku za ugotovitev pripadajočega zemljišča se lahko
zahteva tudi ugotovitev obstoja zakonite stavbne pravice, ki jo je lastnik
stavbe pridobil po določbah stvarnopravnega zakonika o več uporabnikih iste
nepremičnine.
(2) Pri ugotavljanju obsega zemljišča, na katerem obstoji
stavbna pravica, se smiselno uporabljajo določbe tega zakona o obsegu
pripadajočega zemljišča.
3. Potek postopka
46. člen
(upravičeni predlagatelj)
Postopek za ugotovitev pripadajočega zemljišča se lahko začne
na predlog:
1.     
osebe, ki ima v zemljiški knjigi vpisano lastninsko pravico na stavbi, h
kateri se ugotavlja pripadajoče zemljišče, ali na njenem posameznem delu
oziroma na zemljiški parceli, na kateri stavba stoji, če stavba ni vpisana v
zemljiški knjigi (zemljiškoknjižni lastnik stavbe),
2.     
osebe, ki ob smiselni uporabi določb tega zakona o pravnih naslovih
izkazuje pravni temelj pridobitve ali prenosa lastninske pravice na stavbi, h
kateri se ugotavlja pripadajoče zemljišče, ali na njenem posameznem delu
(pridobitelj stavbe),
3.     
skupnosti vsakokratnih etažnih lastnikov stavbe, h kateri se ugotavlja
pripadajoče zemljišče,
4.     
zemljiškoknjižnega lastnika zemljišča, ki bi lahko bilo pripadajoče
zemljišče k stavbi (zemljiškoknjižni lastnik zemljišča), če izkaže pravni
interes,
5.     
občine, na območju katere je stavba, če verjetno izkaže javni interes.
47. člen
(zahtevki v postopku za ugotovitev pripadajočega zemljišča)
(1) V predlogu mora predlagatelj zahtevati ugotovitev obsega
pripadajočega zemljišča k stavbi in imetnika lastninske pravice na njem.
(2) Zemljiškoknjižni lastnik stavbe, pridobitelj stavbe ali
skupnost vsakokratnih etažnih lastnikov stavbe lahko v postopku zahtevajo tudi
ugotovitev, da ne obstojijo zemljiškoknjižno vpisane stvarne ali obligacijske
pravice na njenem pripadajočem zemljišču.
(3) Imetnik obstoječe stvarne ali obligacijske pravice na
pripadajočem zemljišču, ki še ni zemljiškoknjižno vpisana, lahko v postopku
zahteva, da se ugotovi njen obstoj.
(4) Občina, na območju katere je stavba, lahko zaradi
varovanja javnega interesa, ki ga mora verjetno izkazati, v postopku uveljavlja
vse zahtevke, ki jih lahko uveljavljajo udeleženci po tem členu.
48. člen
(udeleženci postopka)
(1) Udeleženci postopka za ugotovitev pripadajočega zemljišča
so:
1.     
predlagatelj,
2.     
zemljiškoknjižni lastnik stavbe, h kateri se ugotavlja pripadajoče
zemljišče, če stavba po podatkih zemljiške knjige ni v etažni lastnini,
3.     
skupnost vsakokratnih etažnih lastnikov stavbe, h kateri se ugotavlja
pripadajoče zemljišče,
4.     
vpisani etažni lastniki stavbe, h kateri se ugotavlja pripadajoče zemljišče,
če je stavba po podatkih zemljiške knjige v etažni lastnini in niso podani
pogoji za udeležbo skupnosti vsakokratnih etažnih lastnikov, in
5.     
zemljiškoknjižni lastnik zemljišča.
(2) Če sodišče po začetku postopka ugotovi, da bi lahko bilo
zemljišče, ki je predmet postopka, skupno pripadajoče zemljišče ali pripadajoče
zemljišče druge stavbe, katere zemljiškoknjižni lastnik še ni udeleženec
postopka, ob smiselni uporabi 5. člena tega zakona odloči, da se bo postopka
kot udeleženec udeleževal tudi zemljiškoknjižni lastnik te stavbe.
(3) Imetnik stvarne ali obligacijske pravice, ki je vpisana v
zemljiški knjigi, je udeleženec postopka za ugotovitev pripadajočega zemljišča,
če posamezni udeleženec zahteva, da se ugotovi, da taka pravica ne obstoji na
pripadajočem zemljišču, ali če v postopku prijavi svojo udeležbo.
(4) Do izdaje odločbe o ugotovitvi pripadajočega zemljišča lahko
prijavijo udeležbo v postopku za ugotovitev pripadajočega zemljišča vsak
pridobitelj stavbe, imetnik stvarne ali obligacijske pravice na njem, ki
zahteva ugotovitev njenega obstoja, in druge osebe, ki izkažejo pravni interes
v postopku.
(5) Občina, na območju katere je stavba, lahko zaradi
varovanja javnega interesa v postopku prijavi udeležbo, če verjetno izkaže
obstoj javnega interesa.
49. člen
(predhodna vprašanja)
V postopku za ugotovitev pripadajočega zemljišča se za
obravnavanje predhodnih vprašanj določbe zakona, ki ureja nepravdni postopek,
ne uporabljajo.
4. Odločba in pravna sredstva
50. člen
(odločba)
(1) Sodišče z odločbo o ugotovitvi pripadajočega zemljišča ugotovi
obseg pripadajočega zemljišča stavbe in obstoj lastninske pravice lastnika
stavbe na njem.
(2) Sodišče odloči o zahtevku za ugotovitev obstoja oziroma neobstoja
stvarne ali obligacijske pravice na pripadajočem zemljišču, če med udeleženci
ni spora o njihovem obstoju ali o odločilnih dejstvih, sicer pa nepravdni
postopek v delu, ki se nanaša na ugotovitev obstoja oziroma neobstoja stvarne
ali obligacijske pravice na pripadajočem zemljišču, ustavi in odloči, da se nadaljuje
po pravilih pravdnega postopka.
51. člen
(revizija)
Zoper pravnomočno odločbo sodišča o ugotovitvi pripadajočega zemljišča,
izdano na drugi stopnji, je mogoče vložiti revizijo na način in pod pogoji, kot
jih določa zakon, ki ureja pravdni postopek.
5. Posebne določbe
52. člen
(s konstitutivno odločbo pridobljena lastninska pravica na
pripadajočem zemljišču)
(1) Če je bila na pripadajočem zemljišču stavbe s pravnomočno
upravno odločbo o denacionalizaciji vzpostavljena lastninska pravica v korist
denacionalizacijskega upravičenca, sodišče v postopku za ugotovitev
pripadajočega zemljišča z delno odločbo ugotovi obseg pripadajočega zemljišča,
udeležence postopka napoti, da začnejo postopek za izrek ničnosti pravnomočne
upravne odločbe, postopek glede ugotovitve pravic na takem zemljišču pa
prekine. Pri tem se smiselno uporabljajo določbe zakona, ki ureja nepravdni
postopek, o prekinitvi postopka zaradi rešitve predhodnega vprašanja.
(2) Določba prejšnjega odstavka se smiselno uporablja tudi za
druge primere konstitutivnih pravnomočnih odločb državnih organov, s katerimi
je bila na pripadajočem zemljišču vzpostavljena lastninska ali druga stvarna
pravica, katere obstoj je predhodno vprašanje v postopku za ugotovitev
pripadajočega zemljišča, če je take odločbe mogoče izpodbijati z izrednimi
pravnimi sredstvi.
(3) Oseba, v korist katere je bila s konstitutivno odločbo iz
tega člena vzpostavljena lastninska pravica na pripadajočem zemljišču stavbe,
je udeleženec postopka za določitev pripadajočega zemljišča.
53. člen
(odkupna pravica)
(1) Sodišče lahko v postopku za ugotovitev pripadajočega zemljišča
na pripadajočem zemljišču stavbe ali njegovem delu na zahtevo upravičenca
ustanovi odkupno pravico:
1.     
v korist vsakokratnega lastnika stavbe, če je lastninska pravica
lastnika stavbe na pripadajočem zemljišču naknadno prenehala,
2.     
v korist graditelja, ki je na takem zemljišču izvedel gradnjo, in je v
postopku za ugotovitev pripadajočega zemljišča nastopal kot zemljiškoknjižni
lastnik zemljišča, če je pripadajoče zemljišče v lasti lastnika stavbe.
(2) Pri odločitvi o ustanovitvi odkupne pravice sodišče
upošteva vse okoliščine primera, zlasti pa upravičene interese udeležencev,
potrebnost zemljišča za redno rabo stavbe, zakonitost gradnje, opredelitev
zemljišča v prostorskih aktih v času odločanja sodišča, škodo, ki bi nastala
udeležencem, dobro vero in skrbnost udeležencev, pretečen čas od prenehanja lastninske
pravice ter preteklo rabo pripadajočega zemljišča.
(3) Sodišče glede na vse okoliščine primera določi rok za uveljavitev
odkupne pravice, ki ne sme biti krajši od enega leta in ne daljši od treh let.
(4) Če se zahteva ustanovitev odkupne pravice v korist
vsakokratnih etažnih lastnikov stavbe ali če je stavba v lasti več oseb,
udeleženec, ki zahteva ustanovitev odkupne pravice, ne rabi soglasja drugih
etažnih lastnikov oziroma solastnikov stavbe, uveljavitev ustanovljene odkupne
pravice pa je posel upravljanja, ki presega redno upravljanje stavbe.
(5) Če odkupni upravičenec in odkupni zavezanec naknadno ne
dosežeta soglasja o ceni in drugih pogodbenih pogojih, sodišče na zahtevo
upravičenca odloči o uveljavitvi odkupne pravice v nepravdnem postopku, pri
čemer ceno in druge pogodbene pogoje določi glede na prevladujoče razmere na
trgu. V takem nepravdnem postopku se smiselno uporabljajo pravila postopka za
ugotovitev pripadajočega zemljišča.
(6) Za vpis odkupne pravice se smiselno uporabljajo določbe zakona,
ki ureja zemljiško knjigo, glede vpisa odkupne pravice, pridobljene na podlagi
pravnega posla.
54. člen
(razglašeno javno dobro na pripadajočem zemljišču)
Organ, ki je izdal upravno odločbo, s katero je bilo
razglašeno javno dobro na podlagi zakona, ki omogoča razglasitev javnega dobra
na nepremičninah v lasti države ali lokalne skupnosti, po uradni dolžnosti ali
na zahtevo osebe, ki izkaže pravni interes, razveljavi tako odločbo v delu, ki
se nanaša na razglasitev javnega dobra na zemljišču, za katerega je bilo v
postopku za ugotovitev pripadajočega zemljišča po tem zakonu ugotovljeno, da je
pripadajoče zemljišče stavbe ali skupno pripadajoče zemljišče več stavb.
55. člen
(razdelitev skupnega pripadajočega zemljišča)
(1) Skupna lastnina vsakokratnih lastnikov stavb na skupnem pripadajočem
zemljišču se lahko v celoti ali deloma razdeli tako, da se v korist posamezne
stavbe določi njeno pripadajoče zemljišče.
(2) Če se lastniki stavb o tem ne morejo sporazumeti ne v
postopku za ugotovitev pripadajočega zemljišča ne pozneje, na predlog lastnika
stavbe o delitvi odloči sodišče v nepravdnem postopku.
(3) Soglasje skupnih lastnikov, solastnikov oziroma etažnih lastnikov
posamezne stavbe z delitvijo je posel, ki presega redno upravljanje stavbe.
(4) Pri razdelitvi skupnega pripadajočega zemljišča sodišče smiselno
upošteva merila iz 43. člena tega zakona, razdelitve pa deloma ali v celoti ne
dopusti, če ugotovi, da bi se s tem onemogočila ali pretežno omejila redna raba
posamezne stavbe.
(5) V nepravdnem postopku za razdelitev skupnega
pripadajočega zemljišča se smiselno uporabljajo pravila postopka za ugotovitev
pripadajočega zemljišča.
56. člen
(negativni ugotovitveni zahtevek)
(1) Zemljiškoknjižni lastnik zemljišča lahko s predlogom
zahteva, da se ugotovi, da določeno zemljišče ni pripadajoče zemljišče, če o
tem še ni bilo pravnomočno odločeno, če za tako zemljišče še ne teče postopek
za ugotovitev pripadajočega zemljišča in če za to izkaže pravni interes.
(2) V primerih iz prejšnjega odstavka sodišče
zemljiškoknjižnemu lastniku stavbe in občini določi rok šest mesecev, v katerem
lahko začnejo postopek za ugotovitev pripadajočega zemljišča, in jih opozori na
posledice, če tega ne bodo storili, o tem pa opravi tudi dodatno obveščanje v
stavbi ob smiselni uporabi določb 10. člena tega zakona. Če za stavbo poteka
postopek za vzpostavitev etažne lastnine po tem zakonu, se o tem po uradni
dolžnosti obvestijo tudi vsi udeleženci takega postopka.
(3) Če je v roku iz prejšnjega odstavka vložen predlog za
ugotovitev pripadajočega zemljišča, se postopek nadaljuje kot postopek za
ugotovitev pripadajočega zemljišča.
(4) Če v roku iz drugega odstavka tega člena ni vložen
predlog za ugotovitev pripadajočega zemljišča, sodišče ob smiselni uporabi
določb zakona, ki ureja pravdni postopek, o zamudni sodbi, brez nadaljnjega
obravnavanja z odločbo ugotovi, da zemljišče iz predloga po prvem odstavku tega
člena ni pripadajoče zemljišče stavbe. Na zahtevo zemljiškoknjižnega lastnika
enako ravna sodišče v primeru, če so naknadno podani pogoji za ustavitev
postopka ali zavrženje predloga iz drugega odstavka tega člena, o čemer mora
predhodno opozoriti vse udeležence postopka.
V. PREHODNE IN KONČNE DOLOČBE
57. člen
(nadaljevanje začetih postopkov)
(1) Postopki, v katerih je bil predlog za vzpostavitev etažne
lastnine na stavbi, na kateri je nastala etažna lastnina pred 1. januarjem
2003, oziroma predlog za določitev pripadajočega zemljišča k stavbi, zgrajeni
pred 1. januarjem 2003, vložen pred uveljavitvijo tega zakona, se
nadaljujejo in dokončajo po določbah tega zakona, če ni v tem zakonu določeno
drugače.
(2) Če so izpolnjeni pogoji iz 4. člena tega zakona, postane v
postopkih iz prejšnjega odstavka skupnost vsakokratnih etažnih lastnikov
udeleženec postopka z dnem uveljavitve tega zakona namesto etažnih lastnikov
oziroma pridobiteljev posameznih delov stavbe, razen tistih, ki so pred
uveljavitvijo tega zakona vložili predlog ali prijavili samostojno udeležbo v
postopku.
(3) Če je bila pred uveljavitvijo tega zakona na prvi stopnji
izdana odločba, s katero se je postopek pred sodiščem prve stopnje končal, se v
nadaljnjih postopkih uporabljajo določbe tega zakona, razen določbe prejšnjega
odstavka in 4., 6., 9. ter 10. člena tega zakona. Če je po uveljavitvi tega
zakona odločba prve stopnje razveljavljena, se postopek nadaljuje po določbah
tega zakona.
(4) O zahtevi za ustanovitev odkupne pravice po 53. čČlenu
tega zakona na pripadajočem zemljišču stavbe, zgrajene pred 1. januarjem
2003, o katerem je sodišče prve stopnje že odločilo v postopku za določitev
pripadajočega zemljišča pred uveljavitvijo tega zakona, sodišče odloči z
dopolnilno odločbo.
(5) Zahteva za izdajo dopolnilne odločbe iz prejšnjega
odstavka se lahko poda v šestih mesecih od pravnomočno končanega postopka, če
je bil ta pravnomočno končan že pred uveljavitvijo tega zakona, pa v šestih
mesecih od uveljavitve tega zakona.
58. člen
(nadaljnja uporaba)
V primerih, v katerih je bil predlog za vzpostavitev etažne
lastnine na stavbi, na kateri ni nastala etažna lastnina pred 1. januarjem
2003, vložen pred uveljavitvijo tega zakona, se uporabljajo določbe Zakona o
vzpostavitvi etažne lastnine na predlog pridobitelja posameznega dela stavbe in
o določanju pripadajočega zemljišča k stavbi (Uradni list RS, št. 45/08 in
59/11).
59. člen
(prenehanje veljavnosti)
Z dnem uveljavitve tega zakona preneha veljati Zakon o
vzpostavitvi etažne lastnine na predlog pridobitelja posameznega dela stavbe in
o določanju pripadajočega zemljišča k stavbi (Uradni list RS, št. 45/08 in
59/11).
60. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 720-01/17-10/19
Ljubljana, dne 22. junija 2017
EPA 1926-VII
Državni zbor
Republike Slovenije
dr. Milan Brglez l.r.
Predsednik