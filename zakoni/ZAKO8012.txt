1. člen
(1) Republika Slovenija daje poroštvo za obveznosti družbe
2TDK, Družbe za razvoj projekta, d.o.o. (v nadaljnjem besedilu: družba 2TDK
d.o.o.), iz naslova najetih kreditov oziroma izdanih dolžniških vrednostnih
papirjev za financiranje izgradnje drugega tira železniške proge Divača−Koper.
(2) Republika Slovenija daje poroštvo iz prejšnjega odstavka
do skupne višine 417 milijonov eurov glavnic kreditov ali izdanih dolžniških
vrednostnih papirjev in za pripadajoče obresti.
2. člen
(1) Republika Slovenija daje poroštvo za obveznosti Družbe za
avtoceste v Republiki Sloveniji d.d. (v nadaljnjem besedilu: družba DARS d.d.)
iz naslova najetih kreditov oziroma izdanih dolžniških vrednostnih papirjev za
financiranje dela 3. razvojne osi.
(2) Republika Slovenija daje poroštvo iz prejšnjega odstavka
do skupne višine 360 milijonov eurov glavnic kreditov ali izdanih dolžniških
vrednostnih papirjev in za pripadajoče obresti.
3. člen
(1) Republika Slovenija daje poroštvo iz 1. člena tega zakona
pod naslednjimi pogoji:
-       
sredstva se lahko črpajo v več obrokih do pridobitve uporabnega
dovoljenja,
-       
rok odplačila je največ 37 let in najmanj 15 let od dneva sklenitve
posamezne kreditne pogodbe ali dneva izdaje posameznega dolžniškega
vrednostnega papirja,
-       
ne glede na prejšnjo alinejo je v primeru refinanciranja obstoječih
obveznosti s poroštvom, izdanim po tem zakonu, rok odplačila lahko krajši od 15
let,
-       
končna zapadlost kreditov ali dolžniških vrednostnih papirjev ne sme
biti daljša kot do 31. decembra 2063,
-       
stroški, povezani z najemom kredita, ne smejo presegati 0,5 odstotka
vrednosti glavnice kredita,
-       
stroški organizacije izdaje dolžniških vrednostnih papirjev ne smejo
presegati 1 odstotka nominalne vrednosti izdaje,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
donosi na dolžniške vrednostne papirje družbe 2TDK d.o.o. morajo biti
primerljivi z donosi državnih vrednostnih papirjev primerljive ročnosti,
povečani za pribitek.
(2) Obveznosti družbe 2TDK d.o.o. iz najetih kreditov z
ročnostjo do 20 let, zavarovanih s poroštvom po tem zakonu, se lahko
refinancirajo z državnim poroštvom po tem zakonu, če se izpostavljenost
Republike Slovenije ob refinanciranju ne poveča.
(3) Republika Slovenija daje poroštvo iz 2. člena tega zakona
pod naslednjimi pogoji:
-       
sredstva se lahko črpajo v več obrokih, največ do leta 2030,
-       
ne glede na prejšnjo alinejo se lahko v primeru refinanciranja
obstoječih obveznosti nastalih s poroštvom, izdanim po tem zakonu, sredstva
črpajo v več obrokih največ do 31. decembra 2055,
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja,
-       
končna zapadlost kreditov ali dolžniških vrednostnih papirjev ne sme
biti daljša od 3. decembra 2060,
-       
stroški, povezani z najetjem kredita ne smejo presegati 0,5 odstotka
vrednosti glavnice posameznega kredita,
-       
stroški organizacije izdaje dolžniških vrednostnih papirjev ne smejo
presegati 1 odstotka nominalne vrednosti izdaje,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
donosi na dolžniške vrednostne papirje družbe DARS d.d. morajo biti
primerljivi z donosi državnih vrednostnih papirjev primerljive ročnosti,
povečani za pribitek.
(4) Obveznosti družbe DARS d.d. iz najetih kreditov,
zavarovanih s poroštvom po tem zakonu, se lahko refinancirajo z državnim
poroštvom po tem zakonu, če se izpostavljenost Republike Slovenije ob
refinanciranju ne poveča.
4. člen
(1) Sredstva kreditov oziroma dolžniških vrednostnih papirjev
iz 1. člena tega zakona bodo namenjena za financiranje gradnje javne železniške
infrastrukture, grajene na podlagi gradbenega dovoljenja št. 35105/118/2011/162
1093-05 z dne 31. 3. 2016, vključno z vsemi morebitnimi poznejšimi obnovitvami,
posodobitvami ali dograditvami na isti progi.
(2) Sredstva kreditov oziroma dolžniških vrednostnih papirjev
iz 2. člena tega zakona bodo namenjena za financiranje izgradnje novega odseka
na 3. razvojni osi sever (odsek 2: Velenje jug−Slovenj Gradec jug) in novega
odseka na 3. razvojni osi jug (odsek 1: Novo mesto vzhod−Osredek, 1. in 2.
etapa).
5. člen
(1) Če družba 2TDK d.o.o. ne bo poravnala obveznosti iz
naslova najetih kreditov, za katere je Republika Slovenije dala poroštvo po tem
zakonu, bo Republika Slovenija namesto družbe 2TDK d.o.o. na podlagi
predhodnega pisnega poziva kreditodajalca ali drugega upravičenca brezpogojno,
nepreklicno in na prvi poziv poravnala zapadlo obveznost.
(2) Če družba DARS d.d. ne bo poravnala obveznosti iz naslova
najetih kreditov, za katere je Republika Slovenije dala poroštvo po tem zakonu,
bo Republika Slovenija namesto družbe DARS d.d. na podlagi predhodnega pisnega
poziva kreditodajalca ali drugega upravičenca brezpogojno, nepreklicno in na
prvi poziv poravnala zapadlo obveznost.
6. člen
(1) Če družba 2TDK d.o.o. ne bo sposobna poravnati obveznosti
iz naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija namesto družbe
2TDK d.o.o. na podlagi njenega predhodnega pisnega obvestila poroku na dan
zapadlosti posamezne obveznosti brezpogojno in nepreklicno poravnala zapadlo
obveznost zakonitemu imetniku dolžniškega vrednostnega papirja ali drugemu
upravičencu.
(2) Če družba 2TDK d.o.o. ne bo poravnala obveznosti iz
naslova izdanih dolžniških papirjev, za katere je Republika Slovenija dala
poroštvo po tem zakonu, in ne bo predhodno pisno obvestila poroka, da ne bo
sposobna poravnati obveznosti, bo Republika Slovenija namesto družbe 2TDK
d.o.o. na podlagi predhodnega pisnega poziva zakonitega imetnika dolžniškega
vrednostnega papirja ali drugega upravičenca brezpogojno in nepreklicno
poravnala zapadlo obveznost zakonitemu imetniku dolžniškega vrednostnega
papirja ali drugemu upravičencu.
(3) Če družba DARS d.d. ne bo sposobna poravnati obveznosti
iz naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija namesto družbe
DARS d.d. na podlagi njenega predhodnega pisnega obvestila poroku na dan
zapadlosti posamezne obveznosti brezpogojno in nepreklicno poravnala zapadlo
obveznost zakonitemu imetniku dolžniškega vrednostnega papirja ali drugemu
upravičencu.
(4) Če družba DARS d.d. ne bo poravnala obveznosti iz naslova
izdanih dolžniških vrednostnih papirjev, za katere je Republika Slovenija dala
poroštvo po tem zakonu, in ne bo predhodno pisno obvestila poroka, da ne bo
sposobna poravnati obveznosti, bo Republika Slovenija namesto družbe DARS d.d.
na podlagi predhodnega pisnega poziva zakonitega imetnika dolžniškega
vrednostnega papirja ali drugega upravičenca brezpogojno in nepreklicno
poravnala zapadlo obveznost zakonitemu imetniku dolžniškega vrednostnega papirja
ali drugemu upravičencu.
(5) Republika Slovenija in družba 2TDK d.o.o. oziroma družba
DARS d.d. podrobneje opredelita način in vsebino obvestila iz prvega oziroma
tretjega odstavka tega člena s pogodbo iz prvega odstavka 10. člena tega
zakona.
7. člen
Sredstva za poravnavo poroštvenih obveznosti po tem zakonu se
zagotovijo v proračunu Republike Slovenije.
8. člen
(1) Obseg izdajanja poroštev Republike Slovenije po tem
zakonu se zmanjšuje z vsakokratnim zneskom najetega kredita oziroma izdanih
dolžniških vrednostnih papirjev, za katerega bo dano poroštvo Republike
Slovenije, razen če je poroštvo izdano za najeti kredit ali izdajo dolžniških
vrednostnih papirjev za refinanciranje dolga s poroštvom, ki je bilo izdano na
podlagi tega zakona.
(2) Obseg izdajanja poroštev po tem zakonu se všteva v kvoto
izdajanja poroštev države, ki jo za posamezno leto določa zakon, ki ureja
izvrševanje državnega proračuna, razen če je poroštvo izdano za najeti kredit
ali izdajo dolžniških vrednostnih papirjev za refinanciranje dolga s poroštvom,
ki je bilo izdano na podlagi tega zakona.
9. člen
(1) V primeru zadolžitve s krediti sklene pogodbo o poroštvu
s kreditodajalci v imenu in za račun Republike Slovenije ministrica ali
minister (v nadaljnjem besedilu: minister), pristojen za finance, ali oseba, ki
jo za to pooblasti Vlada Republike Slovenije (v nadaljnjem besedilu: vlada).
(2) V primeru zadolžitve z izdajo dolžniških vrednostnih
papirjev izda poroštveno izjavo v imenu in za račun Republike Slovenije
minister, pristojen za finance, ali oseba, ki jo za to pooblasti vlada.
10. člen
(1) Najpozneje ob sklenitvi poroštvene pogodbe oziroma izdaji
poroštvene izjave skleneta družba 2TDK d.o.o. oziroma
družba DARS d.d. ter v imenu in za
račun Republike Slovenije minister, pristojen za finance, ali oseba, ki jo za
to pooblasti vlada, pogodbo, s katero uredita način zavarovanja poroštva
Republike Slovenije.
(2) Če Republika Slovenija izpolni
poroštveno obveznost po tem zakonu, pridobi pravico do regresiranja izplačanih
zneskov skupaj z vsemi stroški, ki so v zvezi s tem nastali. Poroštvo se
zavaruje z menicami.
11. člen
(1) Za izvajanje tega zakona in vseh pravic ter obveznosti
Republike Slovenije, ki iz njega izhajajo, skrbi ministrstvo, pristojno za
finance.
(2) Ne glede na prejšnji odstavek izvaja nadzor nad namensko
porabo sredstev, za katera se daje poroštvo s tem zakonom, ministrstvo,
pristojno za infrastrukturo.
KONČNA DOLOČBA
12. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/19-3/25
Ljubljana, dne 18. decembra 2019
EPA 828-VIII
Državni zbor
Republike Slovenije
Tina Heferle
podpredsednica