1. člen
(vsebina zakona)
Ta zakon ureja davek na dobitke pri klasičnih igrah na srečo
(v nadaljnjem besedilu: davek na dobitke).
2. člen
(predmet obdavčitve)
(1) Z davkom na dobitke je obdavčen vsak dobitek, ki je bil
pridobljen pri klasičnih igrah na srečo, kot jih določa zakon, ki ureja igre na
srečo. 
(2) Za dobitek po tem zakonu se šteje vsako izplačilo
dobitka, ne glede na obliko, v kateri je bil izplačan. 
(3) Za potrebe tega zakona se šteje, da je dobitek pridobljen
na dan, ko je izplačan ali kako drugače dan na razpolago dobitniku ali
dobitnici (v nadaljnjem besedilu: dobitnik). 
(4) Ne glede na prvi do tretji odstavek tega člena se dobitek
od klasičnih iger na srečo ne obdavči po tem zakonu, če je vrednost dobitka
manjša od 300 eurov.
3. člen
(davčni zavezanec in plačnik davka)
(1) Zavezanec ali zavezanka za plačilo davka na dobitke (v
nadaljnjem besedilu: davčni zavezanec) je dobitnik, ki v skladu z zakonom, ki
ureja igre na srečo, pri klasičnih igrah na srečo pridobi dobitek. 
(2) Plačnik davka na dobitke je prireditelj klasične igre na
srečo.
4. člen
(pripadnost davka)
(1) Prihodek od davka na dobitke pripada proračunu občine, v
kateri ima davčni zavezanec stalno prebivališče. 
(2) Če davčni zavezanec nima stalnega prebivališča v
Republiki Sloveniji, pripada prihodek od davka na dobitke proračunu občine, v
kateri ima začasno prebivališče. 
(3) Če davčni zavezanec nima niti začasnega prebivališča v Republiki
Sloveniji, pripada prihodek od davka na dobitke proračunu občine, v kateri ima
sedež prireditelj igre na srečo.
5. člen
(davčna osnova)
(1) Davčna osnova je vrednost pridobljenega dobitka. 
(2) Če je dobitek stvar, storitev ali pravica, je za namene
tega zakona vrednost pridobljenega dobitka njegova tržna vrednost, povečana s
koeficientom davčnega odtegljaja, ki znaša 1,1765.
6. člen
(davčna stopnja)
Davek na dobitke se plača po stopnji 15% od davčne osnove.
7. člen
(obračun in plačevanje davka od dobitkov)
(1) Davek na dobitke izračuna, odtegne in plača prireditelj
klasične igre na srečo z davčnim odtegljajem, ki se šteje kot dokončen davek. 
(2) Davek na dobitke izračuna in odtegne od vsakega
posameznega dobitka prireditelj klasične igre na srečo na dan izplačila
dobitka, plača pa najpozneje prvi delovni dan po izplačilu dobitka. 
(3) Prireditelj klasične igre na srečo mora izračunati davek
na dobitke v obračunu davčnega odtegljaja, ki ga predloži davčnemu organu
najpozneje prvi delovni dan po izplačilu dobitka. 
(4) Prireditelj klasične igre na srečo mora ob izplačilu
dobitka predložiti davčnemu zavezancu podatke o odtegnjenem davčnem odtegljaju
ter druge podatke, ki vplivajo na višino davčnega odtegljaja.
8. člen
(kazenske določbe)
(1) Z globo od 1600 do 41.000 eurov se kaznuje za prekršek
prireditelj klasične igre na srečo, če: 
1.     
kot plačnik davka ne izračuna, odtegne ali ne plača davčnega odtegljaja
za davčnega zavezanca (drugi odstavek 7. člena); 
2.     
ne predloži obračuna davčnega odtegljaja ali ne predloži obračuna
davčnega odtegljaja na predpisan način oziroma v predpisanih rokih (tretji
odstavek 7. člena); 
3.     
ne predloži podatkov iz obračuna davčnega odtegljaja o odtegnjenem in
plačanem davčnem odtegljaju ter drugih podatkov, ki vplivajo na višino davčnega
odtegljaja davčnemu zavezancu (četrti odstavek 7. člena). 
(2) Z globo od 400 do 4100 eurov se za prekrške iz prejšnjega
odstavka kaznuje odgovorna oseba prireditelja igre na srečo.
9. člen
(uporaba drugih predpisov)
Za vsa vprašanja postopka in pristojnosti davčnega organa, ki
niso določena s tem zakonom, se uporabljata zakon, ki ureja davčni postopek, in
zakon, ki ureja davčno službo.
10. člen
(natančnejši predpisi)
Minister ali ministrica (v nadaljnjem besedilu: minister),
pristojen za finance, predpiše obrazec za obračun davčnega odtegljaja v treh
mesecih od uveljavitve tega zakona. Minister lahko predpiše podrobnejše
predpise za izvajanje tega zakona, še posebej glede predmeta obdavčitve in
davčne osnove.
11. člen
(prenehanje veljavnosti predpisov)
(1) Z dnem uveljavitve tega zakona prenehajo veljati: 
1.     
167. do 171. člen Zakona o davkih občanov (Uradni list SRS, št. 36/88 in
8/89, ter Uradni list RS, št. 48/90, 8/91, 7/93, 18/96 – ZDavP, 91/98 –
ZDavP-C, 117/06 – ZDVP, 117/06 – ZDDD); 
2.     
388. člen Zakona o davčnem postopku (Uradni list RS, št. 117/06); 
3.     
Pravilnik o obrazcu za obračun davčnega odtegljaja davka na dobitke od
klasičnih iger na srečo (Uradni list RS, št. 138/06); 
4.     
Pravilnik o merilih za razporejanje davka na dobitke od klasičnih iger
na srečo in davka od premoženja (Uradni list RS, št. 45/07) v delu, ki se
nanaša na davek na dobitke od klasičnih iger na srečo. 
(2) Predpis iz 3. točke prejšnjega odstavka se uporablja do
uveljavitve novega pravilnika iz 10. člena tega zakona.
12. člen
(veljavnost zakona)
Ta zakon začne veljati petnajsti dan po objavi v Uradnem
listu Republike Slovenije.
Št. 434-02/07-20/1
Ljubljana, dne 27. februarja 2008
EPA 1799-IV
Predsednik 
Državnega zbora 
Republike Slovenije 
France Cukjati, dr. med., l.r.