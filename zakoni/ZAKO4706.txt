1. člen
(vsebina zakona)
Ta zakon ureja davek na vodna plovila (v nadaljnjem besedilu:
davek od plovil).
2. člen
(predmet obdavčitve)
Davek od plovil se plačuje od:
-       
plovil daljših od petih metrov, ki so vpisana v evidencah,
vzpostavljenih na podlagi zakonov, ki urejajo plovbo po morju in celinskih
vodah, (v nadaljnjem besedilu: evidence plovil), razen plovil v gradnji,
-       
plovil daljših od petih metrov, katerih lastniki oziroma lastnice (v
nadaljnjem besedilu: lastniki) so rezidenti Republike Slovenije in izpolnjujejo
tehnične pogoje za vpis v evidence plovil iz prejšnje alineje, vendar v njih
niso vpisana ter
-       
plovil daljših od petih metrov, katerih lastniki so rezidenti Republike
Slovenije in izpolnjujejo tehnične pogoje za vpis v evidence plovil iz prve
alineje tega člena, vendar v njih niso vpisana, ker so registrirana v tujini.
3. člen
(pripadnost davka)
(1) Prihodki od davka od plovil po tem zakonu, katerih
lastniki so rezidenti Republike Slovenije, pripadajo občini glede na stalno ali
začasno prebivališče oziroma sedež zavezanca oziroma zavezanke za davek od
plovil (v nadaljnjem besedilu: davčni zavezanec).
(2) Prihodki od davka od plovil po tem zakonu, katerih
lastniki so nerezidenti, pripadajo občini glede na sedež organa, pristojnega za
vodenje evidence plovil.
4. člen
(davčni zavezanec)
(1) Davčni zavezanec je lastnik plovila, ki je kot tak
evidentiran v davčni evidenci iz 9. člena tega zakona.
(2) Pri solastništvu oziroma skupnem lastništvu plovila je
davčni zavezanec vsak solastnik oziroma solastnica (v nadaljnjem besedilu:
solastnik) oziroma vsak skupni lastnik oziroma skupna lastnica (v nadaljnjem
besedilu: skupni lastnik) plovila, pri čemer solastniki odgovarjajo za plačilo
davka po tem zakonu sorazmerno z višino svojega solastniškega deleža, skupni
lastniki pa so za plačilo davka odgovorni solidarno.
(3) Solastniki oziroma skupni lastniki posameznega plovila
lahko sporazumno določijo osebo, ki se v davčni evidenci evidentira kot
zastopnik oziroma zastopnica (v nadaljnjem besedilu: zastopnik) solastnikov
oziroma skupnih lastnikov plovila in je s tem pooblaščena za opravljanje vseh
aktivnosti v zvezi z odmero in plačilom davka po tem zakonu ter sporočanje vseh
podatkov, ki jih davčni urad vodi v skladu s tem zakonom.
(4) Davčni zavezanec za davek od plovila, ki je predmet
pogodbe o lizingu ali pogodbe o zakupu, je lahko tudi uporabnik oziroma
uporabnica (v nadaljnjem besedilu: uporabnik) plovila, če lastnik in uporabnik
plovila o tem skupno obvestita davčni urad najpozneje do odmere davka.
5. člen
(davčna obveznost)
(1) Davčna obveznost se ugotavlja za obdobje koledarskega
leta.
(2) Davčna obveznost se za koledarsko leto ugotovi kot
seštevek splošnega dela obveznosti, dela obveznosti, ki se nanaša na dolžino
plovila in dela obveznosti, ki se nanaša na moč pogona plovila in se za posamezno
plovilo izračuna na naslednji način:
višina
letne obveznosti = splošni del obveznosti +
(obveznost za vsak
meter x dolžina plovila) +
(obveznost
za vsak kilovat x moč pogona v kilovatih),
pri čemer se
upoštevajo zneski iz naslednje tabele:


Razred dolžine plovila
(v metrih)

Splošni del obveznosti
  za plovilo
(v eurih)

Obveznost za vsak
  meter plovila
(v eurih)

Obveznosti za vsak kilovat
  moči pogona
(v eurih)


nad

do

 


5

8

10,0

2,5

0,5


8

12

15,0

3,0

1,0


12

 

20,0

3,5

2,0


(3) Če je davčni zavezanec postal
lastnik oziroma uporabnik plovila med koledarskim letom, se obveznost ugotovi
za dejansko obdobje lastništva oziroma uporabe plovila, sorazmerno glede na čas
lastništva oziroma uporabe plovila v koledarskem letu.
(4) Obveznost za dejansko obdobje lastništva oziroma uporabe
plovila v skladu s tretjim odstavkom tega člena se ugotovi na naslednji način:
obveznost
za dejansko obdobje = (davčna obveznost za koledarsko leto/365) x
dejansko število dni
lastništva oziroma uporabe plovila v koledarskem letu.
5.a člen
(dodatni davek od plovil)
(1) Od plovil iz 2. člena tega zakona davčni zavezanci iz 4.
člena tega zakona, poleg davka od plovil, plačujejo tudi dodatni davek od
plovil.
(2) Prihodki od dodatnega davka od plovil pripadajo proračunu
Republike Slovenije.
(3) Dodatni davek od plovil se
ugotovi na način, kot je določen s 5. členom tega zakona, pri čemer se za
določitev davčne obveznosti upoštevajo zneski iz naslednje tabele:


Razred dolžine plovila (v metrih)

Splošni del obveznosti za plovilo (v eurih)

Obveznost za vsak meter plovila (v eurih)

Obveznost za vsak kilovat moči pogona (v eurih)


Nad

Do


5

8

2,00

0,50

0,10


8

12

10,00

2,00

1,00


12

 

20,00

3,50

2,00


(4) Pri ugotavljanju davčne obveznosti iz naslova dodatnega
davka od plovil se smiselno upoštevajo določbe 6. do 8. člena in 10. do 13.
člena tega zakona.
6. člen
(znižanje davčne obveznosti)
(1) Davčno obveznost, ugotovljeno v skladu z drugim in
četrtim odstavkom 5. člena tega zakona, se glede na življenjsko dobo plovila
zniža za 5 % za vsako dopolnjeno
leto starosti plovila, vendar preostanek davčne obveznosti ne sme biti nižji od
50 % davčne obveznosti za novo
plovilo.
(2) Starost plovila se ugotavlja glede na leto izgradnje
plovila.
7. člen
(posebno pravilo za plovila, ki se uporabljajo za zasebne namene
in za opravljanje dejavnosti)
(1) Davek na plovila se ne plača za plovila, ki so potrebna
za opravljanje registrirane dejavnosti. Ta določba ne velja za plovila, ki se
uporabljajo hkrati za zasebne namene in za namene opravljanja registrirane
dejavnosti ter za plovila, ki so naložba v kapital in se ne uporabljajo za
opravljanje dejavnosti.
(2) Kot zasebni namen v skladu s prejšnjim odstavkom se šteje
uporaba plovila za zasebno uporabo lastnika ali uporabnika plovila, njunih
zaposlenih ali družinskih članov teh oseb oziroma z njimi povezanih oseb.
(3) Za družinske člane lastnikov, zaposlenih oziroma
uporabnikov po drugem odstavku tega člena se šteje: zakonec ali oseba, s katero
ta oseba živi v dalj časa trajajoči življenjski skupnosti, ki ima po zakonu, ki
ureja zakonsko zvezo in družinska razmerja, enake pravne posledice kot zakonska
zveza, oseba, s katero ta oseba živi v registrirani istospolni partnerski
skupnosti, otrok, posvojenec in pastorek ali otrok osebe, s katero ta oseba
živi v dalj časa trajajoči življenjski skupnosti, ki ima po zakonu, ki ureja
zakonsko zvezo in družinska razmerja, enake pravne posledice kot zakonska
zveza, ali otrok osebe, s katero ta oseba živi v registrirani istospolni
partnerski skupnosti ter starši in posvojitelji fizične osebe.
(4) Za povezane osebe iz tretjega odstavka tega člena se
štejejo:
-       
vse osebe, v katerih imajo davčni zavezanci iz 4. člena in njihovi
družinski člani v posredni ali neposredni lasti več kakor 25% vrednosti ali
števila delnic ali deležev v kapitalu, ali več kakor 25% deleža pri vodenju ali
nadzoru in
-       
vse osebe in njihovi družinski člani, ki imajo pri davčnem zavezancu iz
4. člena tega zakona v posredni ali neposredni lasti več kakor 25% vrednosti
ali števila delnic ali deležev v kapitalu, ali več kakor 25% deleža pri
upravljanju ali nadzoru.
8. člen
(oprostitev davčne obveznosti)
Oprostitev plačila davka od plovil velja za plovila:
-       
za izvajanje nalog z delovnega področja Policije;
-       
za izvajanje carinskega in trošarinskega nadzora Carinske uprave Republike
Slovenije;
-       
za izvajanje nalog z delovnega področja Slovenske vojske;
-       
za izvajanje nalog varovanja morja in celinskih voda, ki so v lasti
ministrstva, pristojnega za okolje oziroma občin;
-       
za izvajanje nalog z delovnega področja Uprave Republike Slovenije za
pomorstvo;
-       
kot muzejski eksponati javno priznanega muzeja;
-       
tradicionalna in starejša od trideset let, ki so pomembna za ohranjanje
kulturne dediščine;
-       
za jadranje, veslanje ali kot spremljevalna plovila društev za vodne
športe;
-       
za izvajanje nalog reševanja življenj, gašenja oziroma drugih aktivnosti
v povezavi z naravnimi nesrečami na morju oziroma celinskih vodah;
-       
za službene potrebe diplomatskih in konzularnih predstavništev ter
posebnih misij, akreditiranih v Republiki Sloveniji, razen konzularnih
predstavništev, ki jih vodijo častni konzularni funkcionarji ter
-       
za službene potrebe mednarodnih organizacij, če tako določajo mednarodne
pogodbe, ki veljajo za Republiko Slovenijo.
9. člen
(vodenje davčne evidence za davek od plovil)
(1) Davčna evidenca, ki jo zaradi pravilnega izračunavanja
davka po tem zakonu vzpostavi in vzdržuje davčna uprava, vsebuje naslednje podatke:
-       
evidenčno številko in datum vpisa;
-       
označbo plovila;
-       
številko vpisa in naziv evidence plovil oziroma vpisnika, v katerega je
plovilo vpisano;
-       
vrsto oziroma tip plovila;
-       
dolžino plovila;
-       
pogon plovila (navedba vrste pogona in moč posameznega pogona);
-       
namembnost plovila;
-       
leto izgradnje plovila;
-       
datum in opis spremembe plovila oziroma dela plovila, ki je pomemben za
odmero davka od plovil;
-       
podatke o lastniku oziroma lastnikih plovila (osebno ime in naslov
stalnega ali začasnega prebivališče oziroma naziv in sedež ter davčno številko
vsakega lastnika plovila);
-       
podatke o solastniških deležih, če je plovilo v solastnini;
-       
podatke o zastopniku solastnikov oziroma skupnih lastnikov, če so ga določili
v skladu s tem zakonom;
-       
podatke o uporabniku plovila (osebno ime in naslov stalnega ali
začasnega prebivališče oziroma naziv in sedež, in davčno številko), če je
uporabnik na podlagi sporazuma z lastnikom plovila davčni zavezanec po tem
zakonu;
-       
datum izpisa plovila iz evidence plovil in razlog izpisa ter
-       
druge podatke, ki jih je davčni urad pridobil od zavezanca ali iz drugih
virov in so nujno potrebni za odmero davka v skladu s tem zakonom.
(2) Podatke za davčno evidenco davčna služba pridobiva
brezplačno iz evidenc plovil, podatke o lastniku pa tudi iz centralnega
registra prebivalstva.
10. člen
(obveznost davčnega zavezanca)
(1) Davčni zavezanec mora v roku tridesetih dni od datuma
nastale spremembe davčnemu uradu prijaviti vsako spremembo v povezavi s
plovilom, zaradi katere se spremeni davčna obveznost po tem zakonu.
(2) V roku iz prejšnjega odstavka mora davčni zavezanec
sporočiti davčnemu uradu tudi spremembe vseh drugih podatkov iz prvega odstavka
9. člena tega zakona, če jih ni prej sporočil organu oziroma organizaciji, ki
vodi evidenco plovil.
(3) Če plovilo izpolnjuje pogoje za vpis v evidenco plovil,
pa v tej evidenci ni vpisano, mora davčni zavezanec sporočiti davčnemu uradu
podatke, ki se vodijo v davčni evidenci iz 9. člena tega zakona v roku
tridesetih dni po nabavi plovila.
11. člen
(roki za odmero davka od plovil)
(1) Davčni urad odmeri davek za koledarsko leto po uradni
dolžnosti na podlagi podatkov iz davčne evidence na dan 1. januarja tekočega
leta.
(2) Davčni urad odmeri davek za koledarsko leto najpozneje do
28. februarja tekočega leta.
(3) Za plovila, ki so vpisana v davčno evidenco iz 9. člena
tega zakona po 1. januarju tekočega leta oziroma za spremembe, ki so davčnemu
uradu sporočene po tem datumu, davčni urad izda odmerno odločbo v roku
tridesetih dni od dneva, ko je davčni urad vpisal plovilo prvič v davčno
evidenco oziroma od dneva, ko je v davčno evidenco vpisal spremembo podatkov,
ki vplivajo na višino davčne obveznosti.
12. člen
(rok za plačilo davka od plovil)
Odmerjeni davek se plača v tridesetih dneh po vročitvi
odločbe davčnemu zavezancu.
13. člen
(vračilo plačanega davka)
(1) Če lastnik plovila plovilo odtuji med koledarskim letom
ali če je plovilo ukradeno ali uničeno ali če je plovilo izpisano iz evidence
plovil zaradi dotrajanosti, lahko davčni zavezanec pri davčnem uradu zahteva
vračilo že plačanega davka ali odpis plačila odmerjenega, toda še neplačanega
davka.
(2) Davčni urad odobri vračilo oziroma odpis plačila davka
le, če so izpolnjeni naslednji pogoji:
1.     
pri odtujitvi: sprememba lastništva je vpisana v davčno evidenco in
davčni urad je že odmeril davek novemu lastniku plovila oziroma lahko nedvomno
ugotovi, da je plovilo zaradi prodaje osebi, ki ni davčni zavezanec po tem
zakonu, izvoženo ali odpeljano v drugo državo članico Evropske unije;
2.     
zaradi kraje ali uničenja plovila: o kraji oziroma uničenju plovila je
sestavljen uradni zapisnik, ki ga davčni zavezanec predloži na vpogled davčnemu
uradu v izvirniku in je plovilo že izpisano iz evidence plovil;
3.     
zaradi dotrajanosti plovila: plovilo je izpisano iz evidence plovil in
davčni zavezanec dokaže, da se plovilo ne uporablja več.
14. člen
(pooblastilo vladi)
Vlada Republike Slovenije lahko v skladu s sprejeto ekonomsko
politiko posamezne zneske iz drugega odstavka 5. člena tega zakona zviša ali
zniža, vendar največ za 50% zneskov, določenih s tem zakonom.
15. člen
(pooblastilo ministru, pristojnemu za finance)
Minister ali ministrica, pristojna za finance, lahko predpiše
natančnejši način izvajanja tega zakona, zlasti pa posebnosti odmere davka, če
je lastnik plovila in s tem davčni zavezanec oseba, ki nima sedeža ali
prebivališča v Republiki Sloveniji ter obrazce, potrebne za izvajanje tega
zakona.
16. člen
(kazenske določbe)
(1) Z globo od 1.600 eurov do 25.000 eurov se za prekršek
kaznuje pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
ne sporoči ali ne sporoči v predpisanem roku potrebnih podatkov na način
določen v prvem in drugem odstavku 10. člena tega zakona;
2.     
ne sporoči ali ne sporoči v predpisanem roku podatkov o plovilu na način
določen v tretjem odstavku 10. člena ter drugega odstavka 18. člena.
(2) Z globo od 420 eurov do 4.100 eurov se kaznuje odgovorna
oseba pravne osebe in odgovorna oseba samostojnega podjetnika posameznika, ali
odgovorna oseba posameznika, ki samostojno opravlja dejavnost, če stori
prekršek iz prvega odstavka tega člena.
(3) Z globo od 210 eurov do 1.200 eurov se kaznuje fizična
oseba, ki stori prekršek iz prvega odstavka tega člena.
17. člen
(uporaba drugih predpisov)
Glede vseh vprašanj postopka in pristojnosti davčnega urada,
ki niso urejena s tem zakonom, se uporabljajo določbe zakona, ki ureja davčni
postopek ter določbe zakona, ki ureja davčno službo.

Zakon o davku na vodna plovila – ZDVP (Uradni
list RS, št. 117/06)
vsebuje naslednjo prehodno in končni določbi:
»18. člen
(vzpostavitev davčne evidence
iz 9. člena tega zakona in odmera davka v letu 2007)
(1) Davčna uprava vzpostavi davčno evidenco iz 9. člena tega
zakona najpozneje do 30. aprila 2007.
(2) Davčni zavezanci morajo najpozneje do 31. marca 2007 pri
davčnemu uradu prijaviti plovila, ki izpolnjujejo pogoje za vpis v evidenco
plovil, ki v to evidenco niso vpisana in sporočiti vse podatke, potrebne za
odmero davka od teh plovil.
(3) Ne glede na prvi in drugi odstavek 11. člena tega zakona
davčni urad izda odločbe o odmeri davka za leto 2007 na podlagi podatkov iz
davčne evidence na dan 31. maja 2007. Odmerne odločbe davčni urad izda
najpozneje do 30. junija 2007.
19. člen
(prenehanje veljavnosti
predpisov)
Z dnem uveljavitve tega zakona prenehajo veljati tretja točka
156. člena, drugi stavek prvega odstavka 157. člena ter 165. člen Zakona o
davkih občanov (Uradni list SRS, št. 36/88 in 8/89, ter Uradni list RS, št.
48/90, 8/91, 7/93, 18/96-ZDavP, 91/98 in 1/99), ki pa se uporabljajo še do 1.
januarja 2007.
20. člen
(začetek veljavnosti in uporabe
zakona)
Ta zakon začne veljati 1. januarja 2007, razen 15. člena tega
zakona, ki začne veljati naslednji dan po objavi zakona v Uradnem listu
Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV, TRAJNIH
UKREPOV IN ZAČASNIH
UKREPOV
25. Zakon o davku na vodna plovila
240. člen
(začetek uporabe)
Dodatni davek od plovil iz 5.a člena zakona se prvič odmeri
za leto 2013.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon
začne
veljati naslednji dan po objavi v Uradnem listu Republike Slovenije.«.