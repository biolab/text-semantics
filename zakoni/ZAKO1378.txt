I. SPLOŠNE DOLOČBE
1. člen
(vsebina zakona)
Ta zakon določa pogoje, ki jih morajo izpolnjevati kozmetični
proizvodi v prometu v Republiki Sloveniji, da se zagotovi njihova ustreznost in
nemoten promet, ter ureja nadzor nad kozmetičnimi proizvodi.
2. člen
(kozmetični proizvod)
Kozmetični proizvod v smislu tega zakona je katerakoli snov
ali pripravek v končni obliki, namenjena nanašanju na zunanje dele človeškega
telesa (povrhnjico, lasišče, nohte, ustnice ali zunanja spolovila) ali na zobe
in sluznico v ustni votlini, z izključnim ali glavnim namenom, da jih očisti,
odišavi ali zaščiti, jih ohrani v dobrem stanju, spremeni njihov izgled ali
odpravi neprijeten telesni vonj.
3. člen
(pomen izrazov)
Izrazi, uporabljeni v tem zakonu, imajo naslednji pomen:
1.     
Dobavitelj je vsaka pravna oseba ali samostojni podjetnik posameznik s
sedežem v Republiki Sloveniji, ki: 
- 
proizvaja kozmetične proizvode, 
- 
se s svojo firmo, blagovnim znakom ali drugim znakom razlikovanja na
kozmetičnih proizvodih predstavlja kot njihov proizvajalec, 
- 
kakorkoli spremeni sestavo kozmetičnih proizvodov ali vsebino označb,
predpisanih s tem zakonom, 
- 
je proizvajalčev zastopnik oziroma uvoznik, če proizvajalec nima sedeža
v Republiki Sloveniji ali v Evropski uniji. 
2.     
Promet je prodaja ali vsaka prepustitev kozmetičnega proizvoda končnemu
uporabniku za namene, določene v tem zakonu. Določbe tega zakona, ki se
nanašajo na promet, se smiselno uporabljajo tudi za poklicno uporabo
kozmetičnih proizvodov. 
3.     
Dobra laboratorijska praksa je sistem kakovosti, ki se nanaša na
organizacijske postopke in pogoje, v katerih se neklinične zdravstvene in
okoljske varnostne študije načrtujejo, izvajajo, nadzorujejo, zapisujejo,
arhivirajo in se o njih poroča. 
4.     
Dobra proizvodna praksa je sistem za doseganje kakovosti, ki zagotavlja
dosledno izdelavo in kontrolo proizvoda po merilih za kakovost ter ustreznost
namenu uporabe, kot zahteva specifikacija proizvoda. 
5.     
Konzervans je snov, ki je dodana kozmetičnemu proizvodu, s primarnim
namenom zaviranja razvoja mikroorganizmov v tem proizvodu. 
6.     
UV filter je snov, ki je dodana kozmetičnim proizvodom s primarnim
namenom, da filtrira določene ultravijolične žarke, da bi zaščitili kožo pred
škodljivimi učinki teh žarkov. 
7.     
Pooblaščeni laboratorij je laboratorij, ki ga imenuje minister, pristojen
za zdravje (v nadaljnjem besedilu: minister) izmed laboratorijev, ki so
akreditirani ali pri katerih je ugotovljena usposobljenost za izvajanje
preiskave, ki jo zahteva zakon. 
8.     
Kozmetična sestavina je katerakoli kemijska snov ali pripravek
sintetičnega ali naravnega izvora, ki se uporablja v sestavi kozmetičnih
proizvodov, vključno z dišavami in aromatičnimi snovmi. 
9.     
Uvoz je carinski postopek sprostitve blaga v prost promet. 
V tem zakonu uporabljeni izrazi, zapisani v moški slovnični
obliki, se uporabljajo kot nevtralni za ženski in moški spol.
II. USTREZNOST KOZMETIČNIH PROIZVODOV
4. člen
(ustreznost kozmetičnih proizvodov)
Kozmetični proizvodi, ki se dajejo v promet, morajo
izpolnjevati zahteve, predpisane s tem zakonom, in ob običajnih ali razumno predvidljivih
pogojih uporabe in ob upoštevanju njihovega izgleda, oznak, navodil za uporabo
in odstranjevanje ter ostalih navedb ali informacij, s katerimi jih je opremil
dobavitelj, ne smejo škodovati človekovemu zdravju.
Za ustreznost kozmetičnega proizvoda je odgovoren dobavitelj.
Za upoštevanje navodil za pravilno ravnanje, s katerimi je opremljen kozmetični
proizvod, pa je odgovorna tudi vsaka druga pravna ali fizična oseba, ki
opravlja promet z njimi.
5. člen
(črtan)
6. člen
(ocena ustreznosti kozmetičnih proizvodov)
Pred dajanjem kozmetičnih proizvodov v promet mora dobavitelj
zagotoviti oceno njihove ustreznosti za človekovo zdravje. Ocena ustreznosti
mora biti izdelana na podlagi rezultatov opravljenih preskusov in študij, pri
čemer je potrebno upoštevati splošne toksikološke lastnosti uporabljenih
sestavin, njihovo kemijsko strukturo in izpostavljenost uporabnika.
Oceno ustreznosti lahko izdelajo strokovnjaki z najmanj
visokošolsko strokovno izobrazbo s področja kemije ali farmacije ali z
univerzitetno izobrazbo s področja medicine ali toksikologije.
7. člen
(preskušanje kozmetičnih proizvodov na živalih)
Kozmetični proizvodi, ki:
-       
so bili zaradi ugotavljanja ustreznosti in zagotavljanja skladnosti z
določbami tega zakona preskušeni na laboratorijskih živalih oziroma
-       
vsebujejo sestavine ali kombinacije sestavin, ki so bile zaradi
ugotavljanja ustreznosti in zagotavljanja skladnosti z določbami tega zakona
preskušeni na laboratorijskih živalih, 
se lahko dajejo v promet le, če so bili
preskusi na živalih izvedeni po predpisanih metodah in v skladu z načeli dobre
laboratorijske prakse, predpisanimi na podlagi zakona, ki ureja kemikalije.
V Republiki Sloveniji ni dovoljeno preskušanje kozmetičnih
proizvodov ali njihovih prototipov na živalih.
Dobavitelji kozmetičnih proizvodov morajo organu, pristojnemu
za kemikalije, do 31. januarja tekočega leta sporočiti vrste in število
preskusov v zvezi s kozmetičnimi proizvodi, ki so jih v preteklem letu izvedli
na živalih z namenom ugotavljanja njihove ustreznosti ali zagotavljanja
skladnosti z določbami tega zakona.
Minister določi pogoje, pod katerimi je dovoljeno označevati
kozmetične proizvode z navedbami o preskušanju na živalih.
Organ, pristojen za kemikalije, in organ, pristojen za
zaščito živali, po predhodnem soglasju Evropske komisije, lahko izjemoma
dovolita odstopanje od določb prvega odstavka in določita pogoje preskušanja,
če ni drugače mogoče preprečiti škodljivih posledic in pomislekov v zvezi z
varnostjo kozmetičnega proizvoda za zdravje uporabnika.
8. člen
(pristojni organ za kozmetične proizvode)
Strokovne in razvojne upravne naloge v skladu s tem zakonom
izvaja organ, pristojen za kemikalije.
Na mednarodni ravni organ, pristojen za kemikalije, izmenjuje
informacije o kozmetičnih proizvodih z drugimi pristojnimi organi v skladu z
mednarodnimi pogodbami oziroma sistemi mednarodnega obveščanja.
Na podlagi informacije, ki jo pridobi pri izmenjavi
informacij v okviru sistemov obveščanja na mednarodni ravni, da obstaja
utemeljen sum, da je določen kozmetični proizvod nevaren za človekovo zdravje,
lahko organ, pristojen za kemikalije, z odločbo začasno prepove njegovo dajanje
v promet v Republiki Sloveniji, oziroma določi posebne pogoje, pod katerimi se
kozmetični proizvod lahko daje v promet.
Organ, pristojen za kemikalije, lahko z odločbo začasno
prepove ali omeji dajanje kozmetičnega proizvoda v promet v Republiki Sloveniji
tudi na podlagi mnenja komisije iz 16. člena tega zakona.
III. PROIZVODNJA KOZMETIČNIH PROIZVODOV
9. člen
(opravljanje dejavnosti)
Dobavitelj kozmetičnih proizvodov mora dejavnost predhodno
priglasiti pri organu, pristojnem za kemikalije, na obrazcu, ki ga predpiše
minister. Organ, pristojen za kemikalije, vodi seznam dobaviteljev, ki vsebuje
firmo, sedež, kontaktno osebo ter kontaktne številke in naslove in je na
razpolago le pooblaščenim osebam, organom in ustanovam.
Oseba, ki je pri dobavitelju odgovorna za proizvodnjo oziroma
za zagotavljanje kakovosti kozmetičnih proizvodov, mora imeti najmanj
višješolsko izobrazbo kemijske, farmacevtske ali medicinske smeri, ali podobne
smeri, ki zagotavlja izvajanje zahtev ustreznosti za kozmetične proizvode,
predpisane s tem zakonom.
Proizvodnja kozmetičnih proizvodov mora potekati v skladu z
načeli dobre proizvodne prakse.
Načela dobre proizvodne prakse predpiše minister.
10. člen
(prepovedane snovi)
Kozmetični proizvodi ne smejo vsebovati snovi in
mikroorganizmov, ki jih na podlagi enotnega seznama prepovedanih snovi Evropske
unije ali na podlagi utemeljenega predloga komisije iz 16. člena tega zakona
določi minister.
Snovi iz prejšnjega odstavka so lahko v kozmetičnih
proizvodih prisotne v sledovih, če je njihova prisotnost tehnološko neizogibna
kljub dobri proizvodni praksi, in pod pogojem, da njihova prisotnost ne vpliva
na ustreznost kozmetičnega proizvoda v skladu s 4. členom tega zakona. 
Pogoje za mikrobiološko ustreznost kozmetičnih proizvodov
predpiše minister.
11. člen
(pogojno dovoljene snovi)
Kozmetični proizvodi, ki vsebujejo pogojno dovoljene snovi,
se lahko dajejo v promet, če izpolnjujejo pogoje in omejitve glede njihovih
koncentracij, področja in načina uporabe, označevanja, ter druge omejitve, s
katerimi se zagotovi njihova ustreznost v skladu s tem zakonom.
Pogojno dovoljene snovi ter pogoje in omejitve za kozmetične
proizvode, ki jih vsebujejo, predpiše minister na podlagi enotnega seznama
Evropske unije.
IV. PROMET S KOZMETIČNIMI PROIZVODI
12. člen
(podatki o kozmetičnem proizvodu)
Dobavitelj kozmetičnega proizvoda mora na naslovu v Republiki
Sloveniji ali v Evropski uniji za izvajanje inšpekcijskega nadzora zagotoviti
dosje s podatki o kozmetičnem proizvodu v slovenskem, angleškem ali drugem,
zdravstvenemu inšpektorju razumljivem jeziku. Vsebino in podrobnejše zahteve v
zvezi z dosjejem o kozmetičnem proizvodu predpiše minister.
Zaradi ustreznega zdravljenja lahko organ, pristojen za
kemikalije, podatke o sestavi in o sestavinah kozmetičnega proizvoda posreduje
zavodom, ki so na podlagi zakona, ki ureja kemikalije, pooblaščeni za zbiranje,
urejanje in stalno posredovanje podatkov o akutnih zastrupitvah in drugih
učinkih kemikalij, oziroma od dobavitelja zahteva, da te podatke zavodu
posreduje sam. Pooblaščeni zavodi lahko podatke uporabljajo samo v namene, za
katere so jim bili posredovani. 
Minister lahko določi, da imajo določeni podatki ali skupine
podatkov iz dosjeja o kozmetičnem proizvodu poseben pomen za obveščenost
uporabnikov kozmetičnih proizvodov. Dobavitelj kozmetičnega proizvoda mora
omogočiti neomejen dostop do teh podatkov vsem uporabnikom in široki
zainteresirani javnosti.
13. člen
(sporočanje o kozmetičnem proizvodu)
Pred prvim dajanjem kozmetičnega proizvoda v promet mora dobavitelj
organu, pristojnemu za kemikalije, sporočiti kraj ali kraje proizvodnje, oziroma
v primeru uvoza v Republiko Slovenijo, državo izvoznico ter državo porekla.
Način sporočanja predpiše minister.
14. člen
(pakiranje in označevanje)
Kozmetične proizvode je dovoljeno dati v promet le, če so
pakirani v embalaži, ki omogoča pravilno uporabo in zagotavlja njihovo ustreznost
ob predvidljivi uporabi.
Kozmetični proizvodi morajo biti ustrezno označeni in
opremljeni s podatki o dobavitelju in kozmetičnem proizvodu. Vse označbe,
navodila oziroma napisi morajo biti dobro vidni in čitljivi ter takšni, da jih
ni mogoče izbrisati. Na embalaži morajo biti v slovenskem jeziku navedene
označbe in podatki, ki so posebnega pomena za varovanje zdravja uporabnikov.
Podrobnejšo vsebino in način označevanja ter označbe in podatke, ki morajo biti
v slovenskem jeziku, predpiše minister.
14.a člen
(zaščita podatkov o sestavi)
Če dobavitelj oceni, da bi mu navajanje ene ali več sestavin
kozmetičnega proizvoda, ki predstavljajo proizvodne ali poslovne skrivnosti,
lahko povzročilo poslovno škodo, lahko pri organu, pristojnem za kemikalije, z
vlogo zaprosi za zaščito teh podatkov.
Če organ, pristojen za kemikalije, oceni, da zakritje
podatkov ne zmanjšuje varnosti uporabnikov proizvoda, dobavitelju najkasneje v
štirih, izjemoma pa v šestih mesecih sporoči alternativne kode za sestavine, ki
jih želi zaščititi, v nasprotnem primeru pa vlogo zavrne z obrazložitvijo.
Zaščita podatkov lahko traja največ pet let. Po poteku tega
roka dobavitelj lahko zaprosi za podaljšanje tega roka, ki pa ne more biti
daljše od treh let.
Postopek in vsebino vloge za zaščito podatkov o sestavinah
kozmetičnih proizvodov predpiše minister.
Zaščita podatkov, pridobljena na podlagi tega člena, ne
vpliva na določbe 12. člena tega zakona.
V. OGLAŠEVANJE
15. člen
(oglaševanje kozmetičnih proizvodov)
Prepovedano je oglaševanje kozmetičnih proizvodov na način,
ki bi lahko zavajal potrošnike.
Besede ali besedne zveze, imena, trgovske znamke, slike ali
drugi znaki, ki se uporabljajo pri označevanju, oglaševanju in predstavljanju
kozmetičnih proizvodov, ne smejo pripisovati zdravilnih učinkov ali navajati
drugih učinkov oziroma lastnosti, ki jih kozmetični proizvodi nimajo.
VI. OBRAVNAVA STROKOVNIH VPRAŠANJ V ZVEZI S KOZMETIČNIMI
PROIZVODI
16. člen
(obravnava strokovnih vprašanj)
Za obravnavo strokovnih vprašanj v zvezi s tem zakonom in
pripravo strokovnih mnenj imenuje minister na predlog organa, pristojnega za
kemikalije, komisijo za kozmetiko, ki jo sestavljajo strokovnjaki s področja
medicine, farmacije, kozmetike, toksikologije, kemije ter drugih področij.
Za reševanje strokovnih vprašanj na mednarodni ravni imenuje
minister izmed strokovnjakov iz prejšnjega odstavka izvedence v pristojna
mednarodna telesa.
Delo komisije za kozmetiko usklajuje organ, pristojen za
kemikalije.
VII. poglavje
(črtano)
17. člen
(črtan)
18. člen
(črtan)
VIII. NADZORSTVO
19. člen
(inšpekcijski nadzor)
Inšpekcijski nadzor nad izvajanjem tega zakona in predpisi, izdanimi
na njegovi podlagi, opravljajo zdravstveni inšpektorji.
Za namen inšpekcijskega nadzora se vzorci kozmetičnih
proizvodov odvzamejo brez nadomestila njihove vrednosti.
20. člen
(analitske metode)
Analize vzorcev kozmetičnih proizvodov, odvzetih za namen inšpekcijskega
nadzora, opravljajo pooblaščeni laboratoriji v skladu z metodami, ki jih predpiše
minister.
21. člen
(pooblastila zdravstvenih inšpektorjev)
Pri inšpekcijskem nadzoru imajo zdravstveni inšpektorji poleg
pooblastil po splošnih predpisih tudi pooblastila, da:
-       
jemljejo vzorce kozmetičnih proizvodov ali serije kozmetičnih proizvodov
in jih dajo v analizo pooblaščenim laboratorijem za ugotavljanje njihove skladnosti
z zahtevami glede sestave;
-       
odredijo, da se v roku, ki ga določijo, odpravijo ugotovljene nepravilnosti;
-       
zahtevajo in pregledajo podatke o kozmetičnem proizvodu;
-       
zahtevajo, da se kozmetični proizvod opremi z ustreznimi opozorili;
-       
prepovedo nedovoljeno oglaševanje kozmetičnih proizvodov;
-       
odredijo, da se na stroške dobavitelja oziroma osebe, ki opravlja promet
odstrani ali uniči material, uporabljen za nedovoljeno oglaševanje;
-       
prepovedo dajanje v promet oziroma odredijo umik iz prometa za kozmetične
proizvode, ki nimajo izdelane ocene ustreznosti, ki so nepravilno označeni, ki
jim je pretekel rok uporabe ali so se izkazali za nevarne človekovemu zdravju;
-       
odredijo uničenje kozmetičnih proizvodov na stroške dobavitelja oziroma
osebe, ki daje proizvod v promet, če je to nujno za varovanje zdravja potrošnikov;
-       
izrečejo denarno kazen, ki se izterja takoj na kraju prekrška. 
IX. KAZENSKE DOLOČBE
22. člen
(globe)
Z globo od 200.000 do 10,000.000 tolarjev, se kaznuje za
prekršek pravna oseba ali samostojni podjetnik posameznik, če:
1.     
daje v promet kozmetični proizvod, ki ni v skladu s 4. členom tega
zakona;
2.     
nima zagotovljene ocene ustreznosti oziroma ocena ustreznosti
kozmetičnega proizvoda ni izdelana v skladu s predpisanimi zahtevami (6. člen)
ali za izdelavo ocene ustreznosti izvaja preskuse, ki niso v skladu z dobro
laboratorijsko prakso (7. člen);
3.     
oseba za izdelavo ocene varnosti ne izpolnjuje predpisanih pogojev (6.
člen);
4.     
daje v promet kozmetične proizvode v nasprotju s prvim odstavkom 7.
člena oziroma izvaja preskušanje kozmetičnih proizvodov ali njihovih prototipov
na živalih v nasprotju z drugim ali petim odstavkom 7. člena ali ne sporoči
podatkov o izvedenih preskusih na živalih v nasprotju s tretjim odstavkom 7.
člena;
5.     
ne zagotovi, da proizvodnja poteka v skladu z načeli dobre proizvodne
prakse (9. člen);
6.     
proizvaja ali uvaža kozmetični proizvod v nasprotju z 9. členom tega
zakona;
7.     
daje v promet kozmetične proizvode, ki so v nasprotju z 10. in 11.
členom tega zakona;
8.     
zdravstvenemu inšpektorju, organu, pristojnemu za kemikalije, ali
pooblaščenemu zdravstvenemu zavodu ne zagotovi predpisanih podatkov v
predpisanem roku in ne omogoči dostopa do podatkov posebnega pomena za
obveščenost uporabnikov (12. člen);
9.     
organu, pristojnemu za kemikalije, ne sporoči predpisanih podatkov ali
sporoči nepopolne podatke (13. člen);
10.  
daje v promet kozmetične proizvode, ki niso:
- 
ustrezno pakirani ali
- 
ustrezno označeni ali ustrezno opremljeni (12. in 14. člen);
11.  
oglašuje kozmetične proizvode na način, ki bi lahko zavajal potrošnika
(15. člen).
Z globo od 50.000 do 500.000 tolarjev se kaznuje odgovorna
oseba pravne osebe ali odgovorna oseba samostojnega podjetnika posameznika, ki
stori prekršek iz prejšnjega odstavka.

Zakon o kozmetičnih proizvodih – ZKozP (Uradni
list RS, št. 66/00)
vsebuje naslednje prehodne in končne določbe:
»X. PREHODNE IN KONČNE DOLOČBE
23. člen
(rok za izdajo predpisov za
izvrševanje zakona)
Predpise iz tretjega odstavka 4. člena, prvega odstavka 10. člena,
11. člena, tretjega odstavka 14. člena in 20. člena tega zakona izda minister v
šestih mesecih po uveljavitvi tega zakona.
Predpis iz drugega odstavka 9. člena tega zakona izda minister
v dveh letih po uveljavitvi tega zakona.
Predpis iz šestega odstavka 25. člena tega zakona izda
minister v enem letu po uveljavitvi tega zakona.
24. člen
(imenovanje komisije)
Komisijo iz prvega odstavka 16. člena tega zakona imenuje
minister v enem letu po uveljavitvi tega zakona.
25. člen
(prehodno obdobje za
uveljavitev zakona)
Pravne ali fizične osebe, ki opravljajo proizvodnjo ali promet
s kozmetičnimi proizvodi, morajo uskladiti svoje poslovanje s tem zakonom v
enem letu po njegovi uveljavitvi.
Kozmetični proizvodi, ki so že v prometu na dan uveljavitve tega
zakona ter kozmetični proizvodi, ki pridejo v promet v enem letu po uveljavitvi
tega zakona, so lahko v prometu 30 mesecev po uveljavitvi tega zakona.
Minister v enem letu po uveljavitvi tega zakona pooblasti laboratorije,
ki so usposobljeni po pravilih akreditacije ali njej enakovrednih pravilih.
Do pooblastitve laboratorijev iz prejšnjega odstavka opravljajo
naloge po tem zakonu laboratoriji, ki ob uveljavitvi tega zakona opravljajo
analize vzorcev kozmetičnih proizvodov.
Rok za uveljavitev dobre proizvodne prakse je šest let po
uveljavitvi tega zakona.
Ne glede na določbo prejšnjega odstavka mora proizvodnja do
uveljavitve načel dobre proizvodne prakse po tem zakonu potekati v skladu z
navodili za proizvodnjo kozmetičnih proizvodov, ki jih izda minister in se nanašajo
na osebje, prostore, opremo, dokumentacijo, proizvodnjo in nadzor kakovosti.
26. člen
(predpisi, ki prenehajo
veljati)
Do izdaje predpisov iz prvega odstavka 23. člena tega zakona
se uporablja pravilnik o pogojih glede zdravstvene neoporečnosti predmetov splošne
rabe, ki smejo v promet (Uradni list SFRJ, št. 26/83, 61/84, 56/86, 50/89 in 18/91)
v delu, ki se nanaša na sredstva za osebno higieno, negovalna in lepotilna
sredstva za obraz in telo (V. poglavje, od 101. do vključno 114. člena),
kolikor ni v nasprotju s tem zakonom.
27. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah zakona o
kozmetičnih proizvodih – ZKozP-A (Uradni list RS, št. 65/03)
vsebuje naslednje prehodne in končne določbe:
»PREHODNE IN KONČNE DOLOČBE
22. člen
Predpis iz 10. člena tega zakona (prvi odstavek 9. člena
zakona) izda minister najpozneje tri mesece po uveljavitvi tega zakona. 
Ne glede na določbo drugega odstavka 23. člena zakona
minister izda predpis iz četrtega odstavka 9. člena zakona do 31. 12. 2005. 
Predpis iz 16. člena tega zakona (četrti odstavek 14.a člena
zakona) izda minister do 31. 12. 2003.
23. člen
Dobavitelji kozmetičnih proizvodov, ki so dejavnost
opravljali na dan uveljavitve tega zakona, morajo dejavnost prijaviti
najkasneje šest mesecev po uveljavitvi tega zakona.
24. člen
Do pristopa Republike Slovenije k Evropski uniji se šteje za
uvoz v Republiko Slovenijo uvoz iz katerekoli države, po tem datumu pa iz vseh
držav, ki niso članice Evropske unije.
25. člen
Do ustanovitve organa, pristojnega za kemikalije, opravlja
njegove naloge Urad za kemikalije Republike Slovenije.
26. člen
Do 1. januarja 2005 se za prekrške, določene v 21. členu tega
zakona, z denarno kaznijo od 500.000 do 3,000.000 tolarjev kaznuje pravna ali
fizična oseba, ki stori prekršek v zvezi s samostojnim opravljanjem dejavnosti,
z denarno kaznijo 50.000 tolarjev, ki se izterja takoj na kraju, pa se kaznuje
odgovorna oseba pravne osebe, ki stori prekršek iz 21. člena tega zakona.
27. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah določenih
zakonov na področju zdravja – ZdZPZ (Uradni list RS, št. 47/04)
vsebuje naslednjo končno določbo:
»II. KONČNA DOLOČBA
36. člen
Ta zakon začne veljati naslednji dan po objavi v Uradnem
listu Republike Slovenije.«.