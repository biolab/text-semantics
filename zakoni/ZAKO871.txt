1. člen
Republika Slovenija se zavezuje, da bo na
poziv Ljubljanske banke d.d., Ljubljana plačala tej banki vsak znesek, ki ga bo
banka kot garant za obveznost podjetja Petrol Zemeljski plin d.o.o. Ljubljana
plačala tujim upnikom na podlagi pogodb o prenosu zemeljskega plina preko
ozemlja Republike Avstrije.
Obveznost Republike Slovenije iz prejšnjega
odstavka je omejena do višine vsakokratnega letnega
zneska tolarske protivrednosti stroškov prenosa zemeljskega plina, ki znašajo v novembru 1991 – 206.816.604 ATS in se znižajo v
juniju 1994 na 99.830.688 ATS ter se nadalje v času trajanja
pogodbe do 31. 3. 2006
spreminjajo v skladu s pogodbeno določeno eskalacijsko
klavzulo.
1.a člen
Republika Slovenija daje poroštvo za obveznosti podjetja
Petrol Zemeljski plin d.o.o. Ljubljana iz naslova kreditov, ki jih poslovne
banke z območja Republike Slovenije pridobijo za potrebe refinanciranja tujih
kreditov, najetih za zgraditev plinovodnega omrežja Slovenije, pod naslednjimi
pogoji:
-       
skupna višina poroštvenih obveznosti ne sme preseči tolarske
protivrednosti 106.968.000 ATS,
-       
poroštvo Republike Slovenije poteče najkasneje z 31. 12. 2001,
-       
poroštvo je subsidiarno, tako da Republika Slovenija izpolni svojo
obveznost, ko banka stori vse za izterjavo svoje terjatve od dolžnika.
Poroštvene pogodbe z bankami sklepa minister, pristojen za
finance, po predhodnem soglasju vlade.
2. člen
Terjatve bank, za plačilo katerih daje Republika Slovenija
poroštvo po določbah 1.a člena tega zakona, morajo biti ustrezno zavarovane z
zastavno ali drugo pravico. Banka lahko terja izpolnitev obveznosti od poroka
šele potem, ko je bil poizkus poplačila iz drugih zavarovanj neuspešen.
Ustreznost zavarovanj terjatev presoja ministrstvo, pristojno za finance.

Zakon o jamstvu Republike Slovenije za
obveznosti podjetja Petrol Zemeljski plin d.o.o. Ljubljana za plačilo stroškov
prenosa zemeljskega plina (Uradni list RS, št. 51/92)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
jamstvu Republike Slovenije za obveznosti podjetja Petrol Zemeljski plin d.o.o.
Ljubljana za plačilo stroškov prenosa zemeljskega plina (Uradni list RS, št. 48/94)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.