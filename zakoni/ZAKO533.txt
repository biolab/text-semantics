1. SPLOŠNE DOLOČBE
1. člen
Ta zakon dopolnjuje vsebino popisa,
določenega z zveznim zakonom o popisu prebivalstva, gospodinjstev, stanovanj in
kmečkih gospodarstev v letu 1991 (v nadaljnjem besedilu: zvezni zakon), ureja
organizacijo in financiranje popisa ter naloge, pravice in obveznosti
udeležencev v popisu, ki jih ne ureja zvezni zakon.
2. člen
Popis prebivalstva, gospodinjstev,
stanovanj in kmečkih gospodarstev (v nadaljnjem besedilu: popis) bo izveden v
času od 1. do 15. aprila 1991. leta po stanju 31. marca 1991. leta ob 24. uri.
Popis bo zajemal popisne enote, ki jih
določa zvezni zakon.
3. člen
Popis bodo izvajali Zavod SR Slovenije za statistiko
in drugi nosilci, določeni s tem zakonom.
Strokovni nosilec povezovanja in
usklajevanja dela pri izvajanju popisa je Zavod SR Slovenije za statistiko.
2. VSEBINA POPISA
4. člen
Poleg podatkov, določenih z zveznim zakonom,
bodo s popisom zbrani tudi naslednji podatki:
1.     
o prebivalcih: podatek o jeziku, v katerem se oseba sporazumeva v
okolju, podatek o jeziku, ki ga oseba govori v družini in podatek o matični
številki podjetja oziroma druge organizacije ali skupnosti, kjer je delavec
zaposlen;
2.     
o stanovanju: podatek o načinu ogrevanja v zadnji kurilni sezoni;
3.     
o kmečkem gospodarstvu: podatek o tem, ali ima kmetija predvidenega
prevzemnika in podatek o številu samonakladalnih prikolic.
Za zbiranje podatkov o jezikih iz prve točke
prejšnjega odstavka je potrebna privolitev posameznika, na katerega se
nanašata. To dejstvo mora biti označeno na popisnem obrazcu, posameznik pa mora
biti nanj opozorjen.
3. NAČIN IZVEDBE POPISA
5. člen
Podatki se zbirajo neposredno od oseb, na
katere se nanašajo.
V primerih, ko podatkov ni mogoče zbrati na
način iz prejšnjega odstavka, se podatki zberejo od polnoletnega člana
gospodinjstva, katerega član je oseba, za katero se podatki zbirajo. Člani
gospodinjstva morajo pripraviti in dati podatke tudi za osebe, ki so začasno
odsotne (na začasnem delu v tujini, službenem potovanju, služenju vojaškega
roka, šolanju ipd.).
Podatki, ki se zbirajo v okviru popisa, in
ki se nanašajo na otroke, mlajše od 15 let, se lahko zbirajo samo od njihovih
staršev ali drugih zakonitih zastopnikov (skrbnik, posvojitelj).
Osebe iz prejšnjih odstavkov so dolžne
pripraviti in dati vse z zveznim in s tem zakonom določene podatke, ki morajo
biti točni, popolni in ažurni.
6. člen
Metodologijo o načinu izvedbe popisa za
vsebino, ki jo določa ta zakon, predpiše direktor Zavoda SR Slovenije za
statistiko v sklopu skupne metodologije za izvedbo popisa.
7. člen
Stavbam, stanovanjem in kmečkim
gospodarstvom se za potrebe vzpostavitve registra stavb in stanovanj ter
registra kmečkih gospodarstev določi identifikacija.
8. člen
Podatki, potrebni za izvedbo popisa se
lahko zbirajo oziroma pridobijo iz že obstoječih evidenc, ki jih v SR Sloveniji
vodijo in vzdržujejo za to pooblaščeni organi, organizacije in skupnosti.
Na način iz prejšnjega odstavka je dopustno
zbirati oziroma pridobivati podatke samo, če njihova uporaba za potrebe popisa
ni v nasprotju z nameni, za katere so bili zbrani.
Z načinom zbiranja podatkov iz prvega
odstavka in vrsto teh podatkov mora popisovalec seznaniti osebo, na katero se
podatki nanašajo, oziroma osebo, ki podatke daje.
9. člen
V primeru zbiranja oziroma pridobivanja
podatkov na način, določen v 8. členu so organi, organizacije in skupnosti, ki
so pooblaščeni za vodenje in vzdrževanje evidenc, dolžni posredovati potrebne
podatke Zavodu SR Slovenije za statistiko v roku in na način, ki ga ta določi.
4. ORGANIZACIJA IN IZVAJANJE POPISA
10. člen
Naloge v okviru priprave, organizacije in
izvedbe popisa izvajajo:
1.     
Zavod SR Slovenije za statistiko,
2.     
občinske popisne komisije,
3.     
Republiška geodetska uprava in upravni organi, pristojni za geodetske
zadeve,
4.     
organi, organizacije in skupnosti, ki vodijo evidence, v katerih so
vsebovani podatki, ki bodo uporabljeni za potrebe popisa (8. in 9. člen),
5.     
republiški in občinski inštruktorji in popisovalci.
11. člen
Zavod SR Slovenije za statistiko je dolžan
izvesti vsa opravila in naloge, ki se nanašajo na pripravo, organizacijo,
izvedbo ter obdelavo in publiciranje podatkov in rezultatov popisa.
Republiške inštruktorje imenuje direktor
Zavoda SR Slovenije za statistiko.
12. člen
V občinah pripravijo, organizirajo in
izvedejo popis občinske popisne komisije.
Občinska popisna komisija ima predsednika
in določeno število članov, ki jih imenuje izvršni svet skupščine občine.
V občinski popisni komisiji mora biti
zastopan predstavnik upravnega organa, pristojnega za geodetske zadeve.
Na območjih, kjer živijo skupaj s
pripadniki slovenskega naroda tudi pripadniki italijanske oziroma madžarske
narodnosti, morajo biti v občinski popisni komisiji zastopani njihovi
predstavniki.
13. člen
Občinska popisna komisija pripravi,
organizira in izvede popis v občini in v tem okviru:
1.     
izbere in imenuje občinske inštruktorje in popisovalce;
2.     
zagotovi prostorske pogoje za poduk članov za popis in njihovo delo v
zvezi s popisom;
3.     
preko občinskih glasil obvešča občane o načinu popisa in dokumentih, ki
jih morajo pripraviti za potrebe popisa;
4.     
pripravi potrebno dokumentacijo za popisovalce;
5.     
organizira izpolnjevanje pomožnih obrazcev za zaposlene v podjetjih
oziroma drugih organizacijah in skupnostih ter drugih popisnih obrazcev in
seznamov;
6.     
pripravi prve rezultate popisa za popisne okoliše, krajevne skupnosti,
naselja in občino;
7.     
kontrolira delo občinskih inštruktorjev pri obdelavi popisnega gradiva;
8.     
omogoči občinskim inštruktorjem, da iz občinskih evidenc dopolnijo
manjkajoče podatke o stanovanjih ;
9.     
v centrih, določenih za vnos popisnih podatkov na magnetne medije,
zagotovi pogoje za delo pri zajemu in kontroli gradiva;
10.  
skrbi za dostavo popisnega gradiva v center za računalniško obdelavo
gradiva;
11.  
skrbi za smotrno razporeditev in uporabo sredstev za pripravo,
organizacijo in izvedbo popisa;
12.  
opravlja druge naloge v skladu s tem zakonom in zveznim zakonom.
14. člen
Upravni organi, pristojni za geodetske
zadeve, v sodelovanju z Republiško geodetsko upravo in Zavodom SR Slovenije za
statistiko zagotovijo do pričetka izvajanja popisa tehnično dokumentacijo
statističnih in popisnih okolišev za občinske popisne komisije in popisovalce.
15. člen
Za izvedbo popisa imenujejo občinske
popisne komisije potrebno število občinskih inštruktorjev in popisovalcev.
Na območjih, kjer živijo skupaj s
pripadniki slovenskega naroda tudi pripadniki italijanske oziroma madžarske
narodnosti, mora biti imenovano ustrezno število občinskih inštruktorjev in
popisovalcev z znanjem italijanskega oziroma madžarskega jezika.
16. člen
Podjetja oziroma druge organizacije in
skupnosti so dolžne dopustiti imenovanje svojih delavcev za občinske
inštruktorje in popisovalce, razen če bi njihovo imenovanje in delo pri popisu,
povzročilo motnje v delovnem procesu. O tem morajo obvestiti občinsko popisno
komisijo v treh dneh od dneva, ko jim je bilo sporočeno, kateri njihovi delavci
bodo imenovani za občinske inštruktorje in popisovalce.
17. člen
Člani občinskih popisnih komisij, občinski
inštruktorji in popisovalci morajo imeti za svoje delo pisno pooblastilo, ki ga
izda direktor Zavoda SR Slovenije za statistiko.
18. člen
Pri izvrševanju svojih nalog mora član
popisne komisije, inštruktor oziroma popisovalec pokazati pooblastilo brez
predhodne zahteve.
Po izteku veljavnosti pooblastila mora član
popisne komisije, inštruktor oziroma popisovalec vrniti pooblastilo izdajatelju
in sicer najkasneje naslednji dan po izteku veljavnosti.
19. člen
Izdajatelj pooblastil mora voditi evidenco
izdanih in vrnjenih pooblastil.
5. OBJAVLJANJE REZULTATOV POPISA
20. člen
Podatkov, zbranih s popisom, ki se nanašajo
na določenega ali določljivega posameznika in kažejo na njegove osebne,
družinske, premoženjske in druge razmere in lastnosti ni dovoljeno objavljati.
21. člen
Podatke, ki so rezultat obdelave podatkov,
zbranih s popisom, in iz katerih ni mogoče sklepati na lastnosti posameznika,
objavlja Zavod SR Slovenije za statistiko.
Prve rezultate obdelave podatkov iz
prejšnjega odstavka za naselja, krajevne skupnosti in občine v SR Sloveniji
objavi zavod 30 dni po končanem popisu.
Rezultate obdelave podatkov iz prvega
odstavka, pomembne za SR Slovenijo, bo zavod pričel objavljati najkasneje od 1.
decembra 1991 dalje v skladu s programom obdelave podatkov.
6. UPORABA PODATKOV IN NJIHOVA ZAŠČITA
22. člen
Podatki, zbrani s popisom, se lahko
uporabljajo samo za statistične namene, razen tistih, ki bodo uporabljeni za vzpostavitev
registra stavb in stanovanj ter registra kmečkih gospodarstev.
Podatki, ki se bodo uporabljali za
vzpostavitev registrov iz prejšnjega odstavka tega člena, so:
1.     
za register stavb in stanovanj: identifikacija, priimek in ime ter
naslov lastnika oziroma nosilca stanovanjske pravice stanovanja, v katerem
prebiva ter morebitnega solastnika, površina stanovanja, število sob v
stanovanju, napeljave v stanovanju, lastništvo, nadstropje, leto zgraditve
stavbe;
2.     
za register kmečkih gospodarstev: identifikacija, priimek in ime ter
naslov nosilca kmečkega gospodarstva, površina zemljišča v lasti članov
kmečkega gospodarstva, uporabljena površina zemljišča po posameznih
kategorijah, podatki o sadovnjakih in vinogradih, podatki o kmetijski
mehanizaciji.
Namen uporabe podatkov mora biti označen na
popisnem obrazcu.
23. člen
Zavod SR Slovenije za statistiko in drugi
izvajalci, ki so pooblaščeni, da v okviru popisa zbirajo, obdelujejo,
shranjujejo in posredujejo podatke, ki se nanašajo na določenega ali
določljivega posameznika, sprejmejo in zagotovijo izvajanje organizacijskih in
tehničnih postopkov in ukrepov za zavarovanje podatkov v skladu z zakonom.
24. člen
Varstvo podatkov, zbranih s popisom, ki se
nanašajo na določenega ali določljivega posameznika, se zagotavlja v skladu z
zakonom.
25. člen
Osebe, zaposlene v Zavodu SR Slovenije za
statistiko ali pri drugih izvajalcih popisa iz 23. člena, ki pri svojem delu
zvedo za vsebino podatkov, zbranih s popisom, ki se nanašajo na določenega ali
določljivega posameznika, so jo dolžni varovati kot uradno tajnost. Obveznost
varovanja uradne tajnosti velja tudi po prenehanju delovnega razmerja.
Dolžnost varovanja uradne tajnosti iz
prejšnjega odstavka velja tudi za člane občinskih popisnih komisij,
inštruktorje in popisovalce.
Osebe iz prvega in drugega odstavka morajo
biti seznanjene z dolžnostjo varovanja uradne tajnosti in opozorjene na
odgovornost za njeno kršitev.
Na popisnih obrazcih mora biti vidno
označeno, da podatki predstavljajo uradno tajnost.
7. ZAGOTAVLJANJE FINANČNIH SREDSTEV ZA POPIS IN NAMEN NJIHOVE
UPORABE
26. člen
Finančna sredstva za pripravo, organizacijo
in izvedbo popisa se zagotovijo Zavodu RS Slovenije za statistiko v okviru
republiškega proračuna za leto 1990, 1991 in 1992.
27. člen
Celotna finančna sredstva iz 26. člena
znašajo 99,785.084,00 din in se razporedijo na posamezna leta v naslednji
višini:
1.     
za leto 1990  24,646.846,00 din
2.     
za leto 1991  71,446.228,00 din in
3.     
za leto 1992  3,692.010,00 din.
Finančna sredstva iz prejšnjega odstavka se
tekoče revalorizirajo v skladu s stopnjo rasti cen na drobno v SR Sloveniji.
Neporabljena finančna sredstva, določena za
posamezno leto, se prenesejo v naslednje leto in uporabijo za iste namene.
28. člen
Finančna sredstva za pripravo, organizacijo
in izvedbo popisa se uporabijo za materialne stroške, osebne dohodke
udeležencev in nakup potrebne opreme.
29. člen
Ustrezen del sredstev iz 27. člena se za namene
iz 28. člena vsako leto razporedi skupščinam občin za naloge, ki jih morajo
opraviti v zvezi s popisom v posameznih obdobjih.
Sredstva iz prejšnjega odstavka razporedi
direktor Zavoda SR Slovenije za statistiko glede na število prebivalstva v
posamezni občini in način poselitve.
8. KONČNI DOLOČBI
30. člen
Zavod SR Slovenije za statistiko poroča
Skupščini SR Slovenije o opravljenih nalogah in porabljenih finančnih sredstvih
za pripravo, organizacijo in izvedbo popisa vsako leto najkasneje do 31. marca
za predhodno leto.
Zaključno poročilo in dokončen obračun
porabljenih finančnih sredstev predloži Zavod SR Slovenije za statistiko
Skupščini SR Slovenije najkasneje do 30. junija 1983.
Neporabljena finančna sredstva, ugotovljena
v dokončnem obračunu, se vrnejo v republiški proračun.
31. člen
Ta zakon začne veljati osmi dan po objavi v
Uradnem listu SRS.
Št. 052-02/89-1
Ljubljana, dne 7. marca 1990.
Skupščina Socialistične republike
Slovenije
Predsednik
Miran Potrč l. r.