I. SPLOŠNE DOLOČBE
1. člen
(namen zakona)
(1) Ta zakon določa načine varstva kulturne dediščine (v nadaljnjem
besedilu: dediščina) ter pristojnosti pri njenem varstvu z namenom omogočiti
celostno ohranjanje dediščine.
(2) Dediščina so dobrine, podedovane iz preteklosti, ki jih
Slovenke in Slovenci, pripadnice in pripadniki italijanske in madžarske narodne
skupnosti in romske skupnosti, ter drugi državljanke in državljani Republike
Slovenije opredeljujejo kot odsev in izraz svojih vrednot, identitet, etnične
pripadnosti, verskih in drugih prepričanj, znanj in tradicij. Dediščina
vključuje vidike okolja, ki izhajajo iz medsebojnega vplivanja med ljudmi in
prostorom skozi čas.
(3) Dediščina se deli na materialno in nesnovno dediščino. Materialno
dediščino sestavljata premična in nepremična dediščina.
(4) Celostno ohranjanje dediščine se uresničuje v razvojnem načrtovanju
in ukrepih države, pokrajin in občin tako, da dediščino ob spoštovanju njene
posebne narave in družbenega pomena vključujejo v trajnostni razvoj.
(5) Ta zakon ureja priznavanje poklicnih kvalifikacij na
področju varstva dediščine v skladu z Direktivo Evropskega parlamenta in Sveta
2005/36/ES z dne 7. septembra 2005 o priznavanju poklicnih kvalifikacij (UL L
št. 255 z dne 30. 9. 2005, str. 22).
(6) Za izvrševanje Uredbe Sveta (ES) št. 116/2009 z dne 18.
decembra 2008 o izvozu predmetov kulturne dediščine (Kodificirana različica)
(UL L št. 39 z dne 10. 2. 2009, str. 1) ta zakon določa pristojni organ in
kazni za kršitev uredbe.
2. člen
(javna korist varstva dediščine)
(1) Varstvo dediščine je v javno korist. Javna korist varstva
dediščine se določa v skladu s kulturnim, vzgojnim, razvojnim, simbolnim in
identifikacijskim pomenom dediščine za državo, pokrajine in občine.
(2) Javna korist varstva dediščine obsega:
-       
identificiranje dediščine, njenih vrednot in vrednosti, njeno
dokumentiranje, preučevanje in interpretiranje,
-       
ohranitev dediščine in preprečevanje škodljivih vplivov nanjo,
-       
omogočanje dostopa do dediščine ali do informacij o njej vsakomur, še
posebej mladim, starejšim in invalidom,
-       
predstavljanje dediščine javnosti in razvijanje zavesti o njenih
vrednotah,
-       
vključevanje vedenja o dediščini v vzgojo, izobraževanje in
usposabljanje,
-       
celostno ohranjanje dediščine,
-       
spodbujanje kulturne raznolikosti s spoštovanjem različnosti dediščine
in njenih interpretacij ter
-       
sodelovanje javnosti v zadevah varstva.
(3) Država, pokrajine in občine uresničujejo javno korist varstva
tako, da organizirajo in podpirajo dejavnosti in ravnanja iz prejšnjega
odstavka in izvajajo ukrepe na podlagi tega zakona.
(4) Pri uresničevanju javne koristi varstva dediščine država,
pokrajine in občine sodelujejo z lastnicami in lastniki dediščine (v nadaljnjem
besedilu: lastnik), poslovnimi subjekti, nevladnimi organizacijami in civilno
družbo v okviru, ki ga določajo zakoni in strategija iz 73. člena tega zakona.
3. člen
(definicije)
(1) Posamezni izrazi, uporabljeni v tem zakonu, imajo
naslednji pomen:
1.     
»akcesija« je način, s katerim muzej pridobiva premično dediščino in jo
vključuje v svoje zbirke;
2.     
»arheološka najdba« je premična arheološka ostalina, ki je bila pod
zemljo ali pod vodo vsaj 100 let. Arheološke najdbe so tudi orožje, strelivo,
drug vojaški material, vojaška vozila in plovila ali njihovi deli, ki so bili
pod zemljo ali pod vodo vsaj 50 let;
3.     
»arheološke ostaline« so vse stvari in vsakršni sledovi človekovega
delovanja iz preteklih obdobij na površju, v zemlji in vodi, katerih ohranitev
in preučevanje prispevata k odkrivanju zgodovinskega razvoja človeštva in
njegove povezanosti z naravnim okoljem, za katere sta glavni vir informacij
arheološko raziskovanje ali odkritja in za katere je mogoče domnevati, da so
pod zemljo ali pod vodo vsaj 100 let in da imajo lastnosti dediščine.
Arheološke ostaline so tudi stvari, povezane z grobišči, določenimi na podlagi
predpisov o vojnih grobiščih, in z vojno, skupaj z arheološkim in naravnim
kontekstom, ki so bile pod zemljo ali pod vodo vsaj 50 let. Strokovno
identificirane in registrirane arheološke ostaline postanejo dediščina;
4.     
»arheološko najdišče« je originalni kraj deponiranja in odkrivanja
arheoloških ostalin. Strokovno identificirano in registrirano arheološko
najdišče postane dediščina (v nadaljnjem besedilu: registrirano arheološko
najdišče);
5.     
»arhiv arheološkega najdišča« je rezultat raziskave posameznega
arheološkega najdišča skupaj z vsemi arheološkimi najdbami, vzorci in celotno
dokumentacijo, ki spremlja arheološko raziskavo in poizkopavalno oziroma
poterensko obdelavo, in mora biti trajno hranjen kot celota tako, da se omogoča
dostop strokovni in širši javnosti;
6.     
»celostno ohranjanje« je sklop ukrepov, s katerimi se zagotavljajo
nadaljnji obstoj in obogatitev dediščine, njeno vzdrževanje, obnova, prenova,
uporaba in oživljanje;
7.     
»dokazilo o izvoru« je dokument, kot je sklep o dedovanju, dovoljenje o
izvozu, oporoka, pogodba, odločba sodišča ali upravnega organa, izpisek iz
evidence prodaje, ali druga verodostojna listina, iz katere izhaja, da je oseba
arheološko najdbo ali zbirko takšnih najdb pridobila v last ali hrambo.
Dokazilo o izvoru je lahko tudi izvedensko mnenje, izjava prejšnjega lastnika
ali druge priče ali druga dokumentacija, kot je fotografija, posnetek, objava v
publikaciji. Kot dokazilo o izvoru se šteje tudi prijava o najdbi ali prijava o
hrambi na podlagi tega zakona.
8.     
»dokumentiranje« je zbiranje, urejanje in hranjenje podatkov o
dediščini, njenih vrednotah, stanju, lokaciji in drugih dejstvih, pomembnih za
izvajanje varstva;
9.     
»dolžna skrbnost« je skrbnost, ki se izkazuje s preverjanjem izvora
premičnin z vrednotami dediščine na podlagi razpoložljivih podatkov iz
dostopnih evidenc in registrov ter drugih dostopnih informacij na svetovnem
spletu, v strokovnih organizacijah in pri lastnikih;
10.  
»družbeni pomen« je vrednost, ki jo ima dediščina za skupnost in
posameznice in posameznike (v nadaljnjem besedilu: posamezniki) zaradi svojega
kulturnega, vzgojnega, razvojnega, verskega, simbolnega in identifikacijskega
potenciala ali za preučevanje strok, kot so antropologija, arheologija,
arhitektura, etnologija, umetnostna zgodovina in zgodovina;
11.  
»iskanje arheoloških ostalin« so dejanja na zemljiščih in v vodi, ki so
opravljena z namenom, da se odkrijejo novi podatki o arheoloških ostalinah, in
ki lahko vodijo v odkritje arheoloških najdišč in najdb;
12.  
»izpopolnjevanje za delo v varstvu« (v nadaljnjem besedilu:
izpopolnjevanje) je nadaljevalno ali dopolnilno izobraževanje, s katerim
posameznik, ki dela v dejavnosti varstva, poglablja znanje o novih dognanjih in
metodah v stroki, razvija kompetence in napreduje in po katerem pridobi
potrdilo, ki je lahko pogoj za zaposlitev ali nadaljevanje dela;
13.  
»izravnalni ukrep« je dejavnost, poseg ali ravnanje, s katerimi se
nadomesti ali omili izguba ali poškodovanje dediščine;
14.  
»konservatorski načrt« je elaborat, ki je del projektne dokumentacije, s
katerim se določijo sestavine spomenika, ki jih je potrebno ohraniti, in
usmeritve za ohranitev in varovanje spomenika;
15.  
»konservatorski načrt za prenovo« je del prostorskega akta,
pripravljenega na podlagi predpisov o urejanju prostora;
16.  
»kulturna krajina« je nepremična dediščina, ki je odprt prostor z
naravnimi in ustvarjenimi sestavinami, katerega strukturo, razvoj in uporabo
pretežno določajo človekovi posegi in dejavnost;
17.  
»kulturni spomenik« (v nadaljnjem besedilu: spomenik) je dediščina, ki
je razglašena za spomenik ali ki je vpisana v inventarno knjigo pooblaščenega
muzeja;
18.  
»muzej« je stalna organizacija v službi družbe in njenega razvoja, ki je
odprta za javnost in ki zbira, ohranja, dokumentira, preučuje, interpretira,
upravlja in razstavlja dediščino ter posreduje podatke o njej z namenom
razvijati zavest o dediščini, širiti vedenje o njenih vrednotah in omogočati
uživanje v njej;
19.  
»nacionalno bogastvo« je premičnina, ki sodi v eno od zvrsti dediščine,
ki jih določa predpis iz petega odstavka 10. člena tega zakona, in izpolnjuje
pogoje iz prvega odstavka 10. člena tega zakona;
20.  
»naselbinska dediščina« je nepremična dediščina, ki v naravi predstavlja
mestno, trško ali vaško jedro, njegov del ali drugo območje poselitve;
21.  
»nedovoljen poseg« je vsak poseg v dediščino, ki se izvaja brez
kulturnovarstvenega soglasja ali v nasprotju z njim;
22.  
»nepremična dediščina« so nepremičnine ali njihovi deli z vrednotami
dediščine, vpisani v register dediščine;
23.  
»oživljanje« so dejavnosti, ki omogočajo vključevanje dediščine v
sodobno življenje in ustvarjalnost, njeno trajnostno uporabo in uživanje v
njej;
24.  
»plan« je plan, program, načrt ali drug splošni akt, katerega izvedba
ima vpliv na dediščino ali njeno varstvo;
25.  
»pooblaščena oseba« je uradna oseba pristojne organizacije ali druga
oseba, pooblaščena za izvajanje nalog varstva po tem zakonu;
26.  
»pooblaščeni muzej« je muzej, katerega ustanoviteljica ni država, ki
opravlja državno javno službo na področju varstva;
27.  
»poseg v dediščino« (v nadaljnjem besedilu: poseg) so vsa dela,
dejavnosti in ravnanja, ki kakor koli spreminjajo videz, strukturo, notranja
razmerja in uporabo dediščine ali ki dediščino uničujejo, razgrajujejo ali
spreminjajo njeno lokacijo, zlasti pa:
- 
vse spremembe dediščine, ki se štejejo za gradnjo v skladu s predpisi o
graditvi objektov,
- 
dela pri vzdrževanju in uporabi dediščine,
- 
premeščanje dediščine ali njenih delov,
- 
dejavnosti in ravnanja, ki se izvajajo v zvezi z dediščino ali
neposredno z njo, ter
- 
iskanje arheoloških ostalin in raziskave dediščine;
28.  
»predhodna raziskava« je raziskava dediščine ali arheoloških ostalin, ki
jo je treba opraviti, zato da se:
- 
pridobijo informacije, potrebne za vrednotenje dediščine ali arheoloških
ostalin pred posegi v prostor ali pred graditvijo,
- 
natančneje določijo ukrepi varstva ali
- 
z njo dediščina ali arheološka ostalina pred posegi v prostor ali pred
graditvijo deloma ali v celoti nadzorovano odstrani.
Predhodna arheološka raziskava obsega tudi
poizkopavalno obdelavo arhiva arheološkega najdišča;
29.  
»premična dediščina« so premičnine ali zbirke premičnin z vrednotami
dediščine;
30.  
»prenova« je sklop različnih dejavnosti z gospodarskega, socialnega in
kulturnega področja, s pomočjo katerih se ob ustreznem prostorskem načrtovanju
zagotovita ohranitev in oživljanje dediščine;
31.  
»prikaz vrednotenja dediščine v prostoru« je nadgradnja registra
dediščine s podatki o dejanskem stanju dediščine in njenem vrednotenju v
prostoru, ki je na razpolago pripravljavcem plana kot priporočilna strokovna
podlaga;
32.  
»pristojna organizacija« je subjekt, pristojen za izvajanje ukrepov
varstva. Kadar ni drugače določeno, se šteje:
- 
kot pristojna organizacija za varstvo nepremične dediščine: Zavod za
varstvo kulturne dediščine (v nadaljnjem besedilu: zavod),
- 
kot pristojna organizacija za varstvo premične dediščine: državni
oziroma pooblaščeni muzej ter Narodna in univerzitetna knjižnica,
- 
kot pristojna organizacija za varstvo nesnovne dediščine: koordinator
varstva nesnovne dediščine;
33.  
»raziskava« so dela, ki posegajo v dediščino zaradi potreb njenega
varstva, s katerimi se preučujejo njeni deli in pridobivajo podatki o njenem
pomenu, stanju in ogroženosti;
34.  
»register dediščine« (v nadaljnjem besedilu: register) je osrednja
zbirka podatkov o dediščini, ki jo vodi ministrstvo, pristojno za dediščino (v
nadaljnjem besedilu: ministrstvo);
35.  
»registrirana dediščina« je dediščina, ki je vpisana v register in ki ni
spomenik;
36.  
»spomeniško območje« je območje nepremične dediščine, zavarovano kot
spomenik na podlagi tega zakona zaradi svojega družbenega pomena, skladne
zasnove in topografske določljivosti. To so predvsem območja naselbinske
dediščine, deli urbane ali ruralne kulturne krajine, kraji zgodovinskih
dogodkov, arheološka najdišča ali zgodovinski parki in vrtovi;
37.  
»uporaba« so stalne ali občasne dejavnosti, ki se opravljajo v
dediščini, ob njej ali v kakršni koli drugi povezavi z dediščino, pri tem pa
vplivajo nanjo ali uporabljajo njene kulturne vrednote in družbeni pomen;
38.  
»upravljanje« je izvajanje nalog, ki so potrebne za izpolnitev namena,
zaradi katerega je bila stvar razglašena za spomenik, in obsega predvsem
vodenje in organiziranje vzdrževanja, uporabe, dostopnosti, predstavitve
javnosti in spremljanje stanja;
39.  
»uvoz« je fizični prenos premične dediščine iz tretje države, ki ni
članica Evropske unije ali Sporazuma o Evropskem gospodarskem prostoru, v
Republiko Slovenijo;
40.  
»varstveni režim« so pravila, ki ob upoštevanju družbenega pomena
spomenika in na podlagi njegovega vrednotenja konkretizirajo omejitve
lastninske pravice ter drugih upravičenj in določajo ukrepe za izvedbo varstva;
41.  
»varstveno območje dediščine« je območje z enotnimi značilnostmi
nepremične dediščine, ki je zaradi svojih vrednot in razvojnih potencialov
pomemben del prostorskih ureditev;
42.  
»varstvo« so pravni, upravni, organizacijski, finančni in drugi ukrepi
države, pokrajin in občin, namenjeni obstoju in obogatitvi dediščine. Posamezne
ukrepe varstva, razen pravnih in upravnih, izvajajo tudi drugi subjekti
varstva;
43.  
»varovanje« je takšno ravnanje z dediščino, ki z rednim vzdrževanje in
obnovo omogoča obstoj vrednot dediščine in njeno uporabo vsaj v najmanjšem
obsegu;
44.  
»vnos« je fizični prenos premične dediščine iz države članice Evropske
unije ali države članice Sporazuma o Evropskem gospodarskem prostoru v
Republiko Slovenijo;
45.  
»vplivno območje« je širša okolica nepremičnega spomenika ali dediščine,
ki je določena z zgodovinskega, funkcionalnega, prostorskega, simbolnega in
socialnega vidika in znotraj katere morajo biti posegi v prostor in dejavnosti
prilagojeni celostnemu ohranjanju ali v kateri se presojajo vplivi na dediščino;
46.  
»vzdrževanje« so dela, ki omogočajo fizično zavarovanje dediščine pred
delovanjem destruktivnih sil ali vzdrževanje stanja z določeno uporabo. Namen
vzdrževanja je ohranitev dediščine;
47.  
»zbirka« je skupina premičnin s sorodnimi vrednotami dediščine, ki jo
lahko povezuje skupen zgodovinski ali prostorski kontekst;
48.  
»nesnovna dediščina« so nesnovne dobrine, kot so prakse, predstavitve,
izrazi, znanja, veščine, in z njimi povezane premičnine in kulturni prostori
(kjer se ta dediščina predstavlja ali izraža), ki jih skupnosti, skupine in
včasih tudi posamezniki prenašajo iz roda v rod in jih nenehno poustvarjajo kot
odziv na svoje okolje, naravo in zgodovino;
49.  
»nesnovna dediščina posebnega pomena« je nesnovna dediščina, ki je
razglašena za spomenik.
4. člen
(pravice in obveznosti, povezane z dediščino)
(1) Vsakdo ima pravico uporabljati dediščino kot vir
informacij in znanja, uživati v njenih vrednotah in prispevati k njeni bogatitvi.
(2) Vsakdo je odgovoren za spoštovanje dediščine drugih prav
tako kakor svoje lastne.
(3) Pravica do dediščine je lahko omejena le v javno korist in
s pravicami drugih.
(4) Vsakdo je dolžan ohranjati dediščino v skladu s tem zakonom
in drugimi predpisi.
(5) Vsakdo mora seznaniti pristojno organizacijo o obstoju stvari,
za katero se domneva, da ima vrednote dediščine.
5. člen
(varstvo pravic lastnikov)
(1) Lastninska pravica in druge stvarne pravice na dediščini se
omejijo le v najmanjšem možnem obsegu, ki je potreben za uresničevanje varstva.
Država, pokrajine, občine in drugi subjekti varstva morajo izbirati tiste
ukrepe, ki so ob doseganju enakih učinkov najmanj omejujoči za lastnike ter neposredne
posestnice in posestnike dediščine (v nadaljnjem besedilu: posestniki).
(2) Lastnika je treba obveščati o zadevah varstva, ki
vplivajo na izvrševanje njegovih lastninskopravnih upravičenj.
6. člen
(lastninska pravica na dediščini)
(1) Arheološka najdba ali arheološka ostalina, ki je
premičnina in jo kdor koli najde ali drugače pridobi s površja zemlje, iz
zemlje ali vode na ozemlju Republike Slovenije, je lastnina države, če se v
postopku po 10., 26.,31., 53. ali 135. členu tega zakona ugotovi, da je
dediščina.
(2) Določba prejšnjega odstavka ne velja za arheološke najdbe,
ki izvirajo iz vojnih grobišč, za katere je lastništvo ugotovljeno.
(3) Razpolaganje z arheološkimi najdbami, ki so bile
nezakonito izkopane ali drugače nezakonito pridobljene iz arheoloških najdišč
na ozemlju Republike Slovenije ali pa so bile zakonito izkopane in nezakonito
obdržane, je prepovedano.
(4) Pravni posli in enostranske izjave volje iz prejšnjega
odstavka so nične.
(5) Spomenik v lasti države, pokrajine ali občine, ki je arheološka
najdba ali arheološko najdišče ali je zavarovan na podlagi posebnih predpisov
ali mednarodnih pogodb, katerih podpisnica je Republika Slovenija, se ne sme
odtujiti.
(6) Drug spomenik v lasti države, pokrajine ali občine se sme
izjemoma odtujiti le, če se s tem izboljšata njegova ohranitev in javna
dostopnost ter zagotovi taka uporaba, ki je skladna z družbenim pomenom
spomenika.
(7) Odločitev o odtujitvi spomenika državnega pomena sprejme
vlada Republike Slovenije (v nadaljnjem besedilu: vlada) na predlog ministra,
pristojnega za dediščino (v nadaljnjem besedilu: minister), odločitev o
odtujitvi spomenika lokalnega pomena pa pristojni organ pokrajine ali občine,
ki je spomenik razglasila.
(8) Premično dediščino, ki je v lasti države, pokrajine ali občine
in jo hrani državni ali pooblaščeni muzej, je prepovedano odtujiti, razen če
gre za izmenjavo, ki pomeni bistveno dopolnitev muzejske zbirke, o čemer odloča
na predlog muzeja minister oziroma ministrica, pristojna za varstvo kulturne
dediščine (v nadaljnjem besedilu: minister), oziroma pristojni organ pokrajine
ali občine, ki je ustanoviteljica muzeja.
(9) Sredstva, dosežena s prodajo dediščine ali spomenika v
lasti države, pokrajine ali občine, se lahko namenijo le za ohranitev,
vzdrževanje, oživljanje ali nakup dediščine ali spomenika.
7. člen
(dediščina brez lastnika)
Če dediščina nima lastnika ali če njen lastnik ni znan in ga
ni mogoče ugotoviti ali če dediščina ostane brez lastnika, postane njen lastnik
Republika Slovenija.
II. VZPOSTAVITEV VARSTVA
1. Vzpostavitev varstva dediščine
8. člen
(predmet javne koristi)
(1) Na podlagi tega zakona so predmet javne koristi za varstvo
posamezne stvari ali vrednote, ki so:
-       
registrirana dediščina,
-       
nacionalno bogastvo,
-       
spomeniki,
-       
varstvena območja dediščine in
-       
arheološke ostaline.
(2) Identifikacija predmeta javne koristi je podlaga za vzpostavitev
varstva.
2. Registrirana dediščina in nacionalno bogastvo
9. člen
(registrirana dediščina)
(1) V register se vpišejo nepremičnine, premičnine in
vrednote z lastnostmi dediščine iz 1. člena tega zakona. 
(2) Nepremična dediščina se vpiše v register kot posamezna nepremičnina
ali kot območje dediščine. 
(3) Kot posamezna nepremičnina se vpišejo v register stavba,
objekt ali druga nepremičnina, ki so ali zgrajene ali sestavljene ali
oblikovane z naravnimi sestavinami po načelih krajinske arhitekture ali so
arheološko najdišče. Del posamezne nepremičnine so tudi njene sestavine in
pritikline, ki so namenjene uporabi ali olepšanju nepremičnine ali so
nepogrešljive za njeno delovanja ali razumevanje. 
(4) Kot območje dediščine se v register vpišejo enovita skupina
stavb, naselje ali njegov del, večje arheološko najdišče ali območje kulturne
krajine, ki ima kot celota vrednote dediščine in je medsebojno dovolj povezana,
da sestavlja topografsko določljivo celoto nepremične dediščine. 
(5) Premična dediščina se vpiše v register kot posamezna premičnina
ali kot zbirka. 
(6) Nesnovna dediščina se vpiše v register skupaj s kulturnim
prostorom, ki to dediščino podpira in omogoča njeno uresničevanje. 
(7) Minister predpiše seznam zvrsti dediščine iz prejšnjih odstavkov
in seznam možnih varstvenih usmeritev po posameznih zvrsteh dediščine.
10. člen
(nacionalno bogastvo)
(1) Nacionalno bogastvo je premičnina, ki sodi v eno od zvrsti
dediščine, ki jih določa predpis iz petega odstavka tega člena, in ki poleg
tega izpolnjuje eno ali več od naslednjih zahtev:
-       
ima status spomenika,
-       
je več kot 100 let stara arheološka najdba, ki izhaja iz izkopavanj ali
najdišč na kopnem ali pod vodo na ozemlju Republike Slovenije,
-       
je več kot 100 let star sestavni del nepremičnega spomenika, ki je bil
razstavljen,
-       
je inventarizirana kot del zbirke muzeja, vpisanega v razvid iz 87.
člena tega zakona, kot del zbirke javnega arhiva ali javne knjižnice ali kot
pritiklina ali del zbirke cerkve ali druge verske skupnosti ali
-       
ima za Republiko Slovenijo kulturno vrednost zaradi svojega pomena.
(2) V dvomu o tem, ali je določena premičnina nacionalno bogastvo
iz druge do pete alineje prejšnjega odstavka, odloči minister.
(3) Minister odloči, da ima premičnina kulturno vrednost za
Republiko Slovenijo v skladu s peto alinejo prvega odstavka in je zato nacionalno
bogastvo, če ta premičnina ustreza enemu ali več od naslednjih meril:
-       
je delo umetnice ali umetnika, oblikovalke ali oblikovalca, ustvarjalke
ali ustvarjalca, pomembnega za določeno področje kulture v Sloveniji,
-       
je izdelek domače ustvarjalnosti oziroma znanja,
-       
je značilna s stališča dediščine Republike Slovenije ali njenih regij,
-       
je povezana z osebnostjo, pojavom ali dogajanjem, pomembnim za slovensko
zgodovino oziroma za zgodovino v Republiki Sloveniji,
-       
je povezana s spomenikom ali drugim pomembnim kulturnim okoljem,
-       
je v Republiki Sloveniji redka, ogrožena ali bo postala redka.
(4) Zbirka premičnin se lahko uvrsti v nacionalno bogastvo,
če je zanjo pripravljena inventarna knjiga v skladu s predpisom iz drugega
odstavka 18. člena tega zakona. 
(5) Minister predpiše seznam zvrsti premične dediščine, ki so
predmet nadzora nad izvozom, trgovanjem in drugimi posli. 
3. Nepremični spomeniki
11. člen
(nepremični spomenik)
(1) Nepremična dediščina, ki
-       
predstavlja izrazit dosežek ustvarjalnosti ali dragoceno prispeva h
kulturni raznolikosti,
-       
je pomemben del prostora ali dediščine Republike Slovenije ali njenih
regij ali
-       
predstavlja vir za razumevanje zgodovinskih procesov, pojavov ter
njihove povezanosti s sedanjo kulturo in prostorom, se lahko zaradi svojega
izjemnega pomena za državo (v nadaljnjem besedilu: spomenik državnega pomena)
ali posebnega pomena za pokrajino ali občino (v nadaljnjem besedilu: spomenik lokalnega
pomena) razglasi za spomenik.
(2) Nepremični spomenik se lahko razglasi kot posamezni spomenik
ali kot spomeniško območje. Kot posamezni spomenik se razglasi posamezna
nepremičnina iz tretjega odstavka 9. člena tega zakona, kot spomeniško območje pa
območje dediščine iz četrtega odstavka 9. člena tega zakona.
(3) Del nepremičnega spomenika je tudi njegova neposredna okolica
ter pritikline, ki z nepremičnim spomenikom sestavljajo prostorsko,
funkcionalno ali pomensko celoto. Pritikline postanejo spomeniki z
razglasitvijo nepremičnega spomenika, če so vpisane v inventarno knjigo
spomenika v skladu s predpisom iz drugega odstavka 18. člena tega zakona.
12. člen
(razglasitev nepremičnega spomenika)
(1) Zavod pripravi predlog za razglasitev spomenika po lastni
presoji ali na pobudo koga drugega. Če zavod zavrne pobudo za razglasitev, mora
pobudnika seznaniti s svojo odločitvijo in z razlogi zanjo. 
(2) Zavod mora o pripravi predloga za razglasitev seznaniti lastnike
dediščine, ki naj bi se razglasila za spomenik, ter jim dati možnost, da podajo
svoje mnenje v zvezi z razglasitvijo. Lastniki se obveščajo praviloma po pošti
ali z javnim naznanilom, če je ta način zaradi večjega števila, težke
dosegljivosti ali neznanega naslova primernejši (npr. na nepremičnini, katere razglasitev
se predlaga, v uradnem glasilu, v sredstvih javnega obveščanja ali na drug primeren
način). Kadar se izvede javna obravnava, obveščanje lastnikov v skladu s tem
odstavkom ni potrebno. 
(3) Zavod mora izvesti javno obravnavo, če gre za razglasitev
spomeniškega območja. O javni obravnavi se javnost obvesti z objavo datuma
obravnave, načinom dostopnosti gradiv, rokov za podajo mnenj in navedbo organa,
ki mnenja sprejema. Obvestilo o obravnavi se objavi v vsaj enem javnem sredstvu
obveščanja najmanj deset dni pred javno obravnavo. V času do javne obravnave
mora biti zagotovljen javen dostop do gradiv, ki so predmet javne obravnave. 
(4) Na javni obravnavi se predstavijo razlogi za razglasitev,
osnutek akta o razglasitvi in kartografska dokumentacija. Vsakdo ima možnost,
da ustno ali pisno poda svoje mnenje v zvezi z razglasitvijo. Zavod se mora do
mnenj opredeliti. 
(5) Postopek razglasitve spomenika lokalnega pomena vodi
pristojni organ pokrajine ali občine ob smiselni uporabi določb drugega do
četrtega odstavka tega člena. Predlog za razglasitev spomenika lokalnega pomena
pripravi zavod. Seznanitev lastnikov s predlogom za razglasitev spomenika
lokalnega pomena oziroma javno obravnavo izvede pristojni organ pokrajine ali
občine ob sodelovanju zavoda. 
13. člen
(akt o razglasitvi)
(1) Spomenik državnega pomena se razglasi z odlokom vlade, spomenik
lokalnega pomena pa z odlokom predstavniškega organa pokrajine ali občine (v
nadaljnjem besedilu: akt o razglasitvi).
(2) Akt o razglasitvi obsega zlasti:
-       
identifikacijo spomenika, vključno z določitvijo meje spomenika tako
natančno, da so meje določljive v naravi in zemljiškem katastru,
-       
vrednote, ki utemeljujejo razglasitev za spomenik,
-       
varstveni režim spomenika,
-       
vplivno območje, kadar je to zaradi zagotavljanja prostorske celovitosti
spomenika potrebno, vključno z določitvijo meje vplivnega območja tako
natančno, da so meje določljive v naravi in zemljiškem katastru,
-       
varstveni režim v vplivnem območju,
-       
morebitno obveznost javne dostopnosti spomenika,
-       
zahteve glede upravljanja ter morebitno obveznost sprejema načrta
upravljanja in
-       
podatke o inventarni knjigi premičnin, ki so sestavni del spomenika, in
pristojni organizaciji, če se skupaj z nepremičnim spomenikom razglašajo tudi
premičnine, ki so njegov sestavni del .
(3) Na podlagi akta o razglasitvi se pravni status
nepremičnega spomenika in njegovega vplivnega območja, če je obveznost vpisa za
vplivno območje določena z aktom o razglasitvi, zaznamuje v zemljiški knjigi
kot zaznamba nepremičnega spomenika. Organ, ki je spomenik razglasil, pošlje
akt o razglasitvi na pristojno zemljiško knjigo. Vpis nepremičnega spomenika v
zemljiško knjigo se opravi po uradni dolžnosti. 
(4) Zaznamba nepremičnega spomenika v zemljiško knjigo se ne
izvede za spomeniška območja, razen v delih, ki obsegajo arheološka najdišča
ali v delih, kjer zahtevo za zaznambo določi akt o razglasitvi.
14. člen
(razglasitev na podlagi sporazuma)
(1) Na teritorialno obsežnejšem območju dediščine z razvojnimi
problemi in izzivi se lahko vlada in pokrajina ali občina, na območju katere je
dediščina, dogovorita za skupno ohranjanje območja s sporazumom. K sporazumu
lahko pristopijo drugi subjekti, ki imajo na območju pomembne razvojne naloge
ali pristojnosti za izvajanje posameznih razvojnih politik. 
(2) Sporazum obsega obveznosti in pravice podpisnikov glede
varstva in oživljanja, razvojnega načrtovanja, urejanja prostora in izvajanja
mednarodnih pogodb, katerih podpisnica je Republika Slovenija. 
(3) Vlada na podlagi sporazuma razglasi območje za spomenik državnega
pomena za obdobje veljavnosti sporazuma, vendar največ za pet let z možnostjo
podaljšanja, če se ugotovi, da podpisniki sporazuma izvajajo obveznosti,
določene s sporazumom. 
(4) Če podpisniki sporazuma svojih obveznosti ne
izpolnjujejo, vlada odloči o predčasnem prenehanju statusa spomenika državnega
pomena.
15. člen
(enotno zavarovanje spomenikov in narave)
(1) Območje, ki poleg izjemnih kulturnih vrednot za državo vsebuje
tudi lastnosti, zaradi katerih je primerno za pridobitev statusa širšega
zavarovanega območja na podlagi predpisov s področja ohranjanja narave, se
lahko z istim aktom zavaruje kot spomenik po tem zakonu in kot širše zavarovano
območje narave. 
(2) Sklep o začetku postopka za enotno zavarovanje območja
sprejme vlada na predlog ministra in ministra, pristojnega za ohranjanje
narave, v primeru, ko se območji iz prvega odstavka prostorsko prekrivata,
varstvene in razvojne usmeritve pa so dopolnjujoče in v medsebojni povezavi
učinkovitejše. Postopek priprave in razglasitve se izvede ob smiselni uporabi določb
o ustanovitvi širšega zavarovanega območja po zakonu, ki ureja ohranjanje
narave. 
(3) Vlada sprejme akt o zavarovanju območja iz prvega odstavka
na predlog ministra in ministra, pristojnega za ohranjanje narave. Območje
enotnega zavarovanja nosi bodisi naziv kulturni spomenik bodisi naziv katerega
od širših zavarovanih območij narave.
16. člen
(razglasitev spomenika, ki vpliva na ohranjanje narave)
(1) Kadar se razglasitev spomenika državnega pomena nanaša na
območje, varovano ali zavarovano po predpisih s področja ohranjanja narave, se
meje spomenika in varstveni režim v aktu o razglasitvi določijo na podlagi
usklajenega predloga ministra in ministra, pristojnega za ohranjanje narave. 
(2) Kadar se razglasitev spomenika lokalnega pomena nanaša na
območje, varovano ali zavarovano po predpisih s področja ohranjanje narave, se
meje spomenika in varstveni režim v aktu o razglasitvi določijo v soglasju z
ministrom, pristojnim za ohranjanje narave.
4. Premični spomeniki in nesnovna dediščina posebnega pomena
17. člen
(premični spomenik)
(1) Premični spomenik je premičnina ali zbirka premičnin, ki:
-       
predstavlja izrazit dosežek ustvarjalnosti ali dragoceno prispeva h
kulturni raznolikosti,
-       
je pomemben del življenja na območju Republike Slovenije ali njenih
regij ali
-       
predstavlja pomemben vir za razumevanje zgodovinskih procesov, pojavov
ter njihove povezanosti s sedanjo kulturo.
(2) Premičnina ali zbirka premičnin pridobi status premičnega
spomenika z vpisom v inventarno knjigo državnega ali pooblaščenega muzeja ali z
razglasitvijo.
18. člen
(inventarizirani premični spomeniki)
Inventariziran premični spomenik je vsaka premičnina in
zbirka premičnin z lastnostmi iz prejšnjega člena, ki je vpisana v inventarno
knjigo državnega ali pooblaščenega muzeja in je v njegovem upravljanju.
(2) Minister predpiše vsebino in način vodenja inventarne
knjige. 
(3) V primeru prenehanja delovanja muzeja se inventariziran
premični spomenik skupaj z dokumentacijo prenese v hrambo muzeja naslednika. Če
muzej, ki je prenehal z delovanjem, nima naslednika, se zbirka skupaj z
dokumentacijo prenese v pristojni muzej. 
19. člen
(razglasitev premičnega spomenika)
(1) Premičnine in zbirke premičnin, vpisane v register, ki
niso v upravljanju državnega ali pooblaščenega muzeja in niso vpisane v njegovo
inventarno knjigo, postanejo spomeniki z razglasitvijo. 
(2) Predlog za razglasitev na podlagi lastne presoje ali na
predlog pobudnika pripravi državni oziroma pooblaščeni muzej. Če muzej zavrne
pobudo za razglasitev, mora s svojo odločitvijo seznaniti pobudnika. 
(3) Muzej mora o pripravi predloga za razglasitev seznaniti lastnika
premične dediščine, ki naj bi se razglasila za spomenik, in od njega pridobiti
soglasje za razglasitev. Premične dediščine brez soglasja lastnika ni mogoče
razglasiti za spomenik, razen če lastnik dediščine ni znan. 
(4) Zbirka se lahko razglasi za spomeniško zbirko le, če so
vse posamezne premičnine vpisane v inventarno knjigo zbirke po merilih iz 18.
člena tega zakona. 
(5) Če se postopek razglasitve nanaša na geološke zbirke, ki
vsebujejo minerale ali fosile, je potrebno pridobiti soglasje ministra,
pristojnega za ohranjanje narave. 
(6) Spomenik državnega pomena se razglasi z odlokom vlade,
spomenik lokalnega pomena pa z odlokom predstavniškega organa pokrajine ali
občine. 
(7) Akt o razglasitvi vsebuje identifikacijo spomenika, vrednote,
ki utemeljujejo razglasitev za spomenik, in varstveni režim spomenika.
20. člen
(razglasitev nesnovne dediščine posebnega pomena)
(1) Nesnovna dediščina z lastnostmi iz prvega odstavka
17. člena tega zakona, ki je vpisana v register, se razglasi za nesnovno
dediščino posebnega pomena ob smiselni uporabi 12. člena tega zakona, pri
čemer se določbe o javni obravnavi izvedejo tako, da se nanjo vabijo skupnosti,
skupine in posamezniki, ki so nosilci nesnovne dediščine, ki je predmet
postopka razglasitve, in druga zainteresirana javnost.
(2) Nesnovna dediščina državnega pomena se razglasi z odlokom
vlade, nesnovna dediščina lokalnega pomena pa z odlokom predstavniškega organa
pokrajine ali občine.
(3) Akt o razglasitvi vsebuje identifikacijo nesnovne dediščine
posebnega pomena, vrednote, ki utemeljujejo razglasitev za nesnovno dediščino
posebnega pomena, določbe o celostnem ohranjanju nesnovne dediščine posebnega
pomena, podpiranju skupnosti, skupin in posameznikov, ki so njeni nosilci, in
varstvu kulturnih prostorov, povezanih z njo.
(4) Akt o razglasitvi opredeli tudi način uveljavljanja
avtorskih in sorodnih pravic, povezanih z nesnovno dediščino posebnega pomena
ob upoštevanju predpisov, ki urejajo avtorske in druge sorodne pravice, vendar
na način, ki omogoča javno dostopnost do nesnovne dediščine posebnega pomena in
njeno prenašanje iz roda v rod.
5. Skupne določbe glede razglašanja
21. člen
(začasna razglasitev)
(1) Kadar ima določena dediščina, ki je vpisana v register,
vrednote spomenika in obstaja nevarnost, da bodo te vrednote okrnjene ali
uničene, sprejme minister odlok o začasni razglasitvi za spomenik. 
(2) Odlok o začasni razglasitvi obsega razlog za začasno razglasitev,
varstveni režim in obdobje začasne razglasitve. Začasna razglasitev lahko traja
najdlje 12 mesecev in se izjemoma lahko podaljša še za 12 mesecev. Minister z
odlokom prekliče začasno razglasitev, če prenehajo obstajati razlogi za začasno
razglasitev pred iztekom njenega roka. 
(3) Odlok o začasni razglasitvi ali o njenem podaljšanju se
objavi v Uradnem listu Republike Slovenije. V postopku sprejemanja začasne
razglasitve se ne uporabljajo določbe o pripravi predloga za razglasitev, o
obveščanju lastnikov v času priprave ter o javni obravnavi iz 12. člena in o
soglasju lastnika iz tretjega odstavka 19. člena tega zakona. 
(4) Pristojna organizacija mora hkrati s predlogom za začasno
razglasitev začeti postopek priprave predloga za razglasitev spomenika.
Nepravočasna priprava predloga za razglasitev ni razlog za podaljšanje trajanja
začasne razglasitve. Če se začasna razglasitev nanaša na območja, varovana po predpisih
o ohranjanju narave, mora pristojna organizacija o predlogu obvestiti ministra,
pristojnega za ohranjanje narave.
(5) Določbe tega člena se smiselno uporabljajo za začasno razglasitev
spomenika, ki jo sprejme pokrajina ali občina.
(6) Minister lahko sprejme odlok o začasni razglasitvi tudi v
primeru, ko je pristojna organizacija pripravila predlog za razglasitev za
spomenik lokalnega pomena, vendar predstavniški organ pokrajine ali občine
predloga za razglasitev v celoti ali v bistvenem delu ni upošteval. 
(7) Kot bistveni del predloga za razglasitev se šteje
vrednota, ki utemeljuje razglasitev za spomenik, varstveni režim vsaj v obsegu,
ki omogoča najnujnejše varstvo, in vplivno območje ter varstveni režim v njem,
ki še zagotavljata prostorsko celovitost spomenika. 
(8) Kadar se začasna razglasitev spomenika nanaša na območje,
varovano ali zavarovano po predpisih s področja ohranjanja narave, se akt o
začasni razglasitvi sprejme ob soglasju ministra, pristojnega za ohranjanje
narave.
22. člen
(dvakratna razglasitev)
Če je ista stvar razglašena za spomenik državnega pomena in
za spomenik lokalnega pomena, si varstveni režimi in drugi ukrepi varstva po
obeh aktih ne smejo nasprotovati. Če pride do kolizije določb obeh aktov o
razglasitvi, veljajo določbe akta o razglasitvi spomenika državnega pomena in
ukrepi varstva, izdani na njegovi podlagi.
23. člen
(prenehanje statusa spomenika)
(1) O prenehanju statusa spomenika odloči organ, pristojen za
razglasitev spomenika po postopku, ki je predpisan za razglasitev spomenika, in
ob soglasju pristojne organizacije. Organ pošlje akt o prenehanju statusa nepremičnega
spomenika na pristojno zemljiško knjigo, ki po uradni dolžnosti izbriše
zaznambo spomenika iz zemljiške knjige. 
(2) Spomenik v upravljanju državnega ali pooblaščenega muzeja
preneha z izbrisom iz inventarne knjige na podlagi sklepa organa, ki na podlagi
akta o ustanovitvi muzeja obravnava vprašanja s področja strokovnega dela
muzeja, in ob soglasju ministrstva. 
(3) Če pristojna organizacija oziroma ministrstvo v 60 dneh
ne zavrne izdaje soglasja, se šteje, da je bilo soglasje izdano. 
24. člen
(gradiva za pridobitev statusa spomenika)
(1) Minister predpiše vsebino predlogov za razglasitev in gradiv
za pridobitev statusa spomenika, merila in način vrednotenja dediščine, ki naj
pridobi status spomenika, merila in način inventarizacije ter navodila za
določanje predlogov varstvenih režimov za posamezne zvrsti spomenikov. 
(2) Predlogi za razglasitev opredeljujejo zlasti naslednje kategorije
varstvenih režimov:
-       
zahteve glede varovanja spomenika, to je njegovega rednega vzdrževanja,
obnove in uporabe,
-       
zahteve glede posegov,
-       
ukrepe za varstvo pred naravnimi in drugimi nesrečami in za primer
oboroženega spopada,
-       
omejitve pravnega prometa,
-       
način upravljanja spomenika,
-       
zahteve glede raziskovanja, proučevanja in dokumentiranja,
-       
zahteve glede dostopnost spomenika za javnost, zlasti časovne okvire,
-       
posamezne druge omejitve in prepovedi ter ukrepe za varstvo, kot so
dolžnost začasne izročitve premičnega spomenika in trajanje takšne izročitve,
prepoved premeščanja oziroma prenašanja spomenika.
6. Varstvena območja dediščine
25. člen
(akt o varstvenih območjih dediščine)
(1) Varstvena območja dediščine se določijo z namenom celostnega
ohranjanja dediščine, preprečevanja njenega uničenja in okrnjenja njenih
vrednot v prostoru na državni in lokalni ravni.
(2) Merila za določanje varstvenih območij dediščine so predvsem;
-       
skupen zgodovinski kontekst nepremične dediščine,
-       
sorodne morfološke značilnosti in vrednote dediščine v prostoru,
-       
topografska enovitost.
(3) Vlada določi vrste varstvenih območij dediščine ter varstvenih
usmeritev in predpiše podrobnejša merila za njihovo določitev.
(4) Zavod pripravi predlog za določitev varstvenih območjih dediščine
na podlagi podatkov iz registra in prikaza vrednotenja dediščine v prostoru.
(5) Ministrstvo mora omogočiti javnosti vpogled v predlog iz
prejšnjega odstavka in zagotoviti njegovo javno predstavitev.
(6) Ministrstvo z javnim naznanilom v svetovnem spletu in v
enem od dnevnih časopisov, ki pokriva celotno območje države, določi kraj in
čas za vpogled in javno predstavitev iz prejšnjega odstavka ter določi način
dajanja mnenj in pripomb javnosti.
(7) Ministrstvo zagotovi vpogled in možnost dajanja mnenj in
pripomb javnosti na predlog v trajanju najmanj 30 dni.
(8) Ministrstvo se mora opredeliti do mnenj in pripomb javnosti
iz prejšnjega odstavka.
(9) Minister določi varstvena območja dediščine, cilje
prostorskega razvoja varstvenih območij dediščine in predpiše podrobnejše
varstvene usmeritve v povezavi s posameznimi lastnostmi dediščine v varstvenih
območjih. Določitev varstvenega območja vsebuje podatke, zahtevane za register,
in vrsto varstvenega območja iz tretjega odstavka. Varstveno območje dediščine
se določi tako natančno, da so meje določljive v naravi in zemljiškem katastru.
(10) Pred določitvijo iz prejšnjega odstavka minister seznani
pokrajino in občino, na katerem ozemlju je predvideno varstveno območje
dediščine. Pokrajina in občina lahko podata mnenje k predvideni določitvi
varstvenega območja dediščine. 
(11) Kadar se predvideno varstveno območje dediščine nanaša
na območje, varovano ali zavarovano po predpisih s področja ohranjanje narave,
minister določi meje varstvenega območja dediščine in varstvene usmeritve v
soglasju z ministrom, pristojnim za ohranjanje narave.
7. Arheološke ostaline
26. člen
(najdba arheološke ostaline)
(1) Kdor najde na površju zemlje, pod njim ali v vodi arheološko
ostalino, mora poskrbeti, da ostane ta nepoškodovana ter na mestu in v
položaju, kot jo je odkril. O najdbi mora najpozneje naslednji delovni dan
obvestiti zavod. Dolžnost obvestila o najdbi imajo najditelj, lastnik
zemljišča, drug stvarnopravni upravičenec na zemljišču ali njegov posestnik, v
primeru graditve objekta pa tudi investitor in odgovorni vodja del. 
(2) V kraj najdbe lahko v sedmih dneh po obvestilu iz
prejšnjega odstavka posega le pooblaščena oseba zavoda, razen če pooblaščena
oseba že prej odloči drugače ali če obstaja nevarnost za zdravje in življenje
ljudi ali za obstoj arheološke ostaline. 
(3) Pooblaščena oseba mora v roku iz prejšnjega odstavka raziskati,
ali gre pri najdbi za dediščino. Pooblaščena oseba ima pri tem pravico vzeti
premičnino za potrebe raziskave. Če se izkaže, da ne gre za dediščino, mora
zavod vse odvzete premičnine po opravljeni predhodni raziskavi vrniti
najditelju. 
(4) Pooblaščena oseba lahko podaljša rok iz drugega odstavka za
največ sedem dni, če potrebnih raziskav v prvotnem roku ni bilo mogoče
opraviti.
(5) Zavod izda najditelju, lastniku zemljišča in osebi, ki je
o najdbi obvestila zavod, odločbo o tem, ali je arheološka ostalina dediščina v
skladu s tem zakonom. Lastnik arheološke ostaline, ki je premičnina in za
katero se s pravnomočno odločbo ugotovi, da je dediščina, je država. 
(6) Pritožba zoper odločbo iz prejšnjega odstavka ne zadrži
predaje arheološke ostaline, ki je premičnina, pristojnemu muzeju. 
26.a člen
(nagrada naključnemu najditelju arheološke najdbe ali
arheološke ostaline, ki je premičnina)
(1) Naključni najditelj arheološke najdbe ali arheološke
ostaline, ki je premičnina, za katero je bilo z odločbo iz petega odstavka 26.
člena tega zakona ugotovljeno, da je dediščina, in ki je ravnal v skladu s
prvim in drugim odstavkom 26. člena tega zakona, lahko pridobi nagrado. Višina
nagrade ne sme presegati vrednosti najdenega. 
(2) Na predlog najditelja iz prejšnjega odstavka ministrstvo
izvede postopek, v katerem ugotovi upravičenost do nagrade ter na podlagi
strokovnega mnenja državnega ali pooblaščenega muzeja pomen najdbe. V primeru,
da gre za najdbo posebnega ali izjemnega pomena, ministrstvo na podlagi
strokovnega mnenja državnega ali pooblaščenega muzeja odloči o višini nagrade.
Zoper odločitev ministrstva lahko najditelj iz prvega odstavka tega člena vloži
tožbo pri upravnem sodišču. 
27. člen
(odločba o arheološkem najdišču)
(1) Če pooblaščena oseba zavoda utemeljeno domneva, da so na
določenem zemljišču arheološke ostaline, in grozi nevarnost za njihovo
poškodovanje ali uničenje, lahko zavod to zemljišče določi za arheološko
najdišče, dokler se ne opravijo predhodne raziskave arheoloških ostalin. V
primeru najdbe iz prejšnjega člena tega zakona je treba izdati odločbo v roku
iz drugega oziroma četrtega odstavka navedenega člena.
(2) Z odločbo o arheološkem najdišču se določijo območje najdišča,
vrsta in obseg predhodnih raziskav, lahko pa se omeji ali prepove gospodarska
in druga raba zemljišča, ki ogroža obstoj arheološke ostaline. 
(3) Odločba o arheološkem najdišču je veljavna največ šest
mesecev. 
(4) Pritožba zoper odločbo o arheološkem najdišču ne zadrži
izvršitve. 
(5) Rok za opravo predhodnih raziskav na zemljišču, za katero
ima investitor pridobljeno pravnomočno gradbeno dovoljenje za pripravljalna
dela ali za gradnjo objekta ali drugega posega v prostor, je največ 60 dni od
izdaje odločbe, razen z dovoljenjem lastnika, ko je ta rok lahko daljši.
Minister lahko na predlog zavoda ta rok podaljša na največ 90 dni, če
predhodnih raziskav v prvotnem roku iz utemeljenih razlogov, ki niso na strani
zavoda, ni bilo mogoče opraviti.
III. POSEGI
1. Kulturnovarstveno soglasje za posege
28. člen
(kulturnovarstveno soglasje za posege)
(1) Kulturnovarstveno soglasje je treba pridobiti za:
-       
posege v spomenik,
-       
posege v vplivno območje spomenika, če to obveznost določa akt o
razglasitvi,
-       
posege v varstvena območja dediščine,
-       
posege v registrirano nepremično dediščino ali v enoto urejanja
prostora, če to obveznost določa prostorski akt, in
-       
za raziskavo dediščine, ki ni arheološka ostalina .
(2) Kulturnovarstveno soglasje ni potrebno za: 
-       
nujne posege na spomeniku ali dediščini, če so posegi neizogibno in
nemudoma potrebni za odvrnitev nepredvidljive nevarnosti uničenja ali poškodbe
spomenika ali dediščine ali za odvrnitev nevarnosti za ljudi in premoženje. O
nujnem posegu je treba takoj po njegovi izvedbi obvestiti zavod in zaprositi za
naknadno kulturnovarstveno soglasje; 
-       
izvedbo raziskav, ki jih opravlja zavod v okviru javne službe; 
-       
za izvedbo raziskav arheoloških ostalin in odstranitev dediščine, za
katere je potrebno kulturnovarstveno soglasje iz 31. člena tega zakona. 
(3) Kulturnovarstveno soglasje za posege, za katere je predpisano
gradbeno dovoljenje, se izdaja kot projektno soglasje v skladu s predpisi, ki
urejajo graditev.
(4) Kulturnovarstveno soglasje se izda:
-       
za posege v spomenik ali za posege v vplivno območje spomenika: v skladu
z aktom o razglasitvi spomenika ali prostorskim aktom ali aktom o določitvi
varstvenih območij dediščine, 
-       
za posege v varstveno območje dediščine: v skladu z aktom o določitvi
varstvenega območja dediščine,
-       
za posege v registrirano nepremično dediščino ali v enoto urejanja
prostora: v skladu s prostorskim aktom ali aktom o določitvi varstvenih območij
dediščine. 
(5) Pri odločanju o izdaji kulturnovarstvenega soglasja je
treba pretehtati razloge za poseg in razloge za ohranitev dediščine v obstoječi
obliki. V prid odobritve posega je posebej treba šteti okoliščino, če
predlagani posegi omogočajo vzpostavitev trajnih gospodarskih temeljev za
ohranitev dediščine.
29. člen
(kulturnovarstveni pogoji)
(1) Pred izdajo kulturnovarstvenega soglasja je treba pridobiti
kulturnovarstvene pogoje zavoda. 
(2) V vlogi za pridobitev kulturnovarstvenih pogojev je treba
navesti namen posega in priložiti projektno dokumentacijo, ki jo za pridobitev
projektnih pogojev predpisujejo predpisi, ki urejajo graditev. Kadar gre za
poseg, za katerega ni predpisano gradbeno dovoljenje, je potrebno vlogi
priložiti ustrezno skico in opis posega. 
(3) Zavod s kulturnovarstvenimi pogoji določi zahteve, ki jih
mora izpolnjevati projekt za pridobitev gradbenega dovoljenja ali druga
projektna dokumentacija, potrebna za izvedbo posegov, in zahteve glede
strokovne usposobljenosti izvajalcev specializiranih del. 
(4) Kulturnovarstveni pogoji se določijo:
-       
za poseg v registrirano nepremično dediščino ali v enoto urejanja
prostora: v skladu z določbami prostorskega akta ali akta o določitvi
varstvenih območij dediščine,
-       
za poseg v spomenik ali vplivno območje spomenika: v skladu z aktom o
razglasitvi ali z določbami prostorskega akta ali akta o določitvi varstvenih
območij dediščine.
(5) Zavod lahko s kulturnovarstvenimi pogoji kot pogoj za
pridobitev kulturnovarstvenega soglasja določi obveznost oprave predhodnih raziskav
ali obveznost priprave konservatorskega načrta. 
(6) Obveznost oprave predhodnih raziskav se lahko določi, če
se upravičeno domneva, da je v nepremičnini, ki je predmet posegov, neodkrita
dediščina, in grozi nevarnost za njeno poškodovanje ali uničenje.
(7) Priprava konservatorskega načrta se lahko zahteva za
poseg v spomenik, če:
-       
je nameravani poseg kompleksen,
-       
grozi nevarnost uničenja ali ogrožanja varovanih vrednot ali
-       
je treba pri posegu izvesti konservatorsko-restavratorska dela.
(8) Konservatorski načrt je potreben vedno, kadar gre za posege
v strukturne elemente spomenika. 
(9) Šteje se, da pogoji za izdajo kulturnovarstvenega soglasja
niso potrebni, če zavod pogojev ni izdal v 30 dneh od vložitve vloge za izdajo
pogojev. V tem primeru se kot pogoji za pripravo projektne dokumentacije za
poseg v registrirano dediščino upoštevajo določbe prostorskega akta, za poseg v
varstveno območje določbe akta o določitvi varstvenih območij dediščine, za
poseg v spomenik pa določbe akta o razglasitvi. 
(10) Če zavod že na podlagi vloge za izdajo
kulturnovarstvenih pogojev ugotovi, da je poseg sprejemljiv in da
kulturnovarstveni pogoji niso potrebni, se vloga za kulturnovarstvene pogoje
šteje kot vloga za izdajo kulturnovarstvenega soglasja. Zavod na podlagi te
ugotovitve izda kulturnovarstveno soglasje. 
(11) Če zavod že na podlagi vloge za izdajo
kulturnovarstvenih pogojev ugotovi, da poseg ni dopusten ali mogoč, se vloga za
izdajo kulturnovarstvenih pogojev šteje kot vloga za izdajo kulturnovarstvenega
soglasja. Zavod na podlagi te ugotovitve zavrne izdajo kulturnovarstvenega
soglasja. 
(12) Minister predpiše vsebino, obliko in način priprave konservatorskega
načrta.
30. člen
(izdaja kulturnovarstvenega soglasja)
(1) Vlogi za izdajo kulturnovarstvenega soglasja za poseg, za
katerega je potrebno pridobiti gradbeno dovoljenje, je treba priložiti
projektno dokumentacijo, ki jo za pridobitev projektnega soglasja predpisujejo
predpisi, ki urejajo graditev. Če gre za poseg, za katerega ni potrebno
gradbeno dovoljenje po predpisih o graditvi objektov, se vlogi priloži opis in
grafični prikaz, iz katerega so razvidni obstoječe stanje ter lokacijske,
funkcionalne, oblikovne in tehnične značilnosti nameravanega posega. Če je tako
določeno s kulturnovarstvenimi pogoji, je vlogi potrebno priložiti tudi
dokazila o strokovni usposobljenosti izvajalcev specializiranih del. 
(2) Kulturnovarstveno soglasje se lahko zavrne samo v primeru,
da je poseg v neskladju s kulturnovarstvenimi pogoji, določenimi na podlagi
četrtega odstavka 29. člena tega zakona ali v primeru iz enajstega odstavka 29.
člena tega zakona. Šteje se, da je bilo soglasje izdano, če so bili
kulturnovarstveni pogoji pridobljeni in če zavod ni odločil drugače v 15 dneh
po vložitvi vloge za izdajo soglasja. 
(3) Zavod lahko v kulturnovarstvenem soglasju določi način
ravnanja v primerih najdb dediščine med posegom, način izvedbe del in način
strokovnega nadzora nad njihovo izvedbo, vključno z načinom potrjevanja
posameznih faz izvedbe. 
(4) (črtan)
30.a člen
(čas veljavnosti kulturnovarstvenih pogojev in soglasij)
(1) Kulturnovarstveni pogoji iz 29. člena tega zakona
prenehajo veljati po poteku dveh let od njihove pravnomočnosti. Če se ta rok
izteče v času postopka izdaje kulturnovarstvenega soglasja, se čas veljavnosti
kulturnovarstvenih pogojev podaljša do pravnomočne odločitve o
kulturnovarstvenem soglasju.
(2) Kulturnovarstveno soglasje iz 30. člena tega zakona
preneha veljati po poteku dveh let od njegove pravnomočnosti, razen če se
poseg, zaradi katerega je bilo soglasje dano, začne izvajati v tem roku. Če je
za poseg potrebno pridobiti gradbeno dovoljenje po predpisih o graditvi
objektov in se dvoletni rok izteče v času postopka izdaje gradbenega
dovoljenja, se čas veljavnosti kulturnovarstvenega soglasja podaljša do
pravnomočne odločitve o izdaji gradbenega dovoljenja.
31. člen
(kulturnovarstveno soglasje za raziskavo in odstranitev
dediščine)
(1) Kulturnovarstveno soglasje, s katerim se dovolita
raziskava in odstranitev arheološke ostaline, se lahko izda le s pogojem, da
tako raziskavo in odstranitev nadzoruje zavod in da raziskavo ter odstranitev
opravi oseba, ki je strokovno usposobljena za izvajanje arheoloških raziskav. 
(2) Kulturnovarstveno soglasje, s katerim se dovoljuje raziskavo
in odstranitev spomenika ali registrirane nepremične dediščine, za poseg v
katero je treba pridobiti kulturnovarstveno soglasje, in ki ni arheološka
ostalina, se lahko izda:
-       
če se ugotovi dotrajanost ali poškodovanost spomenika ali dediščine, ki
je ni mogoče odpraviti z običajnimi sredstvi, ali če spomenik ali dediščina
ogroža varnost ljudi in premoženje,
-       
in če je bil spomenik pred tem ponujen v prodajo po ceni, ki upošteva
njegovo stanje.
(3) Kulturnovarstveno soglasje za raziskavo in odstranitev izda
minister. Raziskavo in odstranitev iz prejšnjega odstavka nadzoruje pristojna
organizacija. 
(4) Ne glede na določbo prvega in drugega odstavka se lahko
dovoli odstranitev z dovoljenjem iz prejšnjega odstavka tudi v primeru, če se
stranki s kulturnovarstvenim soglasjem naloži izvedba izravnalnega ukrepa. 
(5) Izravnalni ukrep obsega:
-       
plačilo denarnega zneska v vrednosti povzročene škode, ki nastane zaradi
odstranitve arheološke ostaline ali spomenika,
-       
ali financiranje oziroma izvedbo ukrepov za ohranitev ali oživitev
drugega spomenika primerljivega pomena.
(6) Izravnalni ukrep mora biti po učinku sorazmeren pomenu arheološke
ostaline ali spomenika, katerega odstranitev se dovoli.
2. Druge določbe glede posegov
32. člen
(iskanje arheoloških ostalin)
(1) Iskanje arheoloških ostalin in uporaba iskalnikov kovin in
drugih tehničnih sredstev za te namene sta dopustna le s predhodnim dovoljenjem
zavoda pod pogojem, da iskanje izvaja oseba, ki je strokovno usposobljena za
iskanje arheoloških ostalin. 
(2) Prodajalci so dolžni kupce iskalnikov kovin seznaniti, da
je prepovedana njihova uporaba z namenom pridobivanja arheoloških ostalin.
(3) Minister predpiše podrobnejše pogoje za izvajanje
dejavnosti iz prvega odstavka tega člena. 
33. člen
(raziskave)
(1) Pooblaščena oseba, ki vodi raziskavo nepremične
dediščine, za katero je bilo izdano kulturnovarstveno soglasje iz 30. člena
tega zakona ali je bila njena izvedba naložena s kulturnovarstvenim soglasjem
iz 31. člena tega zakona, mora po koncu del ali najmanj enkrat letno do 31.
marca tekočega leta zavodu poslati celovito poročilo o poteku in izsledkih
raziskave. Zahteve za poročanje o raziskavi arheoloških ostalin se določijo v
kulturnovarstvenem soglasju za raziskavo iz 31. člena tega zakona. 
(2) Evidenco raziskav vodi zavod. Evidenca se hrani trajno. Namen
evidence je na podlagi poročil o izvedenih raziskavah zbirati natančne podatke o
izsledkih raziskav. Evidenca vsebuje tudi osebna imena in naslove prebivališča
izvajalcev raziskav. 
(3) Pooblaščena oseba, ki vodi raziskavo, ima izključno pravico
javne objave dokumentacije raziskave ali arhiva arheološkega najdišča v roku
pet let od dneva zaključka raziskave. 
(4) Rok za predajo celotne in originalne dokumentacije raziskave
nepremične dediščine, ki ni arheološka ostalina, zavodu je šest mesecev po zaključku
raziskave. Rok za predajo celotnega in originalnega arhiva arheološkega
najdišča državnemu ali pooblaščenemu muzeju je pet let po zaključku raziskave.
Pristojna organizacija zagotovi dostop do dokumentacije ali arhiva najdišča
strokovni javnosti. 
(5) Minister s kulturnovarstvenim soglasjem iz 31. člena tega
zakona dodeli arhiv arheološkega najdišča državnemu ali pooblaščenemu muzeju.
Hranjenje arhiva arheološkega najdišča se določi na podlagi stvarne in območne
pristojnosti muzeja in razpoložljivih prostorov za hranjenje. 
(6) Minister predpiše zahteve za izvajanje raziskav in nadzor
nad njimi, standarde predhodnih raziskav ter način izdelave, vsebine in
hranjenja dokumentacije in arhivov arheoloških najdišč.
34. člen
(financiranje predhodnih raziskav)
(1) Investitor gradnje ali drugega posega krije strošek predhodne
raziskave, ki je potrebna zaradi graditve ali drugega posega,
-       
ki posega v registrirano arheološko najdišče ali
-       
ki terja spremembo namembnosti dediščine ali spomenika ali posega v strukturne
elemente dediščine ali spomenika.
(2) Iz državnega proračuna se v okviru javne službe krijejo stroški:
-       
predhodne arheološke raziskave območja prostorskega akta po 80. členu
tega zakona,
-       
predhodne raziskave spomenika, če gre za poseg, ki ne terja spremembe
namembnosti in ne posega v strukturne elemente spomenika, in je raziskava
potrebna za določanje ukrepov varstva kot dela priprav na vzdrževanje, obnovo
in oživljanje spomenika.
(3) Iz državnega proračuna se lahko krijejo tudi stroški
predhodne arheološke raziskave, ki je potrebna: 
-       
za sprostitev stavbnega zemljišča za gradnjo, če zemljišče ni
registrirano kot arheološko najdišče in se ob gradnji ali drugem posegu
odkrijejo arheološke ostaline kljub predhodni raziskavi iz 80. člena tega
zakona; 
-       
za določitev sestave in obsega arheoloških ostalin na stavbnem
zemljišču, ki je registrirano arheološko najdišče, če gradi investitor, ki je
fizična oseba, stanovanje za lastne potrebe na stavbnem zemljišču ali se na
stavbnem zemljišču gradijo neprofitna najemna stanovanja; 
-       
kot del priprav na vzdrževanje in obnovo objekta, ki leži na območju
naselbinske dediščine, če posege izvaja investitor, ki je fizična oseba, z
namenom zagotovitve stanovanja za lastne potrebe ali če se posegi izvajajo z
namenom zagotovitve prostorov, namenjenih izvajanju dejavnosti, ki so v javnem
interesu; 
-       
kot del priprav za ureditev ali obnovo javnih površin na območju
naselbinske ali vrtnoarhitekturne dediščine; 
-       
za potrebe presoje vplivov na arheološke ostaline. 
(4) Iz državnega proračuna se krijejo stroški iz druge alineje
prejšnjega odstavka v deležu, ki je sorazmeren z neto površino, ki je dejansko
namenjena stanovanju za lastne potrebe ali socialnim stanovanjem. 
(5) Minister predpiše način financiranja predhodnih
arheoloških raziskav iz druge alineje tretjega odstavka tega člena. 
(6) Če je v primeru iz prve alineje tretjega odstavka
investitor ali soinvestitor neposredni ali posredni uporabnik državnega proračuna,
stroški arheoloških raziskav bremenijo tega proračunskega uporabnika v deležu,
ki ga za celotno investicijo zagotavlja državni proračun.
35. člen
(sofinanciranje programa pokrajine ali občine za obnovo
spomenikov)
(1) Ministrstvo lahko nameni pokrajini ali občini dodatna sredstva
iz državnega proračuna za sofinanciranje programa vzdrževanja in obnove
spomenikov (v nadaljnjem besedilu: program obnove spomenikov), ki ga sprejme
pokrajina ali občina. 
(2) Pri določanju višine sofinanciranja programa obnove spomenikov
ministrstvo upošteva število spomenikov na ozemlju pokrajine ali občine,
morebitno že sklenjene pogodbe o sofinanciranju programa obnove na ozemlju
pokrajine ali občine in določbe predpisov, ki urejajo financiranje pokrajin in
občin. 
(3) Pokrajina ali občina mora za program obnove spomenikov nameniti
sredstva iz svojega proračuna najmanj v višini deleža iz državnega proračuna. 
(4) O sofinanciranju programa obnove spomenikov iz državnega
proračuna se sklene pogodba med ministrstvom in pokrajino ali občino. Sestavni
del pogodbe je načrt porabe sredstev. Če pokrajina ali občina pripravi program
obnove spomenikov za obdobje do štirih let, se lahko sklene ustrezna večletna
pogodba, pri čemer se letna višina sredstev določa z aneksom k osnovni pogodbi.
IV. UPORABA, UPRAVLJANJE IN DRUGA RAVNANJA
1. Splošne določbe glede ravnanja
36. člen
(ravnanje z dediščino)
(1) Z dediščino je treba ravnati tako, da se zagotavlja čim večja
ohranitev njenih kulturnih vrednot za prihodnost. 
(2) S spomenikom je treba ravnati tako, da se dosledno upoštevajo
in ohranjajo njegove kulturne vrednote in družbeni pomen. 
(3) Lastnik oziroma posestnik mora s spomenikom ravnati kot
dober gospodar.
37. člen
(pravica do nasvetov in navodil)
(1) Lastnik oziroma posestnik nepremične dediščine ima
pravico do brezplačnih pojasnil, nasvetov in navodil pristojne organizacije v
zvezi z lastnostmi, družbenim pomenom, ohranitvijo in vzdrževanjem dediščine. 
(2) Lastnik premične dediščine ima pravico do brezplačnih
nasvetov pristojnega muzeja v zvezi z vzdrževanjem premičnine. Lastnik
nacionalnega bogastva ima pravico do brezplačnih pojasnil, nasvetov in navodil
pristojnega muzeja v zvezi z lastnostmi, ohranjanjem in vzdrževanjem
premičnine.
(3) Pristojna organizacija je v nujnih primerih, kadar
dediščini grozi neposredna nevarnost poškodovanja ali uničenja, dolžna lastniku
ali posestniku nemudoma nuditi strokovno pomoč iz prejšnjih odstavkov, in to
najkasneje tri dni od vložitve zahtevka, ki ga je pristojna organizacija dolžna
evidentirati. 
38. člen
(dolžnost varovanja spomenika)
(1) Lastnik mora varovati spomenik v sorazmerju s svojimi zmožnostmi.
(2) Zavod lastniku z odločbo odredi delno ali celotno izvedbo
določenih ukrepov za izvedbo varovanja v sorazmerju z zmožnostmi lastnika ob
upoštevanju koristi in ugodnosti, ki jih ima od dediščine. Zmožnosti lastnika ter
koristi in ugodnosti iz tega člena se presojajo v okviru obdavčljivega
premoženja oziroma obdavčljivega prihodka.
(3) Zavod lahko v primeru neupravičenega neupoštevanja odločbe
iz drugega odstavka, ki ogroža vrednote spomenika ali njegovo uporabo, sam izvede
oziroma organizira izvedbo varovanja. V takšnem primeru lahko zavod od lastnika
terja povrnitev sorazmernega dela stroškov, ki bi jih moral nositi lastnik. Za
povrnitev stroškov ima država, pokrajina ali občina, ki je financirala izvedbo
varovanja, pravico uveljavljati obligacijskopravni zahtevek proti lastniku. 
(4) Pri presoji sorazmernosti po prvem in drugem odstavku je
treba upoštevati tudi koristi in ugodnosti, ki izvirajo iz statusa spomenika.
Lastnik se ne more sklicevati na obremenitve zaradi zvišanih stroškov
varovanja, ki so nastali zaradi opustitve varovanja in rednega vzdrževanja po
tem ali po drugem zakonu. 
(5) Podatke o obsegu obdavčljivega premoženja in
obdavčljivega prihodka posreduje lastnik spomenika.
39. člen
(pravica do nadomestila)
(1) Lastnik spomenika je upravičen do nadomestila, če se mu
zaradi varstvenega režima poslabšajo pogoji za gospodarsko izkoriščanje
spomenika in tega v okviru varstvenega režima ni mogoče nadomestiti z drugo
dejavnostjo. 
(2) Pogoj za pridobitev pravice do nadomestila je, da varstveni
režim omejuje obseg in način gospodarskega izkoriščanja v okviru dejavnosti ali
rabe, ki jo je stvar zagotavljala oziroma imela pred razglasitvijo, ali da
določa drugačno gospodarsko dejavnost ali rabo od tiste pred razglasitvijo. 
(3) Merila za določanje višine nadomestila so:
-       
razlika med višino prihodkov, kakršne je zagotavljala gospodarska
dejavnost pred uveljavitvijo varstvenega režima, in višino prihodkov, ki jih je
dejansko mogoče pričakovati po uveljavitvi varstvenega režima,
-       
ocena gospodarske koristi ali ugodnosti, pridobljene na podlagi statusa
spomenika,
-       
možnost pridobitve javnih sredstev za izvedbo ukrepov, ki bi omilili
izgubo prihodkov od gospodarskega izkoriščanja spomenika.
(4) Nadomestilo se lahko določi v enkratnem znesku ali v
letnih zneskih. Nadomestilo za spomenike državnega pomena se določi s pogodbo
med ministrstvom in lastnikom, za spomenike lokalnega pomena pa s pogodbo med
pristojnim organom pokrajine ali občine, ki je spomenik razglasila, in
lastnikom. 
(5) Rok za vlaganje zahtevkov za nadomestilo je največ eno
leto po uveljavitvi akta o razglasitvi. V primeru spomenika državnega pomena se
zahtevek za odškodnino vloži pri ministrstvu, v primeru spomenika lokalnega
pomena pa pri pristojnem organu pokrajine ali občine, ki je spomenik
razglasila. O zahtevku je potrebno odločiti v 60 dneh. 
(6) Če se država, pokrajina ali občina, ki je spomenik
razglasila, in lastnik ne moreta sporazumeti o višini nadomestila iz četrtega
odstavka tega člena, ga določi pristojno sodišče v nepravdnem postopku.
(7) Če se zahtevek za nadomestilo zavrne v temelju, ga je po
pravnomočnosti zavrnilne odločbe mogoče uveljavljati v pravdnem postopku pred
pristojnim sodiščem.
40. člen
(vlaganje javnih sredstev)
(1) Če so potrebni za varovanje, oživljanje spomenika ali izvedbo
drugih ukrepov varstva izredni stroški, ki presegajo običajne stroške, koristi
ter ugodnosti, izvirajoče iz statusa spomenika, in ti stroški niso v sorazmerju
z zmožnostmi lastnika, lahko država, pokrajina ali občina za ta namen v okviru možnosti
prispeva javna sredstva. 
(2) Javna sredstva se lahko vložijo tudi za sofinanciranje obresti
na bančna posojila, namenjena vzdrževanju, oživljanju in izvedbi drugih ukrepov
varstva. Sofinanciranje na letni ravni ne sme preseči petodstotne obrestne mere
na posojilo.
(3) Javna sredstva se lahko vložijo tudi za financiranje
interventnih ukrepov varstva, ki so nujni in zahtevajo takojšnjo izvedbo. 
(4) Država lahko zagotovi sredstva za izvedbo ukrepov iz
prejšnjega odstavka v okviru letnih proračunskih sredstev ministrstva,
pristojnega za kulturo, namenjenih za obnovo kulturne dediščine. Višina
interventnih sredstev se določi s sklepom ministra, pristojnega za kulturo. 
(5) O vlaganju javnih sredstev se sklene pogodba med državo,
pokrajino ali občino kot financerjem in lastnikom ali investitorjem, ki ima
pravico za izvedbo ukrepov na spomeniku, ki so predmet pogodbe, kot
upravičencem. V pogodbi se določijo izvajalci del, ki so strokovno usposobljeni
za izvajanje takšnih del, pogoji, pod katerimi je tak spomenik javno dostopen
in morebitni posebni ukrepi varstva. Pri sklepanju pogodbe se upoštevajo
predpisi, ki urejajo uresničevanje javnega interesa za kulturo. 
(6) Lastnik mora v primeru prodaje ali izgube lastništva nad
spomenikom iz drugih razlogov vrniti javna sredstva, ki so bila vložena v
spomenik. V pogodbi iz prejšnjega odstavka se določi rok, do katerega velja
dolžnost vračanja javnih sredstev. 
(7) Kot delež sredstev, ki jih mora zagotoviti lastnik ali
investitor, se upošteva tudi vrednost del, ki jih lastnik ali investitor na podlagi
navodil pristojne organizacije izvede v lastni režiji, če je tako določeno s
pogodbo in če se vrednost del dokaže s cenitvijo pooblaščenega cenilca po
zakonu, ki ureja revidiranje, ali zakonu, ki ureja sodišča. 
(8) Javna sredstva se izplačujejo po izvedbi del, določenih s
pogodbo iz petega odstavka tega člena. Če se izkaže, da dela niso bila izvedena
v skladu s pogodbo, je upravičenec dolžan povrniti pridobljena sredstva.
40.a člen
(vlaganje javnih sredstev za varovanje in oživljanje nesnovne
dediščine)
(1) Če so potrebni za varovanje, oživljanje nesnovne
dediščine posebnega pomena ali izvedbo drugih ukrepov varstva izredni stroški,
ki presegajo običajne stroške, koristi ter ugodnosti, izvirajoče iz statusa
spomenika, in ti stroški niso v sorazmerju z zmožnostmi nosilca, lahko država,
pokrajina ali občina za ta namen v okviru možnosti prispeva javna sredstva po
postopkih iz zakona, ki ureja uresničevanje javnega interesa za kulturo.
(2) Javna sredstva se lahko vložijo tudi za sofinanciranje
obresti na bančna posojila, namenjena vzdrževanju, oživljanju in izvedbi drugih
ukrepov varstva. Sofinanciranje na letni ravni ne sme preseči petodstotne
obrestne mere na posojilo.
(3) Javna sredstva se lahko vložijo tudi za financiranje
interventnih ukrepov varstva nesnovne kulturne dediščine, ki so neogibno nujni
in zahtevajo takojšnjo izvedbo.
(4) Država lahko zagotovi sredstva za izvedbo ukrepov iz
prejšnjega odstavka v okviru letnih proračunskih sredstev ministrstva,
pristojnega za kulturo, namenjenih za obnovo kulturne dediščine. Višina
interventnih sredstev se določi s sklepom ministra, pristojnega za kulturo.
(5) O vlaganju javnih sredstev se sklene pogodba med državo,
pokrajino ali občino kot financerjem in nosilcem nesnovne dediščine. V pogodbi
se določijo pogoji za zagotavljanje javne dostopnosti nesnovne dediščine
posebnega pomena in morebitni posebni ukrepi varstva. Pri sklepanju pogodbe se
upošteva zakon, ki ureja uresničevanje javnega interesa za kulturo.
(6) Javna sredstva se izplačujejo po izvedbi del, določenih s
pogodbo iz prejšnjega odstavka tega člena. Če se izkaže, da dela niso bila
izvedena v skladu s pogodbo, je upravičenec dolžan povrniti pridobljena
sredstva.
(7) Ministrstvo lahko nameni pokrajini ali občini dodatna
sredstva iz državnega proračuna za sofinanciranje programa varstva in
oživljanja nesnovne dediščine posebnega pomena, ki ga sprejme pokrajina ali
občina.
(8) Pri sofinanciranju programa iz prejšnjega odstavka se
smiselno uporabljajo določbe 35. člena tega zakona.
41. člen
(odškodnina za razvrednotenje)
(1) Investitor nedovoljenega posega je dolžan plačati odškodnino
za razvrednotenje dediščine. Odškodnina za razvrednotenje dediščine se določi
glede na družbeni pomen in vrednost razvrednotene dediščine, pri čemer je
najmanj enaka stroškom vzpostavitve v prejšnje stanje. 
(2) Odškodnina za razvrednotenje arheološkega najdišča je
najmanj enaka vrednosti raziskav, ki bi bile potrebne za prevod uničene
dediščine v arhiv arheološkega najdišča. 
(3) Odškodnino zahteva:
-       
za registrirano arheološko najdišče ali spomenik državnega pomena: v
imenu Republike Slovenije državni pravobranilec,
-       
za spomenik lokalnega pomena: pokrajina ali občine.
(4) O odškodnini odloči sodišče. Odškodnina je prihodek državnega
proračuna oziroma proračuna pokrajine ali občine, ki je spomenik razglasila.
42. člen
(financiranje izvedbe posebnih inšpekcijskih ukrepov)
(1) Država, pokrajina ali občina, ki je spomenik razglasila, izvede
poseben inšpekcijski ukrep iz 115. člena do 117. člena tega zakona na stroške
zavezanca. 
(2) Če zavezanec ne zagotovi sredstev oziroma ne povrne sredstev
za izvedbo ukrepa iz prejšnjega odstavka v roku, postavljenem v zahtevku za
plačilo stroškov zavezanca, država, pokrajina ali občina, ki je spomenik
razglasila, pridobi zakonito hipoteko na nepremičnini, ki je predmet ukrepa.
43. člen
(pospeševanje mobilnosti zbirk)
(1) Za pospeševanje mobilnosti zbirk lahko vlada prevzame jamstvo
za povračilo škode lastnikom ali upravljavcem zbirk zaradi poškodovanja,
uničenja ali izgube muzejskega, knjižničnega ali arhivskega gradiva, tudi če jo
povzročijo tretje osebe, in sicer za:
-       
razstavljanje v tujini, če gradivo posoja organizacija, ki se financira
iz državnega proračuna, in če jamstva ne prevzame organizator,
-       
izposojo tujega gradiva za razstave v Republiki Sloveniji, ki jih
organizira organizacija, financirana iz državnega proračuna, vendar le za
škodo, ki je nastala v Republiki Sloveniji.
(2) Država lahko jamči za povrnitev škode na podlagi
prejšnjega odstavka največ do 80 odstotkov vrednosti škode.
(3) Skupna višina jamstev iz tega člena na letni ravni se določi
s predpisi o izvajanju državnega proračuna.
(4) Država ima v primeru plačila škode iz prvega odstavka pravico
zahtevati vračilo plačanih zneskov z zakonitimi zamudnimi obrestmi od tistega,
ki je škodo povzročil.
2. Uporaba
44. člen
(prepoved uporabe podobe in imena spomenika brez soglasja
lastnika)
Nihče ne sme uporabljati podobe in imena spomenika za
pridobitne namene brez soglasja lastnika spomenika. Lastnik lahko s soglasjem določi
tudi višino nadomestila za uporabo.
45. člen
(trgovanje)
(1) Kdor trguje s premično dediščino (v nadaljnjem besedilu:
trgovec), ki sodi v zvrsti dediščine iz seznama v petem odstavku 10. člena tega
zakona, mora biti registriran v skladu s predpisi, ki urejajo sodni register in
standardno klasifikacijo dejavnosti, za dejavnost, iz katere je razvidno, da
trguje s premično dediščino. 
(2) Trgovec mora voditi evidenco nabave in prodaje ter drugih
poslov z dediščino. Namen evidence je zagotovitev sledljivosti prodaje dediščine
zaradi preprečevanja protipravnih dejanj v zvezi z njo. 
(3) V evidenco iz prejšnjega odstavka se vpisujejo podatki o
izvoru dediščine, opis in prodajna cena ter podatki o lastniku ali posestniku
in kupcu dediščine. Prodajalec mora seznaniti kupca z možnostjo omejitve iznosa
oziroma izvoza. 
(4) Kot podatki o lastniku in kupcu v evidenci prodaje iz prejšnjega
odstavka se štejejo firma ter sedež, če gre za pravno osebo, oziroma osebno ime
in naslov prebivališče, kadar gre za fizično osebo. 
(5) Trgovec mora z dolžno skrbnostjo preveriti izvor
dediščine. 
(6) Minister določi način vodenja in nadzora nad evidenco iz drugega
odstavka.
(7) Evidenca iz drugega odstavka tega člena se hrani trajno. 
46. člen
(iznos ali izvoz dediščine)
(1) Za iznos premičnin iz predpisa iz petega odstavka 10.
člena tega zakona in nacionalnega bogastva v države članice EU ali izvoz v
tretje države je potrebno dovoljenje ministra. 
(2) Trajni, to je časovno neomejeni iznos ali izvoz
nacionalnega bogastva iz prve, druge in tretje alineje prvega odstavka 10.
člena tega zakona, je prepovedan.
(3) Trajni iznos ali izvoz nacionalnega bogastva iz četrte alineje
prvega odstavka 10. člena tega zakona je dovoljen le v primeru izmenjave
muzejskega, arhivskega ali knjižničnega gradiva. 
(4) Začasni iznos ali izvoz nacionalnega bogastva se dovoli
za največ eno leto od datuma prehoda državne meje, z možnostjo podaljšanja za
največ pet let. 
(5) Ministrstvo lahko dovoljenje za iznos ali izvoz začasno prekliče,
če obstaja sum zlorabe dovoljenja. Začasni preklic velja do ugotovitve
dejanskega stanja, vendar najdlje tri mesece. V času začasnega preklica iznos
ali izvoz ni mogoč, že izneseno dediščino pa je treba vrniti v Republiko
Slovenijo. Če se ugotovi zloraba dovoljenja za iznos ali izvoz, se takšno dovoljenje
prekliče. 
(6) Ministrstvo vodi evidenco o izdanih dovoljenjih za iznos
in izvoz in o iznosih in izvozih, opravljenih na njihovi podlagi. 
(7) Način izdaje dovoljenja za iznos in izvoz ter vodenje evidence
določi minister.
47. člen
(vnos ali uvoz dediščine)
Dediščino je dovoljeno vnašati oziroma uvažati v Republiko Slovenijo.
Če država izvora predpisuje izvozno dovoljenje oziroma dovoljenje za iznos, je
pri vnosu oziroma uvozu obvezna predložitev takega dovoljenja.
48. člen
(vračanje protipravno odstranjene dediščine)
(1) Država skrbi za vračanje nacionalnega bogastva, ki je bilo
protipravno odstranjeno iz Republike Slovenije. Ministrstvo koordinira vračanje
nacionalnega bogastva, ki je bilo protipravno odstranjeno iz Republike
Slovenije, ter vračanje premične dediščine, ki je bila protipravno odstranjena
iz druge države in vnesena v Republiko Slovenijo, v skladu z mednarodnimi pogodbami,
katerih podpisnica je Republika Slovenija. 
(2) Pri odločanju o tem, kaj se šteje kot protipravno
odstranjeno nacionalno bogastvo, se uporabljajo določbe Zakona o vračanju
protipravno odstranjenih predmetov kulturne dediščine (Uradni list RS, št.
126/03).
49. člen
(rok za vlaganje zahtevkov za vračanje)
(1) Če obstaja utemeljen sum, da je v Republiki Sloveniji premična
dediščina, ki je bila protipravno odstranjena iz države, ki ni članica Evropske
unije, s katero ima Republika Slovenija sklenjen sporazum o vračanju, lahko
upravičenci vlagajo zahtevke za vračanje v roku enega leta od dneva, ko so bili
seznanjeni s tem, da je dediščina v Republiki Sloveniji. 
(2) Zahtevek za vračanje iz prejšnjega odstavka se sme vložiti
pred potekom 30 let od dneva, ko je bila dediščina protipravno odstranjena iz
države iz prejšnjega odstavka, ali pred potekom 75 let, če gre za premičnino iz
javne zbirke, zbirke cerkve oziroma druge verske skupnosti ali za premičnino,
ki je pod posebnim varstvom države, iz katere izvira.
50. člen
(plačilo odškodnine dobrovernemu posestniku)
Dobroverni posestnik, ki je premično dediščino pridobil po tem,
ko je bila taka premičnina protipravno odstranjena iz Republike Slovenije, je
upravičen do pravične odškodnine na podlagi odločbe pristojnega sodišča po tem,
ko je premičnino vrnil v Republiko Slovenijo. Stroški odškodnine se krijejo iz
proračuna Republike Slovenije. Republika Slovenija lahko zahteva vrnitev
plačane odškodnine od osebe, ki je premično dediščino protipravno odstranila z
njenega ozemlja.
51. člen
(postopki vračanja z državami Evropske unije)
Vračanje protipravno odstranjene premične dediščine iz držav
članic Evropske unije v Republiko Slovenijo ter iz Republike Slovenije v države
članice Evropske unije ureja poseben zakon.
3. Hranjenje
52. člen
(hranjenje nacionalnega bogastva)
(1) Lastnik oziroma posestnik nacionalnega bogastva je dolžan
izpolniti minimalne zahteve za njegovo hranjenje. 
(2) Državni ali pooblaščeni muzej preverja ustreznost hranjenja
nacionalnega bogastva, daje njegovim lastnikom oziroma posestnikom navodila in
nasvete za varovanje ter skrbi za njegovo ohranitev. 
(3) Lastnik oziroma posestnik mora zagotoviti varen prevoz
nacionalnega bogastva. Tak prevoz lahko opravlja le državni oziroma pooblaščeni
muzej ali oseba, ki izpolnjuje pogoje za takšen prevoz na podlagi predpisov, ki
urejajo zasebno varovanje. 
(4) Če da lastnik oziroma posestnik nacionalno bogastvo drugi
osebi za razstavljanje ali druge namene, lahko s pogodbo nanjo začasno prenese
obveznosti izpolnjevanja zahtev za hranjenje. 
(5) Minister določi minimalne strokovne, tehnične in
prostorske zahteve, ki jih morajo izpolniti lastniki oziroma posestniki pri
hranjenju in prevozu nacionalnega bogastva. S tem aktom določi tudi standarde
varovanja in hranjenja muzejskega gradiva v državnih in pooblaščenih muzejih.
53. člen
(hranjenje arheoloških najdb in postopek za pridobitev
dokazila o izvoru)
Kdor hrani arheološko najdbo ali zbirko takih najdb, mora zanje
imeti dokazilo o izvoru.
(2) Oseba, ki hrani arheološko najdbo ali zbirko takih najdb,
pa zanjo nima dokazila o izvoru, mora o tem obvestiti ministrstvo. 
(3) Ministrstvo na podlagi obvestila iz prejšnjega člena
izvede postopek, v katerem na podlagi strokovnega mnenja državnega ali
pooblaščenega muzeja z odločbo ugotovi, ali najdba oziroma zbirka najdb izvira
z ozemlja Republike Slovenije, ali je bila najdena ali drugače pridobljena po
31. 7. 1945 in ali so jo predpisi, ki so veljali v času najdbe ali drugačne
pridobitve, opredeljevali kot dediščino v lasti države. 
(4) Posestnik najdbe ali zbirke najdb iz drugega odstavka
tega člena mora pooblaščeni osebi državnega ali pooblaščenega muzeja dopustiti
dokumentiranje in raziskovanje najdbe ali zbirke najdb za potrebe priprave
strokovnega mnenja iz tretjega odstavka tega člena. 
(5) Če se v postopku iz tretjega odstavka tega člena ugotovi,
da najdba ali zbirka najdb ne izvira z ozemlja Republike Slovenije, da je bila
najdena ali drugače pridobljena pred 31. 7. 1945 ali da jo predpisi, ki so
veljali v času najdbe ali drugačne pridobitve, niso opredeljevali kot dediščino
v lasti države, najdba ali zbirka najdb ostane v posesti osebe, ki jo je
hranila pred začetkom postopka iz tretjega odstavka tega člena. 
(6) Odločba iz tretjega odstavka tega člena se šteje kot
dokazilo o izvoru za potrebe hrambe na ozemlju Republike Slovenije in ne kot
dokazilo o lastništvu ali kot izvozno dovoljenje. 
4. Omogočanje dostopa in dokumentiranja
54. člen
(javna dostopnost spomenikov)
Spomeniki morajo biti v sorazmerju z zmožnostmi lastnika oziroma
posestnika dostopni javnosti.
55. člen
(dostop do arheoloških ostalin in dediščine za potrebe
varstva)
(1) Lastnik oziroma posestnik nepremičnine mora zaradi varstva
arheoloških ostalin pri izvedbi zemeljskih del dopustiti dostop pooblaščene
osebe zavoda na neograjeno zemljišče, po predhodnem obvestilu lastniku oziroma
posestniku pa tudi na ograjeno zemljišče in v objekte, razen v stanovanjske
prostore, ne glede na to, ali so arheološke ostaline najdene ali ne. 
(2) Lastnik oziroma posestnik spomenika mora pooblaščeni osebi
dopustiti dokumentiranje in raziskovanje spomenika. 
(3) Če lastnik posestnik oziroma druga oseba ne dovoli dostopa
iz prvega odstavka ali izvedbe dokumentiranja in raziskovanja spomenika po
prejšnjem odstavku, ima pooblaščena oseba zavoda pravico izvesti te aktivnosti
ob pomoči policije. 
(4) Lastnik oziroma posestnik, ki so se mu zaradi zagotovitve
varstva po prvem odstavku poslabšali pogoji za gospodarsko izkoriščanje
nepremičnine, je upravičen do nadomestila iz 39. člena tega zakona. 
(5) Lastnik oziroma posestnik ima pravico do odškodnine za
škodo, povzročeno z aktivnostmi iz prvega do tretjega odstavka.
56. člen
(dolžnost obveščanja)
(1) Lastnik oziroma posestnik je dolžan na poziv pristojne organizacije
tej nuditi potrebne podatke o dediščini ali o stvari, za katero se domneva, da
ima lastnost dediščine. Stroški zbiranja in obdelave teh podatkov bremenijo
državo. 
(2) Lastnik oziroma posestnik mora pomanjkljivosti ali škodo na
spomeniku nemudoma sporočiti pristojni organizaciji. 
(3) Lastnik oziroma posestnik spomenika mora seznaniti kupca
spomenika s spomeniškim statusom in omejitvami, ki iz tega izhajajo.
57. člen
(dokumentiranje premičnin z domnevo dediščine)
(1) Obvezni del programov sanacije in prestrukturiranja podjetij,
ki se sofinancirajo iz javnih sredstev, je dokumentiranje tehniških naprav,
opreme, orodij, izdelkov, tehniških načrtov in risb, ki so starejši od 50 let. 
(2) Pred uničenjem strojev, postrojenj in naprav, starejših od
50 let, je treba zagotoviti dokumentiranje tistih njihovih delov, ki bi
utegnili imeti vrednote dediščine. 
(3) Dokumentiranje se opravi pod nadzorom pristojne organizacije.
Stroške dokumentiranja nosi fizična ali pravna oseba, v interesu katere se
opravlja sanacija ali prestrukturiranje podjetja iz prvega odstavka oziroma
dela iz drugega odstavka. 
(4) Izvod dokumentacije iz prvega in drugega odstavka se v
roku šestih mesecev po zaključku dokumentiranja preda pristojni organizaciji.
58. člen
(označevanje spomenikov)
(1) Z namenom izboljšanja dostopa javnosti se nepremični spomeniki
označijo. Označevanje se opravi, kadar to ni v nasprotju s koristmi varstva in
drugimi javnimi koristmi. 
(2) Označevanje se opravi tudi kot oblika varstva za primer oboroženih
spopadov na podlagi mednarodnih pogodb, katerih podpisnica je Republika
Slovenija. 
(3) Način označevanja predpiše minister. Označevanje območij,
ki so zavarovana na podlagi 15. člena tega zakona, se predpiše v soglasju z
ministrom, pristojnim za ohranjanje narave.
5. Upravljanje
59. člen
(upravljanje spomenikov)
(1) Lastnik oziroma posestnik mora zagotoviti upravljanje spomenika
v skladu z aktom o razglasitvi neposredno ali tako, da ga poveri upravljavcu. 
(2) Upravljavca morajo imeti vsi spomeniki, ki so varovani na
podlagi mednarodnih pogodb, katerih podpisnica je Republika Slovenija, in vsa
spomeniška območja. Akt o razglasitvi spomenika lahko predvidi upravljavca tudi
za druge spomenike. 
(3) V skladu z aktom o razglasitvi spomeniškega območja lahko
organ, ki je izdal akt o razglasitvi, sam neposredno upravlja spomeniško
območje v režijskem obratu, ustanovi v ta namen javni zavod, poveri upravljanje
javnemu zavodu, ki je ustanovljen z namenom upravljanja spomenikov in
spomeniških območij, ali poveri upravljanje fizični ali pravni osebi na podlagi
predpisov, ki urejajo javno-zasebno partnerstvo. 
(4) Upravljanje se lahko poveri upravljavcu zavarovanega območja
narave, če je tako določeno v aktu o zavarovanju zavarovanega območja narave in
če je upravljavec strokovno usposobljen za upravljanje s spomeniškim območjem. 
(5) Upravljanje spomenika ali spomeniškega območja se izvaja
na podlagi načrta upravljanja. 
(6) Če upravljavec v obnovo in vzdrževanje spomenika vlaga
lastna sredstva in prevzema druga bremena in tveganja, lahko organ, ki je izdal
akt o razglasitvi, z upravljavcem sklene koncesijsko pogodbo o upravljanju za
obdobje, ki je sorazmerno s finančnimi vložki in tveganji upravljavca.
60. člen
(načrt upravljanja)
(1) Načrt upravljanja je dokument, s katerim se določijo strateške
in izvedbene usmeritve za celovito ohranjanje spomenika ali spomeniškega
območja in način izvajanja njegovega varstva. Načrt upravljanja je treba
sprejeti za vse spomenike in spomeniška območja, ki imajo upravljavca. 
(2) Načrt upravljanja pripravi upravljavec ob strokovni pomoči
zavoda. Načrt upravljanja sprejme organ, ki je sprejel akt o razglasitvi
spomenika.
(3) Načrt upravljanja vsebuje najmanj:
-       
pregled kulturnih vrednot, ki jih je posebej treba ohranjati in
razvijati,
-       
vizijo varstva in razvoja,
-       
strateške in izvedbene cilje upravljanja,
-       
določbe, ki se nanašajo na upravljavsko strukturo in ukrepe za varstvo
pred naravnimi in drugimi nesrečami,
-       
načrt dejavnosti s finančnim okvirom, še posebej za zagotavljanje
dostopnosti in upravljanje obiska,
-       
kazalnike in način spremljanja izvajanja ter
-       
rok veljavnosti načrta, način dopolnjevanja in spreminjanja načrta.
(4) V primeru skupnega upravljanja več teritorialno ali vsebinsko
povezanih spomenikov se lahko za vse spomenike sprejme enoten načrt
upravljanja. 
(5) Če se spomeniško območje prekriva z območjem, varovanim
ali zavarovanim na podlagi predpisov s področja ohranjanja narave, se načrt
upravljanja sprejme v soglasju z ministrstvom, pristojnim za ohranjanje narave.
Pri njegovi pripravi sodeluje organizacija, pristojna za ohranjanje narave.
61. člen
(upravljanje območja enotnega zavarovanja spomenikov in
narave)
(1) Načrt upravljanja območja enotnega zavarovanja spomenikov
in narave iz 15. člena tega zakona sprejema vlada na predlog ministra in
ministra, pristojnega za ohranjanje narave. Vlada imenuje tudi upravljavca
območja. 
(2) Upravljavec območja mora biti strokovno usposobljen za
opravljanje nalog ohranjanja naravnih vrednot in varstva dediščine na območju
enotnega varstva. 
(3) Minister lahko z upravljavcem območja enotnega
zavarovanja sklene pogodbo, s katero se na upravljavca prenese del nalog
državne javne službe iz 84. člena tega zakona, z izjemo javnih pooblastil.
V. PREDKUPNA PRAVICA IN RAZLASTITEV
1. Predkupna pravica
62. člen
(predkupna pravica)
(1) Država ima predkupno pravico:
-       
na spomeniku državnega pomena in
-       
na nepremičnini v vplivnem območju nepremičnega spomenika državnega
pomena, če je tako določeno v aktu o razglasitvi.
(2) Pokrajina ali občina, ki je spomenik razglasila, ima predkupno
pravico na spomeniku lokalnega pomena in na nepremičnini v vplivnem območju
nepremičnega spomenika lokalnega pomena, če je tako določeno v aktu o
razglasitvi, v primeru neizkoriščene predkupne pravice države pa tudi na
nepremičnini iz prejšnjega odstavka, ki je na območju te pokrajine ali občine. 
(3) Lastnik stvari iz prvega ali drugega odstavka tega člena
mora o nameravani prodaji in o pogojih prodaje pisno obvestiti predkupnega
upravičenca. Minister ali pristojni organ pokrajine ali občine v 30 dneh
sporoči lastniku, ali bo država oziroma pokrajina ali občina izkoristila
predkupno pravico. Če država predkupne pravice ne izkoristi, o tem minister
obvesti pokrajino, na območju katere je stvar iz prvega odstavka tega člena, ta
pa lahko predkupno pravico izkoristi v nadaljnjih 30 dneh oziroma jo prenese na
občino.
(4) Predkupni upravičenec lahko predkupno pravico prenese na
tretjo osebo, če se s tem izboljša ohranitev in javna dostopnost ter zagotovi
taka uporaba, ki je skladna z družbenim pomenom spomenika. Če je predkupni
upravičenec država, odloča o prenosu predkupne pravice na tretjo osebo vlada,
če pa je upravičenec pokrajina ali občina, pa pristojni organ te skupnosti. 
(5) V primeru, da predkupni upravičenec odstopi od
uveljavitve predkupne pravice, pogodbena cena ne sme biti nižja od ponudbene
cene. 
(6) Notar overi podpis prodajalca in kupca na kupoprodajni pogodbi
le, če prodajalec predloži izjavo predkupnega upravičenca, da odstopa od
uveljavitve predkupne pravice, ali po poteku roka iz tretjega odstavka tega
člena. 
(7) Pogodba o prodaji stvari iz prvega in drugega odstavka,
sklenjena v nasprotju s tretjim, petim in šestim odstavkom tega člena, je
nična, razen če gre za nepremični spomenik, katerega zaznamba ni vpisana v
zemljiško knjigo.
(8) Predkupni upravičenec po tem zakonu ima prednost pred
morebitnimi predkupnimi upravičenci, določenimi z drugimi zakoni, razen v
primeru predkupne pravice države na nepremičninah v zavarovanih območjih, za
katere je država sprejela akt o zavarovanju, ki se izvaja v skladu s predpisi s
področja ohranjanja narave. 
(9) Predkupna pravica se izključi, če lastnik prodaja stvar
iz prvega ali drugega odstavka tega člena svojemu zakoncu, sorodnici oziroma
sorodniku v ravni vrsti, posvojiteljici oziroma posvojitelju, posvojenki
oziroma posvojencu ali osebi javnega prava, katere ustanoviteljica je država,
pokrajina ali občina.
2. Razlastitev
63. člen
(razlastitev spomenika)
(1) Lastninska pravica na nepremičnem spomeniku se lahko
odvzame proti odškodnini ali nadomestilu v naravi (v nadaljnjem besedilu:
razlastitev). 
(2) Razlastitev je dopustna, če so spomenik ali njegove zavarovane
vrednote ogrožene in če njihove ohranitve ni mogoče doseči na drug način
oziroma če ni mogoče na drug način zagotoviti dostopnosti spomenika v skladu z
aktom o razglasitvi. Poseg v lastninsko pravico mora biti sorazmeren javni
koristi, zaradi katere pride do razlastitve. 
(3) Razlastitev za spomenike državnega pomena predlaga vlada,
za spomenike lokalnega pomena pa pristojni organ pokrajine ali občine, ki je
spomenik razglasila. 
(4) Razlastitveni zavezanec je fizična ali pravna oseba, ki ima
v lasti nepremičnino, ki je predmet razlastitve. Razlastitveni zavezanec je
lahko tudi oseba javnega prava, razen države. 
(5) Razlastitev se opravi na način in po postopku,
predpisanem v zakonu, ki ureja razlastitev in omejitev lastninske pravice pri
urejanju prostora.
VI. FINANCIRANJE POSEBNIH UKREPOV VARSTVA
64. člen
(zagotavljanje sredstev za izvajanje posebnih ukrepov
varstva)
V proračunu Republike Slovenije se zagotavljajo sredstva za
kritje stroškov predhodnih raziskav na podlagi 34. člena, stroškov za
sofinanciranje programov obnove spomenikov na podlagi 35. člena, stroškov
nadomestil na podlagi 39. člena, vlaganj javnih sredstev na podlagi 40. člena
in stroškov izvajanje predkupne pravice na podlagi 62. člena tega zakona.
VII. REGISTER IN DOKUMENTIRANJE
65. člen
(register)
(1) Namen registra je informacijska podpora izvajanju varstva
dediščine.
(2) Register je namenjen tudi predstavljanju, raziskovanju, vzgoji,
izobraževanju in razvijanju zavesti javnosti o dediščini.
(3) Vpis v register ne omejuje stvarnih pravic lastnika. 
66. člen
(vsebina registra)
(1) Register obsega tri medsebojno povezane dele, ki
vsebujejo osnovne, varstvene in predstavitvene podatke o nepremični, premični
in nesnovni dediščini.
(2) Osnovni podatki o dediščini obsegajo identifikacijo,
opis, datacijo, lokacijo, avtorja oziroma nosilca nesnovne dediščine,
karakteristično fotografijo ali posnetek dediščine, varstvene usmeritve ter
povezavo enote dediščine z drugimi enotami.
(3) Varstveni podatki se vodijo za spomenike in obsegajo:
listine varstva, opis varstva, varstveni režim in podatke o lastniku spomenika.
(4) Predstavitveni podatki obsegajo dodatne informacije, ki
dediščino ponazarjajo v besedilni, grafični in drugi medijski obliki.
(5) Podatki o lastniku iz tretjega odstavka tega člena so:
osebno ime, datum rojstva in naslov prebivališča, če gre za fizično osebo,
oziroma ime ali firma ter sedež, če je lastnik pravna oseba.
(6) Podatki o avtorju iz drugega odstavka tega člena so:
osebno ime, leto rojstva in leto smrti ter opis ustvarjanja, če gre za fizično
osebo, oziroma ime ali firma, sedež in opis ustvarjanja, če je imetnik
avtorskih pravic pravna oseba.
(7) Podatki o nosilcu nesnovne dediščine iz drugega odstavka
tega člena so: osebno ime, datum rojstva, številka nosilca, naslov
prebivališča, geolokacija prebivališča, opis dejavnosti in karakteristična
fotografija ali posnetek, če gre za fizično osebo. Podatki o pravni osebi ali
drugi obliki združevanja, ki je nosilec nesnovne dediščine, so: ime ali firma,
številka nosilca, sedež, geolokacija sedeža, opis dejavnosti in karakteristična
fotografija ali posnetek.
67. člen
(vodenje in uporaba registra)
(1) Register vodi ministrstvo. 
(2) Register se vodi v okviru postopka dokumentiranja ali inventariziranja
enote dediščine ali kot samostojni postopek. 
(3) Podatki iz registra so javni in se objavijo na svetovnem
spletu. Izjeme od javnosti podatkov so:
-       
podatki o lastnikih dediščine;
-       
podatki o legi arheoloških najdišč, kjer obstaja nevarnost nedovoljenega
iskanja arheoloških ostalin;
-       
drugi podatki, katerih javna dostopnost bi lahko ogrozila obstoj
dediščine;
-       
leto rojstva in leto smrti avtorja iz šestega odstavka 66. člena
tega zakona;
-       
datum rojstva nosilca nesnovne dediščine iz sedmega odstavka
66. člena tega zakona. 
(4) Pristojne organizacije so dolžne redno ter v obliki in na
način, ki ga predpiše minister, posredovati ministrstvu podatke za vzdrževanje
registra. 
(5) Fizične in pravne osebe, pri katerih nastajajo vsebine, pomembne
za register, so dolžne te vsebine redno, brezplačno ter v obliki in na način,
ki ga predpiše minister, posredovati ministrstvu za potrebe registra, če je
nastajanje teh vsebin financirano iz javnih sredstev. 
(6) Pri uporabi podatkov iz registra mora vsak uporabnik navesti
register kot vir podatkov.
(7) Lastnike nepremične kulturne dediščine se o vpisu v
register posebej ne obvešča. 
(8) Podatki v registru se hranijo trajno.
68. člen
(dostop do podatkov)
(1) Ministrstvo in izvajalci državne javne službe imajo glede
dostopa do podatkov naslednja pooblastila:
-       
pravico do vpogleda, pridobitve in uporabe podatkov iz evidenc o
nepremičninah, kot so zemljiški kataster, kataster stavb, zemljiška knjiga in
register nepremičnin, vključno z osebnimi podatki o lastnikih nepremičnin, in
podatkov iz davčnih evidenc, vključno z osebnimi podatki o zavezancih, in
podatki za odmero davka za dajanje nepremičnin v najem, za promet z
nepremičninami, za dedovanje nepremičnin in za odmero davka na premoženje,
-       
pravico vodenja zbirke podatkov o lokaciji dediščine in stvari z domnevo
dediščine, vključno z osebnimi podatki o lastnikih in drugih upravičencih, pri
čemer se zbirka podatkov hrani trajno,
-       
pravico na kraju samem dokumentirati in fotografirati ali na drug način
reproducirati enote dediščine.
(2) Osebni podatki o lastniku oziroma o davčnem zavezancu iz
prvega odstavka so osebno ime, datum rojstva ter podatki o naslovu
prebivališča, če gre za fizično osebo. Podatki o pravni osebi, ki je lastnik
oziroma davčni zavezanec, so ime ali firma ter sedež.
(3) Podatki iz prejšnjega odstavka se smejo uporabljati za:
-       
vodenje registra in dokumentiranje dediščine,
-       
izvajanje javne službe v zvezi z uporabo, upravljanjem in drugim
ravnanjem z dediščino,
-       
izvajanjem določb o predkupni pravici, razlastitvi, nadomestilu in
odškodnini,
-       
in za nadzor nad izvajanjem tega zakona.
69. člen
(dokumentiranje dediščine)
(1) Sestavni del informacijske podpore izvajanju varstva je
tudi dokumentiranje dediščine. 
(2) Dokumentiranje dediščine vsebuje predvsem: evidentiranje gradiva,
zbiranje podatkov za inventarizacijo enote dediščine, evidentiranje njenega
stanja in ogroženosti ter dokumentiranje posegov. V primeru premične dediščine
vsebuje tudi dokumentiranje akcesije in premestitve enot.
70. člen
(skupna uporaba podatkov)
(1) Registriranje in dokumentiranje arhivskega in
knjižničnega gradiva, ki po strokovnih merilih in mednarodnih priporočilih
predstavlja arhivsko in knjižno dediščino, se izvaja v skladu s posebnim
zakonom. 
(2) Izvajalci so dolžni voditi register in dokumentiranje dediščine,
vključujoč knjižnično in arhivsko gradivo, v obliki in na način, ki omogoča
enoten prikaz javnega digitalnega gradiva o dediščini.
71. člen
(prikaz vrednotenja dediščine v prostoru)
(1) Sestavni del informacijske podpore izvajanju varstva nepremične
dediščine je tudi prikaz vrednotenja dediščine v prostoru.
(2) Prikaz vrednotenja dediščine v prostoru obsega zlasti:
-       
podatke o nepremični dediščini iz registra,
-       
arheološka najdišča z opredelitvijo njihovih meja in z določitvijo
načinov za njihovo natančnejšo prostorsko razmejitev, če je to potrebno,
-       
usmeritve za celostno ohranjanje dediščine,
-       
identifikacija območij dediščine v prostoru z opredelitvijo njihove
kulturne vrednosti, omejitvami in predlogi glede prostorskega razvoja dediščine
ter
-       
vplive na dediščino in ostale omejitve zunaj območij dediščine.
(3) Prikaz vrednotenja dediščine v prostoru vodi ministrstvo za
celotno ozemlje Republike Slovenije na podlagi podatkov iz registra, podatkov,
ki jih posreduje zavod, ter drugega znanja in postopkov vrednotenja nepremične
dediščine. 
(4) Ministrstvo prikaz vrednotenja dediščine v prostoru ves
čas posodablja in ga objavlja na svetovnem spletu, kjer je brezplačno dostopen
za uporabo v postopkih prostorskega in razvojnega načrtovanja ter vključevanja
javnosti.
72. člen
(podzakonski akt o registriranju, dokumentiranju in prikazu
dediščine)
(1) Minister predpiše podrobno vsebino in način vodenja registra,
prikaza vrednotenja dediščine v prostoru ter minimalno vsebino in način
dokumentiranja dediščine. 
(2) Minister predpiše skupna merila in zahteve za enoten prikaz
javnega digitalnega gradiva o dediščini.
VIII. VARSTVO DEDIŠČINE V RAZVOJNIH NAČRTIH IN PLANIH
73. člen
(strategija varstva dediščine)
(1) Strategija varstva dediščine (v nadaljnjem besedilu: strategija)
na podlagi ocene ogroženosti dediščine in priložnosti za njen razvoj določi
cilje, usmeritve in ukrepe celostnega ohranjanja dediščine, ki je predmet javne
koristi. Strategijo pripravi ministrstvo v sodelovanju z resorji, katerih
naloge segajo na področje varstva dediščine. 
(2) Strategija je lahko del nacionalnega programa za kulturo
ali samostojen razvojni dokument vlade. Če je samostojen razvojni dokument
vlade, se sprejema za obdobje štirih let, pri čemer vsebuje tudi dolgoročne
usmeritve, ki presegajo to obdobje. 
(3) Strategija je podlaga za pripravo dokumentov razvojnega načrtovanja
in določanje politik na področju kulture, urejanja prostora, varstva okolja,
varstva pred naravnimi in drugimi nesrečami, graditve, stanovanjskega in
komunalnega gospodarstva, turizma, raziskovanja ter informacijske družbe,
vzgoje, izobraževanja, usposabljanja in vseživljenjskega učenja.
74. člen
(varstvo v planih)
(1) Pripravljavec plana mora pri pripravi plana upoštevati varstvo
in vanj vključevati ukrepe varstva.
(2) Varstvo se v postopkih priprave in sprejemanja plana zagotavlja:
-       
z upoštevanjem aktov o razglasitvi nepremičnih spomenikov, sprejetih na
podlagi 13. do 15. člena ter 21. člena, registriranih arheoloških najdišč in
aktov o varstvenih območjih dediščine, sprejetih na podlagi 25. člena tega
zakona;
-       
s presojo vplivov na dediščino najmanj v obsegu dediščine iz prejšnje
alineje v okviru presojanja vplivov na okolje na podlagi predpisov o varstvu
okolja. Presoja vplivov s stališča varstva se izvede tudi, če v območju posega
ni spomenikov ali varstvenih območij dediščine, vendar se pričakuje posreden vpliv
na dediščino ali neposreden ali posreden vpliv na arheološke ostaline;
-       
z upoštevanjem smernic in mnenj v postopku priprave prostorskih aktov.
(3) Upoštevanje varstva je treba zagotoviti v vseh fazah priprave
plana, še posebej tistih njegovih delov, ki so neposredna podlaga za izdajanje
soglasij za posege v dediščino. 
(4) Če za območje določenega plana ne obstaja prikaz vrednotenja
dediščine v prostoru ali če ta ni dovolj podroben, se za ta plan lahko pripravi
strokovna zasnova, ki obsega vsebino, določeno za prikaz vrednotenja dediščine
v prostoru. 
(5) Strokovno zasnovo iz prejšnjega odstavka pripravi zavod
in sprejme ministrstvo.
75. člen
(obvezne sestavine prostorskih aktov)
(1) Ohranitev nepremičnih spomenikov, registriranih
arheoloških najdišč in lastnosti dediščine, ki so opredeljene v varstvenih
območjih dediščine, se obvezno upošteva v prostorskih aktih, ki imajo
neposreden vpliv na dediščino in njeno varstvo, in v prostorskih ukrepih,
izdanih na podlagi predpisov o urejanju prostora. 
(2) Prostorske ureditve v vplivnem območju spomenika morajo
biti prilagojene prostorskim možnostim tako, da družbeni pomen spomenika v
prostoru ni okrnjen.
76. člen
(smernice)
(1) V postopku priprave prostorskega akta mora pripravljavec akta
pridobiti smernice, ki jih izda ministrstvo. S smernicami se na podlagi
strategije varstva dediščine, aktov o varstvenih območjih dediščine, aktov o
razglasitvi in ob smiselni uporabi prikaza vrednotenja dediščine v prostoru
opredelijo usmeritve, izhodišča in pogoji za varstvo in ohranitev v prostorskem
aktu.
(2) Smernice obsegajo predvsem:
-       
usmeritve za celostno ohranjanje,
-       
usmeritve za celovito prenovo, 
-       
predloge rešitev in ukrepov varstva ter
-       
predlog prostorskih izvedbenih pogojev za varstvo, kadar se pripravlja
akt, ki določa prostorske izvedbene pogoje.
(3) V smernicah se lahko glede na predvideni poseg določijo vplivna
območja dediščine, za katere se predlaga varstvo na podlagi prostorskega akta.
(4) Če je za prostorski akt treba izvesti presojo vplivov, smernice
obsegajo tudi:
-       
prikaz vplivnih območij,
-       
vrste in vire podatkov o dediščini, ki omogočajo presojo vplivov na
podlagi predpisov o varstvu okolja in urejanja prostora.
(5) Če obstoječi podatki ne omogočajo presoje vplivov iz
prejšnjega odstavka, se s smernicami opredelijo potrebne arheološke raziskave,
ki bodo zagotovile dodatne informacije za izvedbo presoje vplivov. 
(6) Smernice, ki se nanašajo na dediščino zunaj obsega dediščine
iz prejšnjega člena, so priporočilne narave.
77. člen
(predlog prostorskih izvedbenih pogojev)
(1) Predlog prostorskih izvedbenih pogojev za varstvo se kot
del smernic določi po enotah urejanja prostora in po posameznih enotah
dediščine, predvsem glede lege, parcelacije, gradbenih linij, tlorisnih in
višinskih gabaritov, prostorskih dominant, namembnosti, dostopnosti za javnost
in oblikovanja javnih prostorov. 
(2) Predlog prostorskih izvedbenih pogojev določi primere, v
katerih je treba pridobiti kulturnovarstveno soglasje za posege v registrirano
dediščino.
78. člen
(konservatorski načrt za prenovo)
(1) Konservatorski načrt za prenovo je obvezni sestavni del
podrobnega prostorskega akta, ki je podlaga za celovito prenovo območja
naselbinske dediščine, kulturne krajine ali območja druge dediščine, ki je
značilen del prostora in grajenih struktur, ki je spomeniško območje ali
varstveno območje dediščine. 
(2) Če se konservatorski načrt za prenovo pripravi za območje
kulturne krajine, se pri tem upoštevajo zahteve ohranjanja narave. 
(3) Konservatorski načrt za prenovo določi pogoje razvoja in
omejitve z vidika varstva po enotah urejanja prostora. 
(4) (črtan). 
79. člen
(mnenje)
(1) Pred sprejetjem prostorskega akta je treba pridobiti mnenje
ministrstva, s katerim se ugotovi sprejemljivost predlaganih rešitev v predlogu
prostorskega akta z vidika varstva. 
(2) V primeru negativnega mnenja ministrstvo obrazloži razloge
in napoti pripravljavca prostorskega akta, da napravi določene spremembe in
dopolnitve. 
(3) Zahtevi za izdajo mnenja morata biti priložena predlog prostorskega
akta in obrazložitev o upoštevanju smernic. 
(4) Neupoštevanje smernic, ki so priporočilne narave, ni razlog
za izdajo negativnega mnenja.
80. člen
(predhodna raziskava območja prostorskega akta)
(1) Na območjih prostorskih aktov, ki so podlaga za izdajo dovoljenj
za posege v prostor in za katere predhodne arheološke raziskave niso bile
opravljene v postopku priprave prostorskega akta, se po uveljavitvi teh aktov
po potrebi opravijo predhodne arheološke raziskave v skladu z načrtom zavoda. 
(2) Zavod pripravi načrt predhodnih arheoloških raziskav z
namenom natančne določitve dejanskega stanja za izdajo kulturnovarstvenega
soglasja na območjih iz prejšnjega odstavka.
IX. JAVNA SLUŽBA VARSTVA
1. Splošne določbe glede javne službe
81. člen
(javna služba varstva)
(1) Dejavnost javne službe varstva obsega identificiranje, dokumentiranje,
vrednotenje, interpretiranje in raziskovanje dediščine, ohranitev dediščine ter
preprečevanje škodljivih vplivov nanjo, upravljanje dediščine, omogočanje
dostopa do dediščine ali do informacij o njej, njeno predstavljanje javnosti in
razvijanje zavesti o njej, razen če z zakonom ni določeno drugače. 
(2) Dejavnosti javne službe varstva izvajajo zavod, državni in
pooblaščeni muzeji, izvajalci lokalnih javnih služb varstva dediščine in
upravljavci dediščine. 
(3) Natančen obseg izvajanja javne službe v določenem obdobju
se določi v sklepu ali pogodbi o financiranju v skladu z zakonom, ki ureja
uresničevanje javnega interesa za kulturo.
82. člen
(nadzor nad izvajanjem javne službe varstva)
(1) Nadzor nad izvajanjem javne službe izvaja ministrstvo. 
(2) Kadar ministrstvo ugotovi, da izvajalec ne opravlja javne
službe v skladu s predpisi ali odločitvijo ministrstva, mu naloži odpravo
pomanjkljivosti ali nepravilnosti in določi rok za izvedbo teh dejanj. 
(3) Če po izteku roka pomanjkljivosti ali nepravilnosti niso odpravljene,
je to lahko razlog za razrešitev poslovodnega organa, organa upravljanja
izvajalca javne službe ali za prenehanje javnega pooblastila. 
(4) V dvomu, ali je konkretna naloga del izvajanja javne službe,
in v kompetenčnih sporih med izvajalci javne službe odloči minister.
2. Javna služba varstva nepremične dediščine
83. člen
(Zavod za varstvo kulturne dediščine)
(1) Zavod za varstvo kulturne dediščine je javni zavod, ki ga
država ustanovi za izvajanje javne službe varstva nepremične dediščine v skladu
s tem zakonom.
(2) Zavod ima Službo za kulturno dediščino in Center za
konservatorstvo.
(3) Služba za kulturno dediščino s svojimi organizacijskimi
enotami zajema ozemlje celotne države .
84. člen
(naloge zavoda)
(1) Zavod v okviru Službe za kulturno dediščino kot državno
javno službo opravlja naslednje naloge:
1.     
identificira, dokumentira, preučuje, vrednoti in interpretira nepremično
dediščino ter premično in nesnovno dediščino ter jo predstavlja javnosti v
okviru varstva nepremične dediščine,
2.     
sodeluje v pripravi strategije varstva in predlaga ukrepe za njeno
izvedbo,
3.     
predlaga vpis nepremične dediščine v register,
4.     
pripravlja predloge za razglasitve nepremičnih spomenikov,
5.     
analizira in vrednoti prostor za prikaz vrednotenja dediščine v
prostoru,
6.     
pripravlja gradiva za smernice in mnenja v postopkih priprave planov,
7.     
sodeluje z državnimi organi in jim nudi strokovno pomoč pri postopkih v
zvezi s stvarmi z domnevo dediščine,
8.     
sprejme načrt izvedbe predhodnih raziskav območij prostorskih aktov,
9.     
sodeluje pri varstvu dediščine v primeru oboroženega spopada in varstvu
pred naravnimi in drugimi nesrečami,
10.  
opravlja revizijo konservatorskih načrtov, ki jih pripravijo druge osebe,
11.  
sodeluje z upravljavci spomenikov pri pripravi predlogov načrta
upravljanja,
12.  
izdaja mnenja o plačilu in višini nadomestila za omejevanje gospodarskega
izkoriščanja spomenikov,
13.  
pripravlja strokovne podlage za upravne postopke, ki jih vodi
ministrstvo,
14.  
predlaga ministru sprejem podzakonskih aktov,
15.  
oblikuje metode in standarde za ohranitev nepremične dediščine ter
usmerja, usklajuje in spremlja njihovo izvajanje,
16.  
zagotavlja izpopolnjevanje in usklajuje potrebe po izobraževanju kadrov
na področju varstva nepremične dediščine,
17.  
opravlja strokovni nadzor nad raziskavami dediščine in arheoloških
ostalin,
18.  
sodeluje z lastniki oziroma posestniki nepremičnih spomenikov in z
drugimi uporabniki dediščine, ki imajo interese v zvezi s posameznim
spomenikom, ter jim posreduje pojasnila, nasvete in navodila,
19.  
izvaja programe za razvijanje zavesti o dediščini, pripravništva in
prakse za izobraževalne programe različnih stopenj s svojega področja,
20.  
sodeluje pri izvajanju strokovnih izpitov za področje varstva nepremične
dediščine, 
21.  
opravlja strokovni nadzor nad posegi v dediščino in
22.  
sodeluje pri pripravi konservatorskih načrtov in konservatorskih načrtov
za prenovo. 
(2) Zavod na podlagi javnega pooblastila opravlja naslednje naloge:
1.     
izdaja kulturnovarstvene pogoje in soglasja za posege v dediščino,
2.     
vodi evidenco raziskav,
3.     
izdaja odločbe o arheološkem najdišču,
4.     
odredi lastniku spomenika izvedbo določenih ukrepov varstva spomenikov.
(3) S soglasjem ustanovitelja lahko zavod opravlja tudi druge
naloge.
85. člen
(naloge centra za konservatorstvo)
(1) Zavod v okviru centra za konservatorstvo kot državno javno
službo opravlja naslednje naloge na področju konservatorstva-restavratorstva:
1.     
skrbi za razvoj konservatorsko-restavratorske stroke ter ga usmerja,
2.     
vodi in izvaja predhodne raziskave spomenikov iz druge alineje drugega
odstavka 34. člena tega zakona,
3.     
pripravlja konservatorske načrte za spomenike v lasti države,
4.     
izdeluje konservatorsko-restavratorsko projektno dokumentacijo za
zahtevne posege,
5.     
načrtuje, vodi in izvaja zahtevne konservatorsko-restavratorske posege
na spomenikih in konservatorsko-restavratorske posege na spomenikih v lasti
države, ki se financirajo iz državnega proračuna, namenjenega kulturi,
6.     
sodeluje pri presoji in skrbi za materialno stanje dediščine in
spomenikov,
7.     
izvaja raziskovalne projekte s področja varstva po naročilu ministrstva,
8.     
sodeluje z državnimi organi in jim nudi strokovno pomoč pri postopkih v
zvezi s stvarmi z domnevo dediščine,
9.     
zagotavlja dokumentacijo za konservatorsko-restavratorske dejavnosti,
10.  
izvaja programe pripravništva in izpopolnjevanja,
11.  
izvaja prakso in druge aktivnosti za izobraževalne programe
konservatorstva-restavratorstva,
12.  
skrbi za razvijanje zavesti javnosti o konservatorsko-restavratorski
dejavnosti in
13.  
upravlja nepremične spomenike v lasti države ter
14.  
vodi in izvaja interventne konservatorsko-restavratorske posege na
spomenikih, ki so nujni in zahtevajo takojšnjo izvedbo zaradi preprečitve
nadaljnje večje škode, ki je nastala kot posledica naravne ali druge nesreče. 
(2) Zavod v okviru centra opravlja tudi naslednje naloge na
področju konservatorstva-restavratorstva, ki se ne financirajo iz državnega
proračuna, namenjenega kulturi:
1.     
pripravlja konservatorske načrte za spomenike, ki niso v lasti države,
2.     
vodi in izvaja predhodne raziskave spomenikov iz druge alineje prvega
odstavka 34. člena tega zakona,
3.     
izdeluje konservatorsko-restavratorsko projektno dokumentacijo za posege,
ki ne sodijo v 4. točko prejšnjega odstavka ,
4.     
načrtuje, vodi in izvaja konservatorsko-restavratorske posege, ki ne
sodijo v 5. točko prejšnjega odstavka,
5.     
izvaja raziskovalne in druge projekte s področja varstva, ki se
financirajo na podlagi pogodb,
6.     
izvaja programe usposabljanja in vseživljenjskega učenja s področja
konservatorsko-restavratorske dejavnosti ter
7.     
upravlja nepremične spomenike, ki niso v lasti države.
(3) Zavod v okviru centra za konservatorstvo kot državno javno
službo opravlja naslednje naloge na področju preventivne arheologije:
1.     
vodi in izvaja predhodne arheološke raziskave iz prve alineje drugega
odstavka 34. člena in ter iz prve, druge in pete alineje tretjega odstavka 34.
člena tega zakona,
2.     
skrbi za metodološki in infrastrukturni razvoj na področju arheoloških
raziskav in poizkopavalnih postopkov,
3.     
vodi in izvaja predhodne arheološke raziskave ter poizkopavalne postopke
spomenikov v lasti države, ki se financirajo iz državnega proračuna,
namenjenega kulturi,
4.     
izvaja raziskovalne projekte s področja preventivne arheologije po
naročilu ministrstva,
5.     
izvaja programe pripravništva in izpopolnjevanja,
6.     
izvaja prakso in druge aktivnosti  za izobraževalne programe preventivne
arheologije in
7.     
skrbi za razvijanje zavesti javnosti o preventivni arheologiji.
(4) Zavod v okviru centra opravlja tudi naslednje naloge na
področju preventivne arheologije, ki se ne financirajo iz državnega proračuna,
namenjenega kulturi:
1.     
vodi in izvaja predhodne in druge arheološke raziskave ter poizkopavalne
postopke obdelave arhivov arheoloških najdišč vključno z objavo, ki ne sodijo v
1. točko prejšnjega odstavka ,
2.     
izvaja programe usposabljanja ter
3.     
izvaja raziskovalne in druge projekte s svojega področja, ki se
financirajo na podlagi pogodb.
(5) Raziskovalni inštitut v okviru Centra za konservatorstvo
načrtuje in izvaja raziskovalne projekte s področja varstva nepremične in z njo
povezane premične dediščine. 
(6) Služba za kulturno dediščino in Center za konservatorstvo
izvajata javno službo po programu zavoda ali po naročilu ministrstva.
(7) Minister daje soglasje k ceniku storitev zavoda.
3. Javna služba muzejev
86. člen
(splošne določbe glede javne službe muzejev)
(1) Država zagotavlja izvajanje državne javne službe muzejev z
ustanavljanjem državnih muzejev ter pooblaščanjem in financiranjem drugih
muzejev za izvajanje nalog varstva premične in nesnovne dediščine širšega
pomena (pooblaščeni muzeji). 
(2) Muzeji, ki opravljajo državno javno službo, morajo biti vpisani
v razvid muzejev. 
(3) Vstopnina ter drugi prihodki iz prodaje blaga in
storitev, povezanih z dediščino v upravljanju državnega ali pooblaščenega muzeja,
se štejejo za prihodek opravljanja javne službe.
87. člen
(razvid muzejev)
(1) Razvid muzejev je javna listina, v katero se vpisujejo muzeji,
ki izpolnjujejo osnovne prostorske, finančne in kadrovske zahteve za hranjenje
dediščine in njeno varstvo. 
(2) Muzeji, ki opravljajo državno javno službo, morajo biti vpisani
v razvid muzejev. V razvid se lahko vpisujejo tudi muzeji, ki ne opravljajo
državne javne službe muzejev. 
(3) Razvid muzejev vodi ministrstvo. Ministrstvo vpisuje muzeje
v razvid v upravnem postopku. 
(4) Predlog za vpis da muzej ob soglasju svojega
ustanovitelja. 
(5) Muzej izpolnjuje zahteve za vpis v razvid muzejev, če:
-       
zagotavlja dostopnost javnosti do zbirk,
-       
ima izdelan načrt fizičnega in tehničnega varovanja ter škodnega
zavarovanja muzejskih zbirk, ki ga potrdi ustanovitelj, in
-       
izpolnjuje druge minimalne strokovne, prostorske in tehnične zahteve,
določene s predpisom iz 52. člena tega zakona.
(6) Muzej, vpisan v razvid, mora za oglede določiti vstopnino
in odpiralni čas, ki morata biti objavljena na vidnem mestu ob vstopu v muzej.
88. člen
(lastništvo dediščine v upravljanju muzejev)
Lastništvo dediščine v upravljanju muzejev, vpisanih v razvid,
se določi na podlagi naslednjih meril:
-       
dediščina je last osebe, ki je kot lastnik navedena v inventarni knjigi
muzeja;
-       
kadar kot lastnik dediščine v inventarni knjigi muzeja ni naveden
lastnik, je dediščina last osebe, ki je financirala njen odkup, na podlagi
katerega je dediščina prišla v upravljanje muzeja. Če je financerjev več, je
dediščina solastnina financerjev v idealnih deležih, ki so sorazmerni z
njihovimi prispevki;
-       
v drugih primerih je dediščina last ustanovitelja muzeja, razen
arheoloških ostalin, ki so last države na podlagi tega zakona.
89. člen
(preverjanje izvora premične dediščine)
Muzej, vpisan v razvid, mora pri pridobivanju premične dediščine
preveriti njen izvor. Vsak sum o nezakonitem izvoru mora muzej sporočiti
inšpektorici oziroma inšpektorju, pristojnemu za dediščino (v nadaljnjem
besedilu: inšpektor).
90. člen
(izbris iz razvida muzejev)
Muzej se izbriše iz razvida muzejev na lasten predlog, predlog
ustanovitelja ali po uradni dolžnosti, če muzej preneha ali če se ugotovi, da
muzej ne izpolnjuje več zahtev iz petega odstavka 87. člena tega zakona.
91. člen
(državni muzej)
(1) Državni muzej je javni zavod, ki ga ustanovi država zato,
da zagotovi varstvo premične dediščine, ki je državnega pomena. 
(2) Področje delovanja in poslanstvo muzeja določi akt o ustanovitvi,
ki ga sprejme vlada. 
(3) Državni muzej kot državno javno službo opravlja naslednje
naloge:
1.     
identificira, dokumentira, preučuje in interpretira ter vrednoti
premično in nesnovno dediščino ter jo predstavlja javnosti,
2.     
zbira, izvaja akcesijo in inventariziranje premične dediščine,
3.     
pripravlja predloge za razglasitev premičnih spomenikov državnega pomena,
4.     
usklajuje vpis premične dediščine v register,
5.     
varuje in hrani zbirke državnega pomena,
6.     
pripravlja in izvaja konservatorsko-restavratorske postopke na premični
dediščini s svojega področja delovanja,
7.     
nadzira varstvo premičnih spomenikov in nacionalnega bogastva zunaj
muzejev,
8.     
svetuje in daje navodila lastnikom zbirk premične dediščine glede
vodenja inventarnih knjig s svojega področja delovanja,
9.     
razstavlja muzejske zbirke,
10.  
raziskuje premično dediščino in njeno varstvo po naročilu ministrstva, v
katerega delovno področje sodi, ter
11.  
izvaja programe za razvijanje zavesti o dediščini, programe pripravništva,
izpopolnjevanja, in prakse za izobraževalne programe različnih stopenj s
svojega področja.
(4) Državni muzej izvaja tudi programe usposabljanja in vseživljenjskega
učenja v povezavi z dediščino kot dejavnost, ki se ne financira iz državnega
proračuna, namenjenega kulturi.
92. člen
(Služba za premično dediščino in muzeje)
(1) Služba je organizirana v enem od državnih muzejev. Minister
po opravljenem razpisu na podlagi predpisov s področja javne uprave določi
državni muzej, v okviru katerega je organizirana služba.
(2) Muzej, v katerem je organizirana služba, poleg nalog iz
tretjega odstavka prejšnjega člena tega zakona kot javno pooblastilo opravlja
naslednje naloge:
1.     
daje mnenja ministrstvu v postopku vpisa v razvid muzejev iz 87. člena
in v postopku podelitve pooblastila iz 95. člena tega zakona,
2.     
v postopkih izdajanja soglasij za raziskave daje ministrstvu mnenja o
dodelitvi arhivov arheoloških najdišč in najdenih premičnin z domnevo dediščine
muzejem,
3.     
koordinira pripravo izvedenskih mnenj glede iznosa oziroma izvoza
premične dediščine,
4.     
daje mnenje ministru za odločanje o kompetenčnih sporih med muzeji, ki
opravljajo državno javno službo,
5.     
pripravlja strokovne podlage za izdajo upravnih odločb, ki jih izdaja
ministrstvo,
6.     
izvaja analize muzejske dejavnosti in o tem letno poroča ministru,
7.     
sodeluje v pripravi strategije varstva in predlaga ukrepe za njeno
izvedbo,
8.     
sodeluje z državnimi organi in jim nudi strokovno pomoč pri postopkih v
zvezi s premičninami z domnevo dediščine,
9.     
predlaga merila za sofinanciranje muzejskih programov in projektov,
10.  
oblikuje skupne nastope muzejev, promocijo in trženje njihovih storitev,
11.  
pripravlja standarde za inventarizacijo in postopke dokumentiranja,
interpretiranja in hranjenja premične dediščine in ministru predlaga njihov
sprejem,
12.  
opravlja druge naloge v imenu muzejev na podlagi predhodnega dogovora,
13.  
sodeluje pri varovanju nesnovne dediščine,
14.  
usklajuje programe usposabljanja ter vseživljenjskega učenja na področju
premične dediščine in potrebe po izobraževanju kadrov v muzejih in
15.  
usklajuje programe pripravništva in izpopolnjevanja za pridobitev
strokovnih nazivov.
(3) Naloge iz prejšnjega odstavka se izvajajo v sodelovanju z
državnimi in pooblaščenimi muzeji.
93. člen
(državna javna služba v pooblaščenih muzejih)
(1) Pooblaščeni muzej je muzej, vpisan v razvid, ki je
pridobil pooblastilo za opravljanje državne javne službe muzejev. Država v
pooblaščenem muzeju podpira izvajanje naslednjih dejavnosti kot državno javno
službo:
1.     
identificiranje, dokumentiranje, preučevanje, vrednotenje in
interpretiranje premične in nesnovne dediščine,
2.     
zbiranje, akcesija in inventariziranje premične in nesnovne dediščine,
3.     
varovanje in hranjenje muzejskih zbirk državnega pomena,
4.     
sodelovanje v upravnih postopkih, ki jih vodi ministrstvo,
5.     
svetovanje lastnikom zbirk premične dediščine glede vodenja inventarnih
knjig,
6.     
priprava in izvedba konservatorsko-restavratorskih postopkov na premični
dediščini državnega pomena ter
7.     
izvajanje programov pripravništva in izpopolnjevanja.
(2) Država sofinancira državno javno službo v pooblaščenem muzeju
v obsegu iz prejšnjega odstavka, vendar največ v višini 80 odstotkov vseh
stroškov delovanja muzeja. 
(3) Minister s predpisom iz 52. člena tega zakona določi standarde
za varovanje in hranjenje muzejskega gradiva v državnih in pooblaščenih
muzejih.
94. člen
(zahteve za pridobitev pooblastila)
Muzej lahko pridobi pooblastilo za opravljanje državne javne
službe, če izpolnjuje naslednje zahteve:
-       
je vpisan v razvid muzejev,
-       
ima stalne finančne vire za delovanje,
-       
je usposobljen za identificiranje, dokumentiranje, vrednotenje, interpretiranje,
inventariziranje, varovanje, hranjenje, raziskovanje premične dediščine in
njeno predstavljanje javnosti,
-       
zagotavlja dostopnost do dediščine, ki jo hrani, in do podatkov o njej,
-       
zagotavlja ogled muzejskih zbirk z določenim odpiralnim časom, vendar
najmanj 40 ur tedensko, in
-       
izpolnjuje druge minimalne strokovne, tehnične in prostorske zahteve ter
standarde za varovanje in hranjenje muzejskega gradiva, določene v skladu z
določbami tega člena v predpisu iz petega odstavka 52. člena tega zakona.
95. člen
(postopek podelitve pooblastila)
(1) Ministrstvo med muzeji, ki izpolnjujejo zahteve za
pridobitev pooblastila za opravljanje državne javne službe, na podlagi javnega
razpisa izbere najprimernejše. 
(2) Vlogo na razpis poda muzej ob soglasju ustanovitelja.
(3) Vlogi mora biti priložen:
-       
ustanovitveni akt muzeja, v katerem sta opredeljena poslanstvo muzeja in
njegova zbiralna politika,
-       
koncept ureditve in razvoja muzeja in njegovih zbirk ter
-       
ustrezna dokazila, da muzej izpolnjuje zahteve iz 94. člena tega zakona.
(4) Ministrstvo po prejemu vlog pridobi mnenje muzeja, v katerem
je organizirana služba, o izpolnjevanju zahtev za pridobitev pooblastila. Pri
odločanju o podelitvi pooblastila imajo prednost muzeji, katerih ustanovitelji
so občine, in ki presegajo občinski pomen oziroma zadovoljujejo tudi potrebe
prebivalcev sosednjih občin. 
(5) Sklep o podelitvi pooblastila sprejme na predlog ministra
vlada. V sklepu se določi področje, za katero skrbi pooblaščeni muzej, začetek
izvajanja pooblastila in njegovo trajanje. 
(6) Ministrstvo, pooblaščeni muzej in njegov ustanovitelj po
izdaji sklepa o pridobitvi pooblastila sklenejo pogodbo o izvajanju javne
službe, v kateri se opredelijo obseg in način izvajanja državne javne službe,
njeno financiranje, razmerje med sredstvi, ki jih prispevata država in
ustanovitelj, dolžnost muzeja, da poroča ministrstvu o vseh dejstvih in
pojavih, ki utegnejo vplivati na izvajanje javne službe, način finančnega in
strokovnega nadzora države nad izvajanjem javne službe, pogodbene sankcije in
način spreminjanja pogodbe. 
(7) Ministrstvo preverja izpolnjevanje zahtev najmanj enkrat na
tri leta.
96. člen
(prenehanje pooblastila)
(1) Muzeju preneha pooblastilo za opravljanje državne javne
službe:
-       
na njegov predlog ali predlog njegovega ustanovitelja,
-       
z izbrisom iz razvida muzejev ali
-       
če pooblaščeni muzej ne izpolnjuje več zahtev iz 94. člena oziroma je
kršena pogodba iz 95. člena tega zakona.
(2) Kršitev pogodbe je razlog za prenehanje, če:
-       
muzej ravna s sredstvi, pridobljenimi za izvajanje državne javne službe,
v nasprotju s pogodbo,
-       
muzej s svojim ravnanjem škoduje dediščini in je bil o tem izdan
inšpekcijski ukrep, vendar muzej v predpisanem roku ni odpravil nepravilnosti,
-       
muzej ne odpravi druge nepravilnosti, ki jo je ministrstvo ugotovilo po
nadzorstveni pravici.
(3) Muzeju pooblastilo za opravljanje državne javne službe s
sklepom vzame vlada na predlog ministrstva. 
(4) Ob prenehanju izvajanja pooblastila mora ustanovitelj zagotoviti
primerno varovanje, hranjenje in dostopnost spomenikov in dediščine, s katerimi
upravlja muzej. 
(5) Kadar pooblaščeni muzej preneha izvajati državno javno
službo, mora izročiti dediščino, pridobljeno na podlagi opravljanja te službe,
v upravljanje državnemu ali drugemu pooblaščenemu muzeju. 
(6) Muzejske zbirke, pridobljene na podlagi izvajanja javne službe,
se ne smejo deliti. 
(7) Postopek prenosa in izročitve dediščine iz prejšnjega odstavka
določi minister z odločbo.
97. člen
(sofinanciranje programov in projektov v muzejih)
Država lahko na podlagi javnega poziva ali razpisa prispeva sredstva
za programe in projekte v pooblaščenih muzejih in drugih muzejih, vpisanih v
razvid iz 87. člena tega zakona zunaj obsega državne javne službe, vključno z
nujnimi odkupi premične dediščine za izpopolnitev muzejskih zbirk državnega pomena
in poroštvo za izposojo muzejskih zbirk za razstave.
4. Javna služba varstva nesnovne dediščine
98. člen
(splošne določbe glede javne službe varstva nesnovne
dediščine)
(1) Državno javno službo varstva nesnovne dediščine
opravljajo koordinator varstva nesnovne dediščine, državni in pooblaščeni
muzeji ter zavod.
(2) Naloge koordinatorja varstva nesnovne dediščine opravlja
državni muzej, ki je ustanovljen za uresničevanje nalog varstva premične in
nesnovne kulturne dediščine, povezane z načini življenja v slovenskem etničnem
prostoru in med Slovenci po svetu.
(3) Koordinator varstva nesnovne dediščine kot državno javno
službo opravlja naslednje naloge:
1.     
identificira, dokumentira, preučuje, vrednoti in interpretira nesnovno
dediščino,
2.     
usklajuje in samostojno predlaga vpis nesnovne dediščine v register,
3.     
svetuje nosilcem nesnovne dediščine glede njenega celostnega ohranjanja,
4.     
pripravlja predloge za razglasitev nesnovne dediščine posebnega pomena,
5.     
usklajuje delo muzejev in zavoda v zvezi z ohranjanjem nesnovne
dediščine in kulturnih prostorov, povezanih z njo,
6.     
opravlja druge naloge v zvezi z nesnovno dediščino po naročilu
ministrstva.
5. Lokalna javna služba varstva
99. člen
(lokalna javna služba varstva)
(1) Lokalna javna služba varstva dediščine obsega varstvo dediščine
lokalnega pomena, financiranje muzejev in drugih subjektov varstva dediščine
ter upravljanje spomeniških območij lokalnega pomena. 
(2) Na področju varstva pokrajine in občine poleg drugih nalog
po tem zakonu zagotavljajo:
-       
vzpostavljanje, organiziranje in financiranje lokalne javne službe
varstva ter zagotavljanje nadzora nad njenim izvajanjem;
-       
financiranje drugih oblik varstva v skladu z zakonom.
(3) Pokrajine in občine lahko ustanavljajo svoje organizacije
za izvajanje nalog varstva. Organizacije za varstvo ne smejo posegati v
pristojnosti, ki jih imajo na področju varstva državni organi.
100. člen
(lokalna javna služba varstva nepremične dediščine)
(1) Pokrajina ali občina lahko ustanovi organizacijo, ki
izvaja izbirno lokalno javno službo varstva nepremične dediščine za opravljanje
ene ali več naslednjih nalog:
-       
dokumentiranje dediščine na ozemlju pokrajine ali občine,
-       
izvajanje predhodnih raziskav,
-       
izvajanje posameznih konservatorsko-restavratorskih del,
-       
sodelovanje z lastniki nepremičnih spomenikov in z drugimi, ki imajo
interese v zvezi s posameznim spomenikom, ter posredovanje pojasnil, nasvetov
in navodil,
-       
sodelovanje pri varstvu dediščine v primeru oboroženega spopada in
-       
naravnih in drugih nesreč,
-       
upravljanje lokalnih spomenikov ter
-       
izvajanje programov za razvijanje zavesti o dediščini.
(2) Več občin lahko skupaj ustanovi lokalno javno službo iz
prejšnjega odstavka.
(3) Izvajalec lokalne javne službe mora zavodu najmanj enkrat
letno posredovati podatke o dokumentiranju iz prve alineje prvega odstavka in
poročilo o delu.
101. člen
(lokalna javna služba varstva premične in nesnovne
dediščine)
(1) Pokrajina zagotavlja pokrajinsko javno službo varstva premične
in nesnovne dediščine z ustanovitvijo muzeja. 
(2) Občina lahko sama ali skupaj z drugimi občinami
ustanavlja muzeje ali druge organizacije za zagotavljanje izbirne občinske
javne službe varstva premične in nesnovne dediščine oziroma zagotovi izvajanje
občinske javne službe varstva premične in nesnovne dediščine na drug način. 
(3) Pokrajina ali občina je dolžna zagotavljati prostorske, strokovne
in tehnične zahteve delovanja lokalne javne službe varstva premične dediščine,
vključno z nujnimi odkupi. 
(4) Izvajalec lokalne javne službe varstva premične in nesnovne
dediščine pripravlja pobude za razglasitev premične in nesnovne dediščine za
spomenike lokalnega pomena.
(5) Muzeji iz drugega odstavka tega člena lahko ob
izpolnjevanju pogojev tega zakona pridobijo status pooblaščenega muzeja.
6. Prostovoljci v javni službi
102. člen
(prostovoljci)
(1) V javni službi varstva lahko kot prostovoljci delajo ljudje
z ustrezno izobrazbo oziroma kvalifikacijo. Po zaključku prostovoljnega dela
izda izvajalec javne službe potrdilo o pridobitvi delovnih izkušenj ali
kvalifikacij, razen če zakon ne določa drugače. 
(2) Prostovoljci lahko pri izvajalcu javne službe varstva pridobivajo
delovne izkušnje za naziv iz 103. člena tega zakona ali opravljajo druga dela. 
(3) V javni službi za področje varstva delujejo tudi
prostovoljci – zaupniki. Njihova naloga je razvijanje zavesti javnosti o
dediščini, informiranje in neformalni nadzor nad stanjem varstva na terenu.
(4) Razmerje prostovoljca in izvajalca javne službe varstva se
ureja s pogodbo.
X. IZVAJANJE DEJAVNOSTI VARSTVA NA PODLAGI NAZIVOV IN POGODB
TER OPRAVLJANJE SPECIALIZIRANIH DEJAVNOSTI VARSTVA
103. člen
(strokovno delo na področju varstva)
(1) Strokovni delavci na področju muzejske, konservatorske in
konservatorske – restavratorske dejavnosti morajo imeti ustrezno srednjo, višjo
ali visoko izobrazbo, opravljeno izpopolnjevanje in opravljen strokovni izpit
za pridobitev strokovnega naziva.
(2) Strokovni delavec, ki se zaposli na področju muzejske,
konservatorske in konservatorske – restavratorske dejavnosti, mora opraviti
strokovni izpit najkasneje v dveh letih od sklenitve delovnega razmerja ali po
premestitvi na delovno mesto, na katerem je strokovni izpit določen kot pogoj
za zasedbo delovnega mesta. Če strokovni delavec ne opravi strokovnega izpita,
mu preneha delovno razmerje naslednji dan po poteku roka. Z opravljenim
strokovnim izpitom se pridobi strokovni naziv prve stopnje.
(3) Zahteve za pridobitev strokovnih nazivov prve in višjih
stopenj so: ustrezna izobrazba oziroma kvalifikacija, delovne izkušnje na
področju dela, strokovne kompetence, izpopolnjevanje in opravljen strokovni
izpit.
(4) Minister predpiše stopnje strokovnih nazivov, program
izpopolnjevanja in pogoje za opravljanje, obseg in vsebino, organizacijo,
postopek opravljanja strokovnega izpita in podrobnejše zahteve za pridobitev
strokovnih nazivov iz prejšnjega odstavka.
(5) Ministrstvo vodi evidenco posameznikov, ki so pridobili
strokovni naziv, določen s predpisom iz prejšnjega odstavka. Evidenca vsebuje
osebno ime, datum rojstva, podatke o izpolnjevanju zahtev iz tretjega odstavka
tega člena in strokovni naziv ter datum pridobitve strokovnega naziva. Podatki
se hranijo trajno. Osebno ime, strokovni naziv in datum pridobitve naziva se
lahko javno objavijo na podlagi privolitve posameznika.
(6) Vzajemno priznavanje poklicnih kvalifikacij državljanom
držav članic Evropske unije, Evropskega gospodarskega prostora in Švicarske
konfederacije za opravljanje reguliranih poklicev se izvaja v skladu z zakonom,
ki ureja priznavanje poklicnih kvalifikacij.
(7) Ministrstvo vodi evidenco posameznikov, ki jim je
ministrstvo po sistemu vzajemnega priznavanja kvalifikacij državljanom držav
članic Evropske unije, Evropskega gospodarskega prostora in Švicarske
konfederacije za opravljanje reguliranih poklicev priznalo poklicno
kvalifikacijo. Evidenca vsebuje osebno ime, datum rojstva, izobrazbo oziroma
kvalifikacijo in delovne izkušnje, strokovne kompetence, tuj naziv, slovenski
naziv in datum priznanja kvalifikacije. Podatki se hranijo trajno. Osebno ime,
slovenski naziv in datum priznanja kvalifikacije se lahko javno objavijo na
podlagi privolitve posameznika. 
103.a člen
(črtan)
103.b člen
(črtan)
103.c člen
(črtan)
103.d člen
(črtan)
104. člen
(izpopolnjevanje)
(1) Posameznik, ki dela na področju varstva, ima pravico in
dolžnost, da se strokovno izpopolnjuje.
(2) Izpopolnjevanje in preverjanje znanja se izvajata po programu,
ki ga določi ministrstvo.
105. člen
(specializirana dela varstva)
(1) Da bi lastnikom dediščine omogočili dostop do
verodostojnih podatkov o fizičnih in pravnih osebah, ki so strokovno usposobljene
za posege v dediščino oziroma za opravljanje drugih del v zvezi z dediščino (v
nadaljnjem besedilu: specializirana dela varstva), se vzpostavi informativni
seznam oseb, ki so strokovno usposobljene za opravljanje specializiranih del varstva.
(2) Specializirana dela varstva so:
-       
izvajanje raziskav in predhodnih raziskav, vključno z arheološkimi
raziskavami,
-       
izvajanje konservatorsko-restavratorskih del,
-       
izvajanje gradbenih in obrtniških del na dediščini,
-       
prevozi premične dediščine,
-       
priprava konservatorskih načrtov,
-       
priprava načrtov upravljanja,
-       
priprava projektne dokumentacije za posege v dediščino,
-       
priprava okoljskih poročil oziroma poročil v vplivih na okolje s
stališča dediščine,
-       
priprava izvedenskih mnenj in cenitev,
-       
izvajanje programov izpopolnjevanja in usposabljanja,
-       
hranjenje in predstavljanje zbirk premične dediščine javnosti.
(3) Ministrstvo vodi seznam oseb, ki so strokovno
usposobljene za opravljanje specializiranih del varstva (v nadaljnjem besedilu:
seznam usposobljenih izvajalcev). Seznam vsebuje naslednje podatke oseb, ki so
usposobljene za specializiranih del:
-       
firma, matična številka, sedež osebe; če gre za gospodarsko družbo ali
samostojnega podjetnika,
-       
osebno ime in prebivališče odgovorne osebe oziroma osebe, ki dejavnost
opravlja kot samozaposleni na področju kulture,
-       
osebno ime in prebivališče osebja, ki ima izobrazbo, nacionalno poklicno
kvalifikacijo in strokovni naziv, če so ti podatki pomembni za dokazovanje
strokovne usposobljenosti, vrsta in trajanje zaposlitve oziroma delovnega
razmerja.
(4) Seznam usposobljenih izvajalcev se objavi na svetovnem spletu.
Osebni podatki iz seznama se objavijo na podlagi privoljenja osebe, ki je te
podatke posredovala.
(5) Minister s predpisom iz 103. člena tega zakona podrobneje
določi način uvrstitve na seznam usposobljenih izvajalcev, način izkazovanja
strokovne usposobljenosti in vodenja seznama usposobljenih izvajalcev.
106. člen
(pogodba z velikim lastnikom dediščine)
(1) Fizična ali pravna oseba, ki je lastnik velikega števila nepremičnih
ali premičnih spomenikov, kot na primer cerkev ali druga verska skupnost, zavod
s področja izobraževanja ali gospodarska družba, lahko pri sebi organizira
dejavnost inventariziranja, hranjenja, raziskovanja in predstavljanja dediščine
javnosti. 
(2) Vlada s tako osebo sklene pogodbo, v kateri se opredelijo
zahteve za opravljanje take dejavnosti in uredijo druge zadeve ob smiselni
uporabi določb tega zakona, ki veljajo za javno službo varstva, strokovne
nazive, pooblastila iz 2. in 3. alineje prvega odstavka 68. člena tega zakona,
pooblaščene muzeje in opravljanje specializiranih dejavnosti varstva. 
(3) V pogodbi mora biti konkretno in jasno določeno, kateri
namen in cilji pogodbe sestavljajo javno korist, kot je splošno opredeljena v
2. členu tega zakona ali v nacionalnem programu za kulturo. 
(4) S pogodbo se uredijo vsa medsebojna razmerja v zvezi z
opravljanjem dejavnosti iz prvega odstavka, zlasti pa:
-       
cilji, ki bodo realizirani v obdobju sklenitve pogodbe zaradi
uresničitve namena pogodbe,
-       
merila, po katerih se bo spremljalo njihovo uresničevanje,
-       
roki, v katerih morajo biti cilji doseženi,
-       
obseg, roki in način morebitnega zagotavljanja sredstev države in
razmerje med sredstvi, ki jih v dejavnost vložita država in veliki lastnik
dediščine,
-       
druga vprašanja medsebojnih razmerij.
(5) Ministrstvo preverja izpolnjevanje pogodbe najmanj enkrat
na tri leta.
XI. NEVLADNE ORGANIZACIJE NA PODROČJU VARSTVA
107. člen
(status nevladne organizacije v javnem interesu)
Nevladna organizacija, ki s svojim delovanjem pomembno
prispeva k varstvu, k razvijanju zavesti o dediščini, širitvi znanja in
spretnosti, povezanih z dediščino, ter k usposabljanju in vseživljenjskem
učenju, lahko pridobi status nevladne organizacije v javnem interesu na
področju varstva kulturne dediščine. Status se pridobi na podlagi zakona, ki
ureja uresničevanje javnega interesa za kulturo, in zakona, ki ureja status
nevladne organizacije v javnem interesu. 
108. člen
(pravica nevladne organizacije)
(1) Nevladna organizacija, ki ima status nevladne
organizacije v javnem interesu na področju varstva kulturne dediščine, ima
pravico:
-       
dajanja mnenj in predlogov rešitev glede posameznih vprašanj varstva,
-       
sodelovanja v posvetovalnih telesih ministrstva, pokrajin in občin,
-       
sodelovanja v postopkih priprave strategije iz 73. člena tega zakona in
drugih strateških dokumentov države, pokrajin in občin, ki zadevajo varstvo in
ohranitev dediščine,
-       
opravljanja drugih nalog na področju varstva na podlagi javnih razpisov.
(2) Oseba iz prejšnjega odstavka, ki je hkrati lastnik
dediščine, ima pravico sodelovati v zadevah varstva, ki se tičejo te konkretne
dediščine, če ne gre za konflikt interesov med njeno vlogo lastnika in nevladne
organizacije.
(3) V dvomu, ali gre za konflikt interesov iz prejšnjega odstavka,
odloči minister.
XII. NADZORSTVO
1. Splošne določbe glede nadzorstva
109. člen
(inšpekcijski nadzor)
Nadzor nad izvajanjem določb tega zakona in na njegovi podlagi
izdanih predpisov in drugih aktov, ki se nanašajo na varstvo, opravlja
inšpektor, pristojen za dediščino.
110. člen
(pooblastila inšpektorja)
Inšpektor ima poleg pooblastil iz zakona, ki ureja
inšpekcijski nadzor, še naslednja pooblastila:
-       
pregledovati nepremično in premično dediščino, knjige in listine v zvezi
s prometom, posegi v dediščino in v spomenike ter z ukrepi za varstvo v primeru
oboroženega spopada in varstvo pred naravnimi in drugimi nesrečami,
-       
pregledovati in zahtevati vpogled v dokumentacijo, ki se nanaša na
razglašanje spomenikov, izdajanje upravnih odločb lastnikom ter na iznos in na
trgovanje z dediščino.
111. člen
(sodelovanje z javno službo varstva)
Inšpektor lahko pri vodenju postopkov zahteva sodelovanje državnih,
pokrajinskih in občinskih organov, zlasti v primerih opravljanja ogleda in
ustne obravnave, od izvajalcev javne službe pa podajanja strokovnih mnenj.
112. člen
(inšpekcijski zavezanci)
Inšpekcijski zavezanci po tem zakonu so:
-       
pri posegih: investitor posega,
-       
pri vzdrževanju in opustitvi vzdrževanja: lastnik oziroma posestnik,
-       
pri škodljivih ravnanjih: povzročitelj škode.
113. člen
(carinski nadzor)
(1) Carinski organi opravljajo nadzor pri uvozu in izvozu premičnin
iz 46. člena in 47. člena tega zakona, pri čemer jim pristojna organizacija in
inšpektor zagotavljata strokovno podporo. 
(2) Podpora pristojne organizacije iz prejšnjega odstavka je
brezplačna.
2. Inšpekcijski ukrepi
114. člen
(splošni inšpekcijski ukrepi)
Inšpekcijsko nadzorstvo obsega poleg ukrepov po zakonu, ki
ureja inšpekcijski nadzor, tudi posebne ukrepe, določene s tem zakonom.
115. člen
(inšpekcijski ukrepi v primeru nedovoljenih posegov)
(1) Če inšpektor ugotovi, da se izvaja ali se je izvedel nedovoljen
poseg v arheološke ostaline, registrirano dediščino ali spomenik, z odločbo
odredi enega ali smiselno več naslednjih inšpekcijskih ukrepov: 
-       
ustavitev izvajanja del, 
-       
pridobitev kulturnovarstvenih pogojev, kulturnovarstvenega soglasja,
kulturnovarstvenega soglasja za raziskavo in odstranitev arheološke ostaline
ali kulturnovarstvenega soglasja za raziskavo in odstranitev dediščine, če
le-ti niso bili pridobljeni pred izvedbo posega, 
-       
pridobitev spremenjenih kulturnovarstvenih pogojev oziroma spremenjenega
kulturnovarstvenega soglasja, spremenjenega kulturnovarstvenega soglasja za
raziskavo in odstranitev arheološke ostaline ali spremenjenega
kulturnovarstvenega soglasja za raziskavo in odstranitev dediščine, če se poseg
izvaja ali je bil izveden v nasprotju z že obstoječimi pogoji oziroma soglasji
oziroma so bili ti z izvedenimi deli preseženi, 
-       
sanacijo stanja, 
-       
nadomestni ukrep. 
(2) Ukrep ustavitve izvajanja del velja, dokler inšpekcijski
zavezanec ne pridobi kulturnovarstvenega soglasja, kulturnovarstvenega soglasja
za raziskavo in odstranitev arheološke ostaline oziroma kulturnovarstvenega
soglasja za raziskavo in odstranitev dediščine za nameravani poseg oziroma
raziskavo. 
(3) V primeru nedovoljenega posega v arheološke ostaline
velja ustavitev del, dokler zavezanec ne zagotovi izvedbe drugega
inšpekcijskega ukrepa kot ga je z odločbo odredil inšpektor. 
(4) Ukrep ustavitve izvajanja vseh del se šteje za nujni
ukrep v javnem interesu v skladu z določbami zakona, ki ureja splošni upravni
postopek, in ga lahko inšpektor odredi v skrajšanem postopku brez zaslišanja
strank. Odločba se lahko izda ustno. 
(5) Če inšpektor hkrati z ustavitvijo del odredi ukrep iz 2.
ali 3. alineje prvega odstavka tega člena, mora zavezanec najkasneje v 15 dneh
po odreditvi zaprositi za kulturnovarstvene pogoje ali za spremembo
kulturnovarstvenih pogojev s skladu z 29. členom tega zakona oziroma za
kulturnovarstveno soglasje oziroma spremembo kulturnovarstvenega soglasja v
skladu s 30. členom tega zakona. Enako velja za pridobitev ali spremembo
kulturnovarstvenega soglasja za raziskavo in odstranitev arheološke ostaline
oziroma kulturnovarstvenega soglasja za raziskavo in odstranitev dediščine v
skladu z 31. členom tega zakona. Zavezanec je o pridobitvi kulturnovarstvenih
pogojev dolžan obvestiti inšpektorja v roku sedem dni po prejemu. Po pridobitvi
kulturnovarstvenih pogojev inšpektor določi rok, v katerem mora zavezanec
zaprositi za kulturnovarstveno soglasje, zavezanec pa je o pridobitvi
kulturnovarstvenega soglasja dolžan obvestiti inšpektorja v roku sedem dni po
prejemu. 
(6) Če zavezanec v 15 dneh po odreditvi iz prejšnjega
odstavka ne izvede naloženega ukrepa iz 2. ali 3. alineje prvega odstavka tega
člena oziroma je njegova vloga za pridobitev pravnomočno zavrnjena ali
zavržena, inšpektor odredi sanacijo in rok za izvedbo tega ukrepa, pristojna
organizacija pa za potrebe izreka sanacije določi potrebna dela in način
izvedbe sanacije. Sanacija se izvede pod vodstvom pooblaščene osebe. 
(7) Če inšpekcijski zavezanec v roku iz prejšnjega odstavka
sanacije ne izvede, inšpektor odredi, da pristojna organizacija izvede dela na
stroške zavezanca. 
(8) Če je nedovoljeni poseg v arheološke ostaline, dediščino
ali spomenik že izveden na način, ki pomeni nepovratno odstranitev celote ali
njenega dela in izdaja kulturnovarstvenih pogojev, soglasja,
kulturnovarstvenega soglasja za raziskavo in odstranitev arheološke ostaline
ali kulturnovarstvenega soglasja za raziskavo in odstranitev dediščine ni več
smiselna oziroma sanacija ni več mogoča, inšpektor odredi nadomestni ukrep. 
(9) Namen nadomestnega ukrepa je izvedba javne koristi, ki se
opravi v okviru javne službe varstva, in sicer: 
-       
pri nedovoljenem posegu v arheološke ostaline izvedba ukrepa varstva
arheološkega najdišča primerljivega pomena, 
-       
pri nedovoljenem posegu v registrirano dediščino ali spomenik izvedba
posega za ohranitev ali oživitev registrirane dediščine oziroma spomenika
primerljivega pomena. 
(10) Denarni znesek, ki je potreben za izvedbo nadomestnega
ukrepa iz prve alineje prejšnjega odstavka, se lahko določi največ do višine
vrednosti raziskave, ki bi bila potrebna za prevod uničenih arheoloških ostalin
v arhiv arheološkega najdišča. 
(11) Denarni znesek, ki je potreben za izvedbo nadomestnega
ukrepa iz druge alineje devetega odstavka tega člena, se lahko določi največ do
višine vrednosti obnove, ki bi bila potrebna za ohranitev nepovratno
odstranjenih delov registrirane nepremične dediščine ali spomenika. 
(12) Za potrebe izreka nadomestnega ukrepa pristojna organizacija
na poziv inšpektorja opredeli namen nadomestnega ukrepa in primerljiv pomen
arheološkega najdišča ali spomenika ter določi denarni znesek za izvedbo
nadomestnega ukrepa, inšpektor pa določi pristojno organizacijo, ki izvede
nadomestni ukrep, in rok, v katerem mora inšpekcijski zavezanec izvesti
izplačilo denarnega zneska za izvedbo nadomestnega ukrepa. 
(13) Če gre za nedovoljen poseg v spomenik ali registrirano
dediščino, za katerega je potrebno pridobiti gradbeno dovoljenje po predpisih o
graditvi objektov, inšpektor z odločbo odredi ustavitev izvajanja vseh del in
zadevo odstopi v reševanje pristojnemu gradbenemu inšpektorju. Ustavitev del
velja do odločitve pristojnega gradbenega inšpektorja. 
116. člen
(inšpekcijski ukrepi v primeru škode ali neposredne
nevarnosti poškodovanja)
(1) Če inšpektor ugotovi, da obstaja neposredna nevarnost poškodovanja
ali je škoda na nepremičnem spomeniku oziroma nacionalnem bogastvu že nastala,
odredi rok, v katerem se mora taka nevarnost odpraviti, oziroma sprejme ukrepe za
odpravo škode ali za njeno ustrezno zmanjšanje. 
(2) Če inšpekcijski zavezanec v roku iz prejšnjega odstavka ne
opravi ustreznih ukrepov ali ne zagotovi potrebnih del, inšpektor odredi, da se
dela izvedejo na stroške zavezanca. 
(3) Dela iz prejšnjega odstavka opravi pristojna organizacija
na podlagi konservatorskega načrta in pod vodstvom pooblaščene osebe.
117. člen
(inšpekcijski ukrepi v primeru škodljivega ravnanja)
(1) Če inšpektor ugotovi, da zaradi nepravilnega vzdrževanja,
ravnanja ali rabe nepremičnega spomenika oziroma nacionalnega bogastva ali
zaradi opustitve dolžnega vzdrževanja ali ravnanja obstaja nevarnost njegovega
poškodovanja, lahko tako ravnanje ali rabo prepove in odredi potrebne ukrepe za
zagotovitev varstva. 
(2) Če je zaradi nepravilnega vzdrževanja, ravnanja, rabe ali
opustitve dolžnega vzdrževanja ali ravnanja lastnika ali posestnika oziroma
osebe, ki izvaja vzdrževanje, ogroženo nacionalno bogastvo, lahko inšpektor z
odločbo začasno odvzame posest in premičnino prepusti v hrambo državnemu ali pooblaščenemu
muzeju do izpolnitve pogojev za vrnitev. Pogoji za vrnitev so izpolnjeni, ko
sta zagotovljena ravnanje in raba nacionalnega bogastva v skladu s tem zakonom.
118. člen
(inšpekcijski ukrep v primeru izkoriščanja podobe ali imena
spomenika brez soglasja lastnika)
(1) Če inšpektor ugotovi, da fizična ali pravna oseba za
pridobitne namene uporablja podobo ali ime spomenika brez soglasja lastnika,
lahko tako nadaljnjo rabo prepove.
(2) Inšpektor mora pri odločanju o prepovedi upoštevati predpise
o avtorskih in sorodnih pravicah.
119. člen
(inšpekcijski ukrepi pri opravljanju dejavnosti v nasprotju
s predpisi)
(1) Če inšpektor ugotovi, da se hrani spomenik ali drugo nacionalno
bogastvo v nasprotju s predpisi, lahko prepove hrambo spomenika ali drugega
nacionalnega bogastva ter določi ukrepe, ki jih je treba zagotoviti za varstvo
in roke za izvedbo ukrepov. 
(2) Če inšpektor ugotovi, da se trgovanje s premično dediščino
opravlja v nasprotju s predpisom iz 45. člena tega zakona, prepove trgovanje z
dediščino ter določi ukrepe, ki jih je treba zagotoviti za varstvo, in roke za
izvedbo ukrepov.
120. člen
(zadržanje)
(1) Če carinski organ pri opravljanju nadzora v skladu s tem
zakonom utemeljeno sumi, da obravnavano blago predstavlja premično dediščino,
ki se uvaža ali izvaža v nasprotju z določbami tega zakona, lahko takšno blago
zadrži in o tem nemudoma obvesti pristojno organizacijo in inšpektorja. 
(2) Pristojna organizacija mora v roku desetih delovnih dni po
prejemu obvestila carinskega organa podati mnenje, ali je zadržano blago
dediščina, za katero je po določbah tega zakona potrebno dovoljenje za uvoz ali
izvoz, in o tem nemudoma obvestiti carinski organ. 
(3) Če pristojna organizacija ne odloči o naravi zadržanega blaga
v roku iz prejšnjega odstavka, carinski organ zadržano blago prepusti v izbrano
carinsko dovoljeno rabo ali uporabo. 
(4) Če pristojna organizacija ugotovi, da je zadržano blago dediščina,
za katero je po določbah tega zakona potrebno dovoljenje za izvoz ali uvoz,
carinski organ zavrne prepustitev blaga v izbrano carinsko dovoljeno rabo ali
uporabo.
121. člen
(skladiščenje zadržanega blaga)
(1) Zadržano blago se hrani v skladu s carinskimi predpisi, ki
veljajo za carinsko skladiščenje blaga. 
(2) Če pristojna organizacija ugotovi, da je zadržano blago dediščina,
za katero je po določbah tega zakona potrebno dovoljenje za uvoz ali izvoz,
nosi stroške skladiščenja in druge stroške, ki bi utegnili nastati v zvezi z
dediščino, oseba, ki je uvažala ali izvažala zadevno dediščino, oziroma oseba,
za račun katere se je zadevna dediščina uvažala ali izvažala v nasprotju z
določbami tega zakona.
3. Izvajanje inšpekcijskega nadzora
122. člen
(izvajanje izvršbe s prisilitvijo)
(1) Izvršba s prisilitvijo za inšpekcijske ukrepe, izdane v skladu
z določbami tega zakona, se opravlja po določbah zakona, ki ureja upravni
postopek, z izjemo, ki jo določa ta zakon.
(2) Kadar inšpektor določi izvajanje izvršbe s prisilitvijo, znaša
denarna kazen za zavezanca pravno osebo do 20.000 evrov, za zavezanca
samostojnega podjetnika posameznika in zavezanca podjetnika, ki samostojno
opravlja dejavnost, pa do 2.000 evrov.
123. člen
(obveščanje)
Organ, ki prejme predlog za uvedbo postopka zaradi kaznivega
dejanja, mora o svojih ukrepih obvestiti inšpektorja, ki je vložil ovadbo.
124. člen
(zaseg)
(1) Inšpektor oziroma druga pooblaščena oseba ima pravico zaseči
dokumentacijo ali predmete, ki se lahko odvzamejo v postopku o prekršku ali
kadar je to potrebno zaradi zavarovanja dokazov. 
(2) Zasežena dokumentacija ali predmeti iz prejšnjega odstavka
se do konca inšpekcijskega postopka ali postopka o prekršku hranijo pri
ministrstvu.
XIII. KAZENSKE DOLOČBE
125. člen
(prekrški)
(1) Z globo od 400 do 4.000 evrov se kaznuje za prekršek pravna
oseba ali samostojni podjetnik posameznik ali samostojna podjetnica posameznica
(v nadaljnjem besedilu: samostojni podjetnik) in posameznik ali posameznica, ki
samostojno opravlja dejavnost (v nadaljnjem besedilu: posameznik):
-       
ne sporoči pomanjkljivosti ali škode na spomeniku v skladu z drugim
odstavkom 56. člena tega zakona,
-       
ne navede registra kot vira podatkov v skladu s šestim odstavkom 67.
člena tega zakona.
(2) Z globo od 200 do 2.000 evrov se kaznuje odgovorna oseba
pravne osebe, samostojnega podjetnika, državnega, pokrajinskega ali občinskega
organa, ki stori prekršek iz prejšnjega odstavka.
(3) Z globo od 100 do 600 evrov se kaznuje za prekršek posameznik,
ki stori prekršek iz prvega odstavka tega člena.
126. člen
(prekrški)
(1) Z globo od 1.000 do 4.000 evrov se kaznuje za prekršek pravna
oseba ali samostojni podjetnik in posameznik, ki samostojno opravlja dejavnost,
ki:
-       
ne obvesti zavoda o najdbi arheološke ostaline v skladu s prvim
odstavkom 26. člena tega zakona ali ne poseduje drugačnega dokazila o izvoru v
skladu s prvim odstavkom 53. člena tega zakona,
-       
ne pošlje poročila o poteku in izsledkih raziskave v skladu s prvim odstavkom
33. člena tega zakona ali
-       
ne dopusti dokumentiranja in raziskovanja spomenika v skladu s prvim
odstavkom 55. člena tega zakona.
(2) Z globo od 400 do 4.000 evrov se kaznuje odgovorna oseba
pravne osebe, samostojnega podjetnika, državnega, pokrajinskega ali občinskega
organa, ki stori prekršek iz prejšnjega odstavka.
(3) Z globo od 200 do 1.000 evrov se kaznuje za prekršek posameznik,
ki stori prekršek iz prvega odstavka tega člena.
127. člen
(prekrški)
(1) Z globo od 2.000 do 40.000 evrov se kaznuje za prekršek pravna
oseba, samostojni podjetnik in posameznik, ki samostojno opravlja dejavnost,
ki:
-       
posega v kraj najdbe v nasprotju z drugim odstavkom 26. člena tega
zakona,
-       
posega v kraj najdbe v nasprotju z odločbo iz 27. člena tega zakona, 
-       
izvaja raziskave in odstranitev arheološke ostaline brez dovoljenja iz
31. člena tega zakona ali v nasprotju z v njem določenimi zahtevami.
-       
izvaja poseg brez kulturnovarstvenega soglasja iz 28. člena tega zakona
ali v nasprotju z njim,
-       
uporablja iskalnik kovin ali drugih tehničnih sredstev v nasprotju s
prvim odstavkom 32. člena tega zakona,
-       
ne preda celotne in originalne dokumentacije raziskave nepremične
dediščine ali celotnega in originalnega arhiva arheološkega najdišča v skladu s
četrtim odstavkom 33. člena tega zakona,
-       
ne ravna s spomenikom v skladu z drugim odstavkom 36. člena tega zakona,
-       
ne registrira dejavnosti v skladu s prvim odstavkom 45. člena tega
zakona, 
-       
ne vodi evidence v skladu s tretjim odstavkom 45. člena tega zakona,
-       
ne preveri izvora predmeta v skladu s petim odstavkom 45. člena tega
zakona, 
-       
nima dovoljenja za iznos ali izvoz premične dediščine v skladu s prvim
odstavkom 46. člena tega zakona,
-       
pri hranjenju ali prevozu nacionalnega bogastva ne izpolnjuje minimalnih
strokovnih, tehničnih in prostorskih zahtev iz 52. člena tega zakona,
-       
ob uvozu oziroma vnosu ne predloži dovoljenja v skladu s 47. členom tega
zakona,
-       
ne opravi ustreznih ukrepov ali zagotovi ustreznih del na podlagi ukrepa
inšpektorja iz 116. člena tega zakona,
-       
ravna s spomenikom ali nacionalnim bogastvom v nasprotju z ukrepom
inšpektorja iz 117. člena tega zakona.
(2) Z globo od 800 do 4.000 evrov se kaznuje odgovorna oseba
pravne osebe, samostojnega podjetnika, državnega, pokrajinskega ali občinskega
organa, ki stori prekršek iz prejšnjega odstavka.
(3) Z globo od 400 do 1.200 evrov se kaznuje za prekršek posameznik,
ki stori prekršek iz prvega odstavka tega člena.
(4) V primerih iz pete alineje prvega odstavka tega člena se
lahko izreče stranska sankcija odvzema iskalnika kovin ali drugega tehničnega
sredstva skupaj z vso opremo, ki se uporablja za iskanje arheoloških ostalin
128. člen
(prekrški javne službe)
(1) Z globo od 400 do 4.000 evrov se kaznuje za prekršek izvajalec
javne službe, če:
-       
ne seznani pobudnika z zavrnitvijo v skladu s prvim odstavkom 12. člena
tega zakona,
-       
ne nudi strokovne pomoči v skladu z drugim odstavkom 37. člena ali
strokovne podpore v skladu s 113. členom tega zakona,
-       
ne objavi vstopnine in odpiralnega časa v skladu s šestim odstavkom 87.
člena tega zakona,
-       
ne sporoči suma o nezakonitem izvoru v skladu z 89. členom tega zakona,
-       
ne posreduje podatkov v skladu s tretjim odstavkom 100. člena tega zakona.
(2) Z globo od 200 do 1.000 evrov se kaznuje odgovorna oseba
izvajalca javne službe, ki stori prekršek iz prejšnjega odstavka.
(3) Določbe četrte in pete alineje prvega odstavka veljajo tudi
za registrirane muzeje oziroma odgovorne osebe registriranih muzejev.
129. člen
(izrekanje glob v razponih)
Globe, predpisane s tem zakonom, se izrekajo v okviru razponov,
določenih v tem poglavju.

Zakon o varstvu kulturne dediščine
– ZVKD-1 (Uradni list RS, št. 16/08) vsebuje
naslednje prehodne in končne določbe:
»XIV. PREHODNE IN KONČNE DOLOČBE
130. člen
(obstoječa registrirana
dediščina)
(1) Vsa dediščina, ki je vpisana v register nepremične
kulturne dediščine na dan uveljavitve tega zakona ali bo vpisana vanj do dne
vzpostavitve registra po tem zakonu, je varovana na podlagi tega zakona kot
registrirana dediščina. 
(2) Register po tem zakonu se vzpostavi v 12 mesecih po uveljavitvi
predpisa iz 72. člena tega zakona. Do vzpostavitve registra po tem zakonu se
dediščina registrira po postopku in na podlagi Pravilnika o registru nepremične
kulturne dediščine (Uradni list RS, št. 25/02). 
(3) Prikaz vrednotenja dediščine v prostoru se vzpostavi v 12
mesecih po uveljavitvi predpisa iz 72. člena tega zakona. 
(4) Enoten prikaz javnega digitalnega gradiva o dediščini se
vzpostavi v 24 mesecih po uveljavitvi podzakonskega akta iz 72. člena tega
zakona. 
(5) Minister določi varstvena območja dediščine šest mesecev po
sprejetju predpisa vlade iz tretjega odstavka 25. člena tega zakona.
131. člen
(varstvo v prostorskih
aktih)
(1) Obstoječi varstveni režim ter druga merila in pogoji za izvedbo
posegov v prostor se do določitve varstvenih območij dediščine iz 25. člena
tega zakona in sprejetja prostorskih aktov, pripravljenih ob upoštevanju določb
tega zakona, upoštevajo za enote dediščine, vključene v strokovne zasnove varstva,
ki jih je pripravil zavod za območje obravnave prostorskega akta na podlagi
Zakona o varstvu kulturne dediščine (Uradni list RS, št. 7/99). 
(2) Do sprejetja strategije iz 73. člena tega zakona se kot podlaga
za pripravo dokumentov razvojnega načrtovanja uporablja nacionalni program za
kulturo, sprejet na podlagi zakona, ki ureja uresničevanje javnega interesa za
kulturo, razen če s predpisi ni drugače določeno.
132. člen
(varstvene usmeritve
registrirane dediščine)
(1) Če v registru za registrirano dediščino, ki je bila vanj vpisana
do uveljavitve tega zakona, ni drugače določeno, se pri posegih vanjo, za
katere je po predpisih, ki urejajo graditev, potrebno gradbeno dovoljenje,
upoštevajo naslednje varstvene usmeritve za prostorsko načrtovanje in za
izdajanje kulturnovarstvenih soglasij:
-       
pri posameznih nepremičninah: ohranjajo se njihovi gabariti, zunanjščina,
razmerja s sosednjimi nepremičninami in njihova uporaba,
-       
pri območjih naselbinske dediščine: ohranjajo se morfološka zasnova
naselja, javni prostori, ulične fasade, oblika streh, gabariti, meje in
silhuete naselja,
-       
pri območjih kulturne krajine: ohranjajo se vzorci poselitve v pokrajini,
razmerja med odprtim prostorom in naselji, tradicionalna raba zemljišč in
vzorci parcelacije, značilna vegetacija, prostorske dominante in panoramski
pogledi, oblike terena, spominska obeležja, grobišča in pokopališča ter ostanki
struktur,
-       
pri vrtnoarhitekturni dediščini: ohranjajo se zasnova, oblikovani
elementi in pritikline.
(2) Varstvene usmeritve iz prejšnjega odstavka, ki se nanašajo
na registrirano dediščino znotraj območij, varovanih ali zavarovanih po
predpisih s področja ohranjanja narave, se ne upoštevajo, če bi njihovo
upoštevanje lahko povzročilo ogrožanje naravnih vrednot in biotske
raznovrstnosti, kar ugotovi organizacija, pristojna za varstvo narave, v
naravovarstvenih smernicah. 
(3) Ne glede na določbe prejšnjih dveh odstavkov se kulturnovarsveno
soglasje lahko zavrne samo v primeru, da je poseg v neskladju s tem zakonom ali
s prostorskim aktom.
133. člen
(veljavnost dosedanjih
aktov o razglasitvi)
(1) Akti o razglasitvi kulturnih spomenikov, ki so bili
izdani na podlagi Zakona o varstvu kulturnih spomenikov in prirodnih znamenitosti
v Ljudski republiki Sloveniji (Uradni list LRS, št. 23/48), Zakona o varstvu
kulturnih spomenikov in naravnih znamenitosti (Uradni list LRS, št. 22/58),
Zakona o varstvu kulturnih spomenikov v Ljudski republiki Sloveniji (Uradni
list LRS, št. 26/61, in Uradni list SRS, št. 11/65), Zakona o naravni in
kulturni dediščini (Uradni list SRS, št. 1/81, 42/86, in Uradni list RS, št.
8/90 in 26/92) in Zakona o varstvu kulturne dediščine (Uradni list RS, št.
7/99), in vpisi kulturnih spomenikov v registre spomenikov na podlagi prej
navedenih zakonov ostanejo v veljavi in se po potrebi uskladijo z določbami
tega zakona. 
(2) Kulturni spomeniki, razglašeni z Zakonom o regijskem parku
Škocjanske jame (Uradni list RS, št. 57/96), so kulturni spomeniki po tem
zakonu. 
(3) Za območja, ki so varovana ali zavarovana po predpisih s
področja ohranjanja narave, pred uveljavitvijo tega zakona in delno ali v
celoti vsebujejo spomenike ali spomeniška območja ter v katerih je varstveni
režim ohranjanja narave v koliziji z varstvenim režimom spomenika, se varstveni
režimi uskladijo v roku šestih mesecev po uveljavitvi tega zakona. Vlada
sprejme sklep o uskladitvi na podlagi usklajenega predloga ministra in ministra,
pristojnega za ohranjanje narave.
134. člen
(varstveni režim obstoječih
nepremičnih spomenikov)
(1) Če je v aktu o razglasitvi nepremičnega spomenika, ki je
začel veljati pred uveljavitvijo tega zakona, varstveni režim določen na način,
iz katerega se ne da razbrati njegovega obsega, velja do uveljavitve aktov o
razglasitvi na podlagi tega zakona za posamezne zvrsti nepremičnih spomenikov
naslednji splošni varstveni režim:
-       
posamezni spomeniki: varujejo se vse zunanje značilnosti, kot so
gabariti, zasnova pročelij, tlorisni razporedi, značilni naravni in umetni
materiali ter konstrukcijske značilnosti, ustrezna namembnost, značilna
pojavnost v prostoru, arheološke plasti in razmerja spomenika in posebej
njegovo vplivno območje. Če je kot spomenik zavarovan zgodovinski park ali vrt,
se varujejo parkovna ali vrtna zasnova, način zasaditve, oblikovani naravni
elementi, objekti in pritikline, namenjeni uporabi in olepšanju;
-       
naselbinski spomeniki: varujejo se morfološka zasnova in parcelacija
naselja, javni prostori in njihova oprema, ulične fasade in strehe v njihovi
materialni pojavnosti in barvni skladnosti, gabariti, meje in silhuete naselja;
-       
arheološka najdišča: varujejo se pred posegi ali rabo, ki dejansko ali
potencialno lahko poškodujejo arheološke plasti, spreminjajo arheološki
kontekst ali spreminjajo okoljske dejavnike, pomembne za njihovo ohranitev;
-       
zavarovana kulturna krajina: varujejo se značilna raba zemljišč,
parcelacija, značilna vegetacija, prostorske dominante, odnos med poselitvijo
in odprtim prostorom, kraji spomina in značilna topografska imena.
(2) Varstveni režimi iz prejšnjega odstavka, ki se nanašajo na
spomenike znotraj območij, varovanih ali zavarovanih po predpisih s področja
ohranjanja narave, se ne upoštevajo, če bi njihovo upoštevanje lahko povzročilo
ogrožanje naravnih vrednot in biotske raznovrstnosti, kar ugotovi organizacija,
pristojna za varstvo narave, v naravovarstvenih smernicah.
(3) Akte o razglasitvi iz prvega odstavka tega člena se glede
določitve varstvenih režimov uskladi z tem zakonom v roke enega leta od
uveljavitve tega zakona.
135. člen
(prijava arheološke najdbe)
(1) Oseba, ki na dan uveljavitve tega zakona hrani arheološko
najdbo brez potrdila o izvoru, mora najkasneje v enem letu od uveljavitve tega
zakona o tem obvestiti državni ali pooblaščeni muzej. 
(2) V primeru, da oseba ravna v skladu s prejšnjim odstavkom,
se ne kaznuje za predhodna kazniva dejanja in prekrške v zvezi s to arheološko
najdbo, ki se na ta način odkrije. Prehodna kazniva dejanja ali prekrški, ki se
v tem primeru ne kaznujejo, so nedovoljeno raziskovanje in iskanje arheološke ostaline,
iz katere izvira arheološka najdba, opustitev dolžnosti obvestila pristojne
organizacije o arheološki najdbi, nedovoljeno hranjenje arheološke najdbe in
tatvina, ki je posledica posedovanja te arheološke najdbe. 
(3) Muzej iz prvega odstavka izda potrdilo o izvoru z navodili
za hrambo in, če gre za zbirko, pripravi inventarno knjigo zbirke. 
(4) Če muzej iz prvega odstavka ugotovi, da gre za arheološko
najdbo ali zbirko lokalnega oziroma državnega pomena, pripravi predlog za
razglasitev za premični spomenik ali spomeniško zbirko lokalnega oziroma
državnega pomena. 
(5) Oseba, ki je v roku iz prvega odstavka obvestila muzej iz
prvega odstavka, da hrani arheološko najdbo ali zbirko arheoloških najdb, za
katero muzej ugotovi, da gre za arheološko najdbo ali zbirko državnega pomena,
je upravičena do nadomestila za stroške, ki jih je imela z dotedanjo hrambo arheološke
najdbe ali zbirke. 
(6) O nadomestilu na predlog osebe iz petega odstavka odloči
ministrstvo.
136. člen
(Zavod za varstvo kulturne
dediščine)
(1) Naloge zavoda opravlja Javni zavod za varstvo kulturne dediščine
Republike Slovenije, ustanovljen s Sklepom o ustanovitvi javnega zavoda za
varstvo kulturne dediščine Republike Slovenije (Uradni list RS, št. 110/03). 
(2) Sklep iz prejšnjega odstavka se v treh mesecih po uveljavitvi
tega zakona uskladi s tem zakonom.
137. člen
(državni muzeji)
(1) Ob uveljavitvi tega zakona se kot državni muzeji štejejo vsi
muzeji, ki imajo status državnega muzeja ob uveljavitvi tega zakona.
(2) Sklepi o ustanovitvi muzejev iz prejšnjega odstavka se po
potrebi uskladijo s tem zakonom v enem letu po uveljavitvi tega zakona.
138. člen
(Služba za premično
dediščino in muzeje)
Minister v šestih mesecih po uveljavitvi tega zakona odloči, v
katerem državnem muzeju bo organizirana Služba za premično dediščino in muzeje.
Javni zavodi s področja varstva dediščine, ki se financirajo iz državnega
proračuna, zagotovijo kadrovsko zapolnitev službe iz lastnih kadrovskih virov v
roku enega leta.
139. člen
(financiranja muzejev in
galerij samoupravnih lokalnih skupnosti)
(1) Muzeji in galerije iz priloge Uredbe o vzpostavitvi muzejske
mreže za izvajanje javne službe na področju varstva premične kulturne dediščine
in določitve državnih muzejev (Uradni list RS, št. 97/00 in 105/01), razen
državnih muzejev, so financirani iz državnega proračuna na podlagi 43. člena Zakona
o financiranju občin (Uradni list RS, št. 123/06) do 1. januarja 2009.
(2) S 1. januarjem 2009 prevzame financiranje muzejev in galerij
iz prejšnjega odstavka pokrajina ali občina, ki v skladu z zakonom zagotavlja
javno službo varstva premične dediščine.
140. člen
(razvid muzejev in trgovcev
ter seznam usposobljenih izvajalcev)
(1) Razvid muzejev 87. člena tega zakona se vzpostavi v treh
mesecih po vzpostavitvi službe iz 92. člena tega zakona, vendar najkasneje do
31. decembra 2008. 
(2) Muzeji in galerije iz priloge Uredbe o vzpostavitvi muzejske
mreže za izvajanje javne službe na področju varstva premične kulturne dediščine
in določitve državnih muzejev (Uradni list RS, št. 97/00 in 105/01) se vpišejo
v razvid po uradni dolžnosti na podlagi sklepa ministra v roku iz prejšnjega odstavka.
(3) Razvid trgovcev iz 45. člena tega zakona in seznam usposobljenih
izvajalcev specializiranih dejavnosti iz 105. člena tega zakona se vzpostavita
tri mesece po sprejemu predpisa iz sedmega odstavka 45. člena oziroma predpisa
iz 103. člena tega zakona.
141. člen
(dokončanje postopkov)
Postopki za pridobitev kulturnovarstvenih pogojev in
kulturnovarstvenih soglasij ter inšpekcijski postopki, ki so se začeli pred
uveljavitvijo tega zakona, se dokončajo po določbah Zakona o varstvu kulturne
dediščine (Uradni list RS, št. 7/99).
142. člen
(premestitev javnih
uslužbencev)
Zaradi novih pristojnosti, določenih s tem zakonom, se v šestih
mesecih po uveljavitvi tega zakona v skladu z zakonom o javnih uslužbencih
izvede premestitev potrebnega števila javnih uslužbencev iz Inšpektorata
Republike Slovenije za okolje in prostor v Inšpektorat Republike Slovenije za
kulturo in medije.
143. člen
(prehodna ureditev glede
financiranja predhodnih raziskav)
Do 31. decembra 2008 krijejo stroške predhodnih raziskav iz
druge alineje drugega odstavka in iz tretjega odstavka 34. člena tega zakona
investitorji graditve ali drugih posegov v prostor.
144. člen
(izvršilni predpisi)
Minister izda predpise na podlagi tega zakona v enem letu po
njegovi uveljavitvi.
145. člen
(prenehanje veljavnosti
izvršilnih predpisov)
(1) Z dnem uveljavitve tega zakona prenehajo veljati
naslednji predpisi, sprejeti na podlagi Zakona o varstvu kulturne dediščine
(Uradni list RS, št. 7/99):
1.     
Pravilnik o postopku za izdajo dovoljenj za arheološka raziskovanja
(Uradni list RS, št. 113/00),
2.     
Pravilnik o strokovnih, prostorskih in tehničnih pogojih za izvajanje
javne službe na področju varstva kulturne dediščine (Uradni list RS, št.
113/00),
3.     
Pravilnik o registru nepremične kulturne dediščine (Uradni list RS, št.
25/02),
4.     
Pravilnik o postopku za izdajo dovoljenj za izvoz in iznos predmetov
kulturne dediščine (Uradni list RS, št. 48/04, 106/04),
5.     
Pravilnik o evidenci in nadzoru pri trgovanju s predmeti kulturne
dediščine (Uradni list RS, št. 140/04 in 15/07 odločba US),
6.     
Pravilnik o vodenju inventarne knjige premične kulturne dediščine
(Uradni list RS, št. 122/04),
7.     
Uredba o vzpostavitvi muzejske mreže za izvajanje javne službe na
področju varstva premične kulturne dediščine in določitve državnih muzejev
(Uradni list RS, št. 97/00 in 105/01).
(2) Predpisi iz prejšnjega odstavka se uporabljajo do
uveljavitve ustreznih predpisov na podlagi tega zakona, če niso v nasprotju s
tem zakonom. 
(3) Do uveljavitve ustreznih predpisov na podlagi tega zakona
se uporabljata naslednja predpisa, sprejeta na podlagi Zakona o naravni in
kulturni dediščini (Uradni list SRS, št. 1/81, 42/86 in Uradni list RS, št.
26/92), če nista v nasprotju s tem zakonom:
1.     
Pravilnik o obliki in namestitvi oznak nepremičnih spomenikov in
znanosti (Uradni list SRS, št. 33/85),
2.     
Pravilnik o pripravništvu, strokovnih izpitih in pridobivanju nazivov za
zaposlene v dejavnosti s področja varstva kulturne dediščine (Uradni list RS,
št. 31/96).
146. člen
(prenehanje veljavnosti
zakona)
Z dnem uveljavitve tega zakona preneha veljati Zakon o varstvu
kulturne dediščine (Uradni list RS, št. 7/99).
147. člen
(prenehanje obveznosti
izdajanja odločb o varstvu spomenikov)
Z dnem uveljavitve tega zakona prenehajo veljati določbe aktov
o razglasitvi kulturnih spomenikov, sprejetih na podlagi Zakona o varstvu
kulturne dediščine (Uradni list RS, št. 7/99), ki v zvezi s 13. členom tega
zakona predpisujejo izdajanje odločb o varstvu spomenikov.
148. člen
(končna določba)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembi in dopolnitvi Zakona o
varstvu kulturne dediščine – ZVKD-1A (Uradni list RS, št. 123/08) dodaja nova 139.a člen in 139.b
člen, ki se glasita:
»139.a člen
(financiranje muzejev in
galerij samoupravnih lokalnih skupnosti v letu 2009)
Ne glede na določbe prejšnjega člena se muzeji in galerije iz
priloge Uredbe o vzpostavitvi muzejske mreže za izvajanje javne službe na
področju varstva premične kulturne dediščine in določitve državnih muzejev
(Uradni list RS, št. 97/2000, 103/2000 in 105/01) financirajo v letu 2009 iz
državnega proračuna najmanj v obsegu iz leta 2008, s 1. januarjem 2010 pa
prevzamejo financiranje teh muzejev in galerij pokrajine ali občine, ki v
skladu z zakonom zagotavljajo javno službo varstva premične dediščine.
139.b člen
(podelitev pooblastil za
opravljanje državne javne službe)
Prva podelitev pooblastil za opravljanje državne javne službe
se v skladu 95. členom tega zakona izvede najkasneje do 30. septembra 2009.«;
ter vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
varstvu kulturne dediščine – ZVKD-1B (Uradni list RS, št. 90/12) vsebuje naslednjo končno določbo:
»9. člen
(končna določba)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
varstvu kulturne dediščine – ZVKD-1C (Uradni list RS, št. 111/13) spreminja 132. člen zakona tako,
da se glasi:
»132. člen
(varstvene usmeritve
registrirane dediščine)
(1) Če v registru za registrirano dediščino, vključeno v
strokovne zasnove varstva, ki jih je pripravil zavod na podlagi Zakona o
varstvu kulturne dediščine (Uradni list RS, št. 7/99), ni drugače določeno, se
pri posegih vanjo upoštevajo naslednje varstvene usmeritve za prostorsko
načrtovanje in za izdajanje kulturnovarstvenih soglasij:
-       
pri posameznih nepremičninah: ohranjajo se njihovi gabariti,
zunanjščina, razmerja s sosednjimi nepremičninami in njihova uporaba,
-       
pri območjih naselbinske dediščine: ohranjajo se morfološka zasnova
naselja, javni prostori, ulične fasade, oblika streh, gabariti, meje in
silhuete naselja,
-       
pri območjih kulturne krajine: ohranjajo se vzorci poselitve v
pokrajini, razmerja med odprtim prostorom in naselji, tradicionalna raba
zemljišč in vzorci parcelacije, značilna vegetacija, prostorske dominante in
panoramski pogledi, oblike terena, spominska obeležja, grobišča in pokopališča
ter ostanki struktur,
-       
pri vrtnoarhitekturni dediščini: ohranjajo se zasnova, oblikovani
elementi in pritikline,
-       
pri arheoloških najdiščih: ohranjajo se ostanki struktur, oblika terena
in pojavnost (silhueta) najdišč. 
(2) Varstvene usmeritve iz prejšnjega odstavka, ki se
nanašajo na registrirano dediščino znotraj območij, varovanih ali zavarovanih
po predpisih s področja ohranjanja narave, se ne upoštevajo, če bi njihovo
upoštevanje lahko povzročilo ogrožanje naravnih vrednot in biotske
raznovrstnosti, kar ugotovi organizacija, pristojna za varstvo narave, v
naravovarstvenih smernicah. 
(3) Ne glede na določbe prejšnjih dveh odstavkov se
kulturnovarsveno soglasje lahko zavrne samo v primeru, da je poseg v neskladju
s tem zakonom ali s prostorskim aktom.«;
spreminja 134. člen zakona tako, da se glasi:
»134. člen
(varstveni režim obstoječih
nepremičnih spomenikov)
(1) Če je v aktu o razglasitvi nepremičnega spomenika, ki je
začel veljati pred uveljavitvijo tega zakona, varstveni režim določen na način,
iz katerega se ne da razbrati njegovega obsega, velja do uveljavitve aktov o
razglasitvi na podlagi tega zakona za posamezne zvrsti nepremičnih spomenikov
naslednji splošni varstveni režim:
-       
posamezni spomeniki: varujejo se vse zunanje značilnosti, kot so
gabariti, zasnova pročelij, tlorisni razporedi, značilni naravni in umetni
materiali ter konstrukcijske značilnosti, ustrezna namembnost, značilna pojavnost
v prostoru, arheološke plasti in razmerja spomenika in posebej njegovo vplivno
območje. Če je kot spomenik zavarovan zgodovinski park ali vrt, se varujejo
parkovna ali vrtna zasnova, način zasaditve, oblikovani naravni elementi,
objekti in pritikline, namenjeni uporabi in olepšanju;
-       
naselbinski spomeniki: varujejo se morfološka zasnova in parcelacija
naselja, javni prostori in njihova oprema, ulične fasade in strehe v njihovi
materialni pojavnosti in barvni skladnosti, gabariti, meje in silhuete naselja;
-       
arheološka najdišča: varujejo se pred posegi ali rabo, ki dejansko ali
potencialno lahko poškodujejo arheološke plasti, spreminjajo arheološki
kontekst ali spreminjajo okoljske dejavnike, pomembne za njihovo ohranitev;
-       
zavarovana kulturna krajina: varujejo se značilna raba zemljišč,
parcelacija, značilna vegetacija, prostorske dominante, odnos med poselitvijo
in odprtim prostorom, kraji spomina in značilna topografska imena;
-       
vplivno območje spomenika: prostorske ureditve morajo biti prilagojene
prostorskim možnostim tako, da se ohranja družbeni pomen spomenika v prostoru. 
(2) Varstveni režimi iz prejšnjega odstavka, ki se nanašajo
na spomenike znotraj območij, varovanih ali zavarovanih po predpisih s področja
ohranjanja narave, se ne upoštevajo, če bi njihovo upoštevanje lahko povzročilo
ogrožanje naravnih vrednot in biotske raznovrstnosti, kar ugotovi organizacija,
pristojna za varstvo narave, v naravovarstvenih smernicah.
(3) Akte o razglasitvi iz prvega odstavka tega člena se glede
določitve varstvenih režimov uskladi z tem zakonom v roke enega leta od
uveljavitve tega zakona.«;
ter vsebuje naslednji prehodni in končno
določbo:
»PREHODNI IN KONČNA DOLOČBA
40. člen
Minister izda podzakonski predpis iz 31. člena tega zakona v
enem letu od njegove uveljavitve.
41. člen
Postopki financiranja predhodnih arheoloških raziskav iz
druge alineje tretjega odstavka 34. člena zakona, začeti do uveljavitve tega
zakona, se dokončajo po dosedanjih predpisih.
42. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
varstvu kulturne dediščine – ZVKD-1D (Uradni list RS, št. 32/16) vsebuje naslednje prehodne in
končno določbo:
»PREHODNE IN KONČNA DOLOČBA
18. člen
(določitev koordinatorja
varstva nesnovne dediščine)
(1) Naloge koordinatorja varstva nesnovne dediščine opravlja
Slovenski etnografski muzej, ustanovljen s Sklepom o ustanovitvi javnega zavoda
Slovenski etnografski muzej (Uradni list RS, št. 60/03 in 11/09).
(2) Sklep iz prejšnjega odstavka se v treh mesecih po
uveljavitvi tega zakona uskladi s tem zakonom.
19. člen
(obstoječe žive
mojstrovine)
Akti o razglasitvi živih mojstrovin, sprejeti do dneva
uveljavitve tega zakona, se štejejo za akte o razglasitvi nesnovne dediščine
posebnega pomena.
20. člen
(pričetek teka roka za
opravo strokovnega izpita)
Strokovni delavec, ki je na dan uveljavitve tega zakona
zaposlen na področju muzejske, konservatorske in konservatorske –
restavratorske dejavnosti na delovnem mestu, na katerem je strokovni izpit
določen kot pogoj za zasedbo delovnega mesta, mora opraviti strokovni izpit
najkasneje v dveh letih od uveljavitve tega zakona, sicer mu naslednji dan po
poteku tega roka preneha delovno razmerje.
21. člen
(veljavnost sklenjenih
pogodb o volonterskem pripravništvu)
Pogodbe o volonterskem pripravništvu, sklenjene do dneva
uveljavitve tega zakona za opravljanje pripravništva na podlagi 102. člena
Zakona o varstvu kulturne dediščine (Uradni list RS, št. 16/08, 123/08,
8/11 – ORZVKD39, 90/12 in 111/13), ostanejo v veljavi do izteka obdobja, za
katerega so bile sklenjene.
22. člen
(postopki za pridobitev
kulturnovarstvenih pogojev in soglasij)
Postopki za pridobitev kulturnovarstvenih pogojev in
kulturnovarstvenega soglasja, začeti pred uveljavitvijo tega zakona, se končajo
po določbah tega zakona.
23. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o nevladnih organizacijah – ZNOrg (Uradni
list RS, št. 21/18) vsebuje naslednjo končno določbo:
»39. člen
(uveljavitev zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe 28. člena tega zakona se začnejo uporabljati 1.
januarja 2019.«.