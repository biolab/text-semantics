1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS d.d.) iz naslova kredita, ki ga najame pri Evropski
investicijski banki, v znesku 175 mio EUR v tolarski protivrednosti po srednjem
tečaju Banke Slovenije na dan črpanja, za Projekt slovenskih avtocest/III –
gradnja avtocestnega odseka Vransko–Blagovica, pod naslednjimi pogoji:
-       
rok črpanja kredita je 15. junij 2004;
-       
valuta črpanja kredita je EUR ali valute držav članic Evropske
investicijske banke, oziroma katerakoli valuta, s katero se trguje na
mednarodnem denarnem trgu;
-       
rok odplačila kredita je 20 let z vključenim petletnim moratorijem za
odplačilo glavnice, z začetkom odplačevanja 15. 12. 2004;
-       
valuta odplačila glavnice je enaka kot valuta črpanja posamezne tranše;
-       
obrestna mera kredita je obrestna mera, ki jo določi Evropska
investicijska banka Luxemburg za izbrano valuto črpanja in je lahko
spremenljiva (variabilna), stalna (fiksna) ali popravljiva (t.j. stalna
obrestna mera, ki se v teku odplačilne dobe kredita nekajkrat spremeni –
prilagodi in se v posameznih obdobjih, v tem primeru za obdobja 8 let, 6 let in
6 let, obračunava po veljavni stopnji Evropske investicijske banke);
kreditojemalec se za obrestno mero odloča za vsak počrpan znesek;
-       
obresti s spremenljivo obrestno mero so plačljive četrtletno, s stalno
in popravljivo obrestno mero pa polletno na enake datume kot glavnica posojila;
plačilo obresti se izvrši v istih valutah kot plačilo glavnice;
-       
zamudne obresti so vsota pogodbenih obresti in dodatnih obresti v višini
2,50% letno za zapadel in neodplačan znesek kredita in se obračunajo za čas od
dneva zapadlosti do dneva dejanskega plačila zapadlega zneska kredita;
-       
provizija za odlog črpanja dela kredita je 1,00% letno in se obračuna za
obdobje od prvotno določenega dneva črpanja do dejanskega dneva črpanja;
-       
provizija za odpoved dela nečrpanega kredita je 0,75% letno za odpovedan
znesek črpanja in se obračuna za čas od dneva vložitve zahtevka za črpanje do
dneva odpovedi tega zneska;
-       
provizija za razveljavitev dela kredita je enaka znesku, ki se izračuna
pavšalno po polovični letni obrestni meri, ki bi sicer veljala za ta del
kredita;
-       
razpise za material in dela, ki se financirajo s sredstvi kredita
Evropske investicijske banke, ne glede na odstotek sredstev te banke v okviru
posameznega razpisa, kreditojemalec opravlja na podlagi odprtih mednarodnih
razpisov in pod enakimi pogoji za udeležence iz vseh držav.
V primeru, ko DARS d.d. zaradi svoje
plačilne nesposobnosti ne bo poravnavala svojih dospelih obveznosti po kreditni
pogodbi iz prejšnjega odstavka, bo Republika Slovenija na poseben poziv
Evropske investicijske banke plačala te obveznosti namesto DARS d.d.
DARS d.d. mora pred najavo vsakokratnega
črpanja kredita pridobiti soglasje ministra, pristojnega za finance.
2. člen
Pogodbo o poroštvu v imenu in za račun
Republike Slovenije podpiše z Evropsko investicijsko banko minister, pristojen
za finance ali njegov pooblaščenec.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
3. člen
Sredstva za izpolnitev poroštvenih
obveznosti Republike Slovenije v primeru iz drugega odstavka 1. člena tega
zakona, se zagotavljajo v proračunu Republike Slovenije.
4. člen
Če Republika Slovenija plača obveznosti iz
kreditne pogodbe namesto DARS d.d., pridobi pravico regresiranja izplačanih
zneskov od kreditojemalca, skupaj z vsemi stroški, ki so v zvezi s tem nastali.
Pravico do regresiranja uresniči Republika Slovenija z nalogom, ki ga izda
minister, pristojen za finance, v breme sredstev zbranih na podlagi zakona o
zagotovitvi namenskih sredstev za graditev državnih cest, določenih v nacionalnem
programu izgradnje avtocest v Republiki Sloveniji (Uradni list RS, št. 57/98).
Ne glede na prejšnji odstavek ima Republika
Slovenija pravico izvesti regresiranje v breme kateregakoli vira sredstev ali
prihodkov DARS d.d., določenih v 5. členu zakona o Družbi za avtoceste v
Republiki Sloveniji (Uradni list RS, št. 57/93) in predvidenih virov v
nacionalnem programu izgradnje avtocest v Republiki Sloveniji (Uradni list RS,
št. 13/96 in 41/98) ter zahtevati prenos sredstev iz posameznih virov v dobro
proračuna Republike Slovenije.
DARS d.d., sklene z ministrstvom,
pristojnim za finance, pogodbo o načinu zavarovanja poroštva Republike
Slovenije v roku 30 dni po podpisu poroštvene pogodbe iz 2. člena tega zakona.
S pogodbo se uredijo viri za vračilo zneskov plačanih iz naslova poroštva,
instrumenti zavarovanja in realizacije terjatev ter način urejanja odnosov v
primeru statusnih sprememb DARS d.d.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/99-91/1
Ljubljana, dne 28. aprila 1999.
Predsednik
Državnega zbora
Republike Slovenije
Janez Podobnik, dr. med. l. r.