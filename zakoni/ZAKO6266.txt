1. člen
(namen zakona)
(1) Ta zakon določa pogoje za izvajanje koncesije za
izkoriščanje vodnega energetskega potenciala na območju Spodnje Save od
Suhadola do državne meje z Republiko Hrvaško na vodnih telesih oziroma delih
vodnih teles SI1VT713, SI1VT739, SI1VT913 in SI1VT930 (v nadaljnjem besedilu:
energetsko izkoriščanje Spodnje Save) in pogoje, ki jih mora izpolnjevati
koncesionar pri načrtovanju in izgradnji objektov za izvajanje koncesije.
(2) Koncesija iz prejšnjega odstavka velja za rabo vode
za proizvodnjo električne energije v hidroelektrarnah (v nadaljnjem besedilu:
HE) Vrhovo, Boštanj, Blanca, Krško, Brežice in Mokrice z izkoriščanjem vodnega
potenciala Spodnje Save v celotni višini bruto padca 58 m, od gornje
zajezitvene kote 191 m na obstoječi HE Vrhovo do spodnje kote 133 m, ki je
kota spodnje vode HE Mokrice in hkrati načrtovana kota zajezitve HE Podsused na
Hrvaškem (v nadaljnjem besedilu: območje koncesije).
2. člen
(pomen izrazov)
Poleg pomena izrazov, uporabljenih v zakonu, ki ureja vode,
in energetskem zakonu, imajo izrazi, uporabljeni v tem zakonu, naslednji pomen:
1.      Državna
infrastruktura je državna cestna, železniška in energetska infrastruktura na
vplivnem območju koncesije.
2.      Lokalna
infrastruktura so lokalne ceste, vodovodi, kanalizacije in druga lokalna
infrastruktura na vplivnem območju koncesije. Za lokalno infrastrukturo šteje
tudi objekt terciarne stopnje čiščenja odpadnih vod na obstoječih in novih
komunalnih čistilnih napravah, ki odvajajo odpadno vodo v reko Savo na vplivnem
območju koncesije.
3.      Obstoječa
vodna, državna in obstoječa lokalna infrastruktura so infrastrukturni objekti,
ki obstajajo na dan uveljavitve tega zakona.
4.      Objekti
vodne infrastrukture so objekti in naprave, namenjeni posebni rabi, in sicer
ureditvi vseh pritokov reke Save ter izvedbi visokovodnih nasipov in drugih
zaščitnih ukrepov pred visokimi vodami in poplavami na območju koncesije.
5.      Objekti
energetske ureditve so jezovna zgradba s hidromehansko in elektro opremo,
objekti ureditve struge pred pretočnimi polji in podslapju, premostitveni
objekti v sklopu jezovne zgradbe, regulacijski objekti na območju jezovne
zgradbe. Poleg tega so objekti energetske ureditve tudi objekti, ki so
namenjeni izključno pridobivanju električne energije, in sicer strojnice,
natočne in iztočne rampe, glavne in pomožne turbinske zapornice, stikališče s
transformatorji, pomožni in dodatni prostori HE, deponijski prostori za
hidromehansko opremo ter dostopne ceste do objektov HE.
6.      Objekti
vodne in energetske infrastrukture v nedeljivem razmerju so akumulacijski
bazeni z nasipi z utrditvijo in zatesnitvijo na gorvodni in dolvodni strani
pregrade ter ureditve za zmanjševanje vplivov dviga gladine v akumulacijskih
bazenih na dvig nivoja podtalnice.
7.      Spremljajoči
in pomožni objekti so vsi objekti in ureditve, ki so funkcionalno povezani z
objekti vodne in energetske infrastrukture v nedeljivem razmerju.
8.      Vplivno
območje koncesije je območje izven območja koncesije, ki je trajno ogroženo
zaradi škodljivega delovanja voda ali zavarovano zaradi doseganja ciljev
upravljanja z vodami med kotama iz drugega odstavka prejšnjega člena ali na
katerih so predvidene ureditve oziroma sanacije zaradi vpliva izgradnje HE.
Vplivno območje koncesije se kot ureditveno območje določi v državnem prostorskem
načrtu za vsako posamezno HE. Vplivno območje koncesije obsega skupno vplivno
območje vsake od HE iz drugega odstavka prejšnjega člena.
9.      Druge
HE so HE Boštanj, HE Blanca, HE Krško, HE Brežice in HE Mokrice.
3. člen
(začetek izvajanja in območje koncesije)
Začetek izvajanja koncesije, ki je z odločbo Vlade Republike
Slovenije (v nadaljnjem besedilu: vlada) št. 329-00/98-15 z dne
9. novembra 2000 podeljena lastniku HE Vrhovo, ki jo je ob predhodnem
soglasju koncedenta deloma prenesel na Holding Slovenske elektrarne d.o.o.,
le-ta pa jo je na podlagi predhodnega soglasja koncedenta v delu, ki se nanaša
na izkoriščanje vodnega energetskega potenciala na območju Spodnje Save za
proizvodnjo električne energije v HE Boštanj, Blanca, Krško, Brežice in Mokrice,
prenesel na novo družbo (koncesionarja drugih HE), katere družbeniki so Holding
Slovenske elektrarne, d.o.o. in Gen energija, d.o.o. ter z njima povezane
družbe, ki so v njuni izključni lasti, se šteje za vsako HE posebej od dneva
pravnomočnosti gradbenega dovoljenja. Koncesija za energetsko izkoriščanje
Spodnje Save se podeli za 50 let. Koncesija se lahko podaljša na način in pod
pogoji, določenimi v koncesijski pogodbi št. 354-01-61/97 z dne 8. 7.
2002. Vstop tretjih oseb v lastništvo družb koncesionarja HE Vrhovo in
koncesionarja drugih HE je možen samo po predhodnem soglasju koncedenta in ob
upoštevanju pogojev in postopkov iz zakona, ki ureja javno-zasebno partnerstvo.
4. člen
(obveznosti koncesionarja v zvezi s podeljeno koncesijo)
(1) Koncesionar mora zagotavljati izvajanje naslednjih
obveznosti:
I.      
v zvezi z vodnim režimom in rabo vode:
1.     
da upošteva dogovorjeni vodni režim Save na državni meji z Republiko
Hrvaško;
2.     
da zaradi vpliva HE zagotovi ukrepe proti poslabšanju razmer v zvezi z
gladinskim stanjem, dinamiko pretokov, količino podtalnic;
3.     
da zagotovi zavarovanja brežin v akumulacijskih bazenih;
4.     
da zagotovi ukrepe, da se vodni režim med gradnjo objektov energetskih
ureditev ter vodne infrastrukture ne bo bistveno poslabšal;
5.     
da zagotovi ukrepe za nespremenjeno izvajanje pravice do rabe in uporabe
vode drugih obstoječih uporabnikov;
6.     
da zagotovi prednost pri izkoriščanju in rabi vode pritokov Save, vode
iz korita Save in iz zajezitvenih bazenov vseh obstoječih uporabnikov vode in
bodočih, če gre za oskrbo s pitno vodo, tehnološko vodo ali vodo za hlajenje;
II.     
v zvezi z rabo prostora in varstvom dobrin:
1.     
da zagotovi, da predvideni posegi v prostor ohranijo obstoječe razmere
ali omogočijo njihovo izboljšanje;
2.     
da zagotovi zavarovanje zemljišč, objektov, naprav in drugih dobrin pred
škodljivimi posledicami delovanja HE oziroma zagotovi nadomestila ali
odškodnine;
3.     
da upošteva urbanistično – arhitektonske in krajinske značilnosti in
principe sonaravnega urejanja pri oblikovanju objektov, naprav in drugih
ureditev, povezanih z energetskim izkoriščanjem Spodnje Save;
4.     
da omogoči javni dostop do vode in zagotovi javne prehodnosti jezovnih
zgradb, kjer bo to funkcionalno utemeljeno;
5.     
da dovoli rekreacijske rabe vode in zemljišč v območju zajezitev, ob
upoštevanju varnosti uporabnikov in funkcionalnih omejitev;
6.     
da zagotovi ohranitev biološke raznovrstnosti in avtohtonosti habitatov
ter biološkega ravnotežja tam, kjer je to mogoče in dolgoročno stabilno, sicer
pa v tem obsegu nadomesti naravne vrednote;
7.     
da zagotovi ohranjanje in varovanje naravne in kulturne dediščine v
največji možni meri;
8.     
da upošteva moderna dognanja pri oblikovanju objektov ter upošteva
načela sonaravnih ureditev;
III.   
v zvezi s socialnimi vplivi:
1.     
da zagotovi ukrepe za varnost prebivalcev in njihovega premoženja med
gradnjo in obratovanjem;
IV.   
v zvezi z izkoriščanjem vodnega energetskega potenciala:
1.     
da zagotovi ukrepe proti preseganju dovoljenih maksimalnih denivelacij v
zajezitvah in dovoljenih hitrostih sprememb gladin spodnjih in zgornjih voda v
zajezitvah ob obratovanju HE;
2.     
da zagotovi ukrepe za vzdrževanje in ohranjanje celotnega energetskega
potenciala v skladu s pravili stroke in standardi za vzdrževanje
elektroenergetskega sistema Slovenije;
3.     
da zagotovi ukrepe za zavarovanje odgovornosti proti tretjim osebam za
morebitno ekološko škodo, ki bi jo lahko povzročil med izgradnjo in energetskim
izkoriščanjem Spodnje Save;
4.     
da izvede objekte energetske ureditve.
5. člen
(plačila koncesionarja)
(1) Za energetsko izkoriščanje Spodnje Save in uporabo
objektov vodne infrastrukture plačuje koncesionar državi vsako leto znesek v
višini 10 % od vrednosti proizvedene električne energije in vodno povračilo.
Višina plačila za koncesijo se odmeri od povprečne cene letne količine
proizvedene električne energije, ki je v koledarskem letu v HE proizvedena in
ki jo koncesionar zaračuna po pogodbi.
(2) Višina plačila za koncesijo, parametri za izračun
višine vodnega povračila, ki ga koncesionar plačuje od dneva izdaje uporabnega
dovoljenja za posamezno HE in metodologija za izračun vrednosti proizvedene
električne energije se določijo v koncesijski pogodbi.
(3) Najvišji možni seštevek vseh dajatev in nadomestil,
ki jih plača koncesionar (koncesija, vodno povračilo in podobno), je lahko
največ 14 % njegovega prihodka iz prodaje električne energije.
(4) Plačevanje koncesije za posamezno HE se začne s
pričetkom proizvodnje električne energije, to je z dnem pravnomočnosti odločbe
o pričetku poskusnega obratovanja posamezne HE ali z dnem, ko je bilo za
posamezno HE izdano uporabno dovoljenje, kadar za to HE ni bila predhodno
izdana odločba o poskusnem obratovanju.
(5) Plačila za koncesijo so prihodki proračuna Republike
Slovenije in proračuna občine, na območju katere se nahaja bruto padec vodnega
toka Spodnje Save, za katerega izkoriščanje je podeljena koncesija. Plačilo za
koncesijo se med Republiko Slovenijo in lokalno skupnostjo razdeli v razmerju
60:40 v korist lokalne skupnosti. Prihodki proračuna Republike Slovenije iz
prejšnjega stavka so prihodki Sklada za vode po zakonu, ki ureja vode.
(6) Prihodki iz plačila za koncesijo, ki pripadajo
lokalni skupnosti na podlagi prejšnjega odstavka, se štejejo kot sredstva za
financiranje infrastrukturnih projektov v lokalni skupnosti in se ne vštevajo v
primerno porabo. Te prihodke iz plačila za koncesijo pridobi lokalna skupnost
namesto nadomestila za uporabo stavbnega zemljišča oziroma drugega
nepremičninskega davka.
(7) Koncesionar mora Agenciji Republike Slovenije za
okolje do 31. marca tekočega leta posredovati vse podatke, potrebne za
izračun višine plačila za koncesijo za preteklo leto skupaj z nerevidiranim
poročilom o delu s finančnimi izkazi za preteklo leto.
6. člen
(koncesijska pogodba)
(1) Za izkoriščanje energetskega potenciala Spodnje Save
sklene koncedent pod pogoji tega zakona eno koncesijsko pogodbo za celotno
verigo HE na Spodnji Savi. V primeru prenosa koncesije, pri čemer je to lahko
le s soglasjem koncedenta se med novim koncesionarjem in koncedentom sklene
koncesijska pogodba z enakimi pravicami in obveznostmi strank, kot jih je urejala
koncesijska pogodba s prejšnjim koncesionarjem.
(2) Koncesijska pogodba mora vsebovati najmanj:
-       
predmet koncesije;
-       
tehnične parametre HE s pogoji obratovanja;
-       
rok za začetek izvajanja koncesije in posledice njegove prekoračitve;
-       
pravice in obveznosti koncesionarja;
-       
pravice in obveznosti koncedenta;
-       
način in roke plačila za koncesijo;
-       
delitveno razmerje za plačilo dela koncesije za HE, ki so locirane v
dveh ali več lokalnih skupnostih;
-       
pogoje za uporabo in vzdrževanje objektov vodne infrastrukture na vplivnem
območju koncesije;
-       
način izvajanja nadzora, ki ga opravlja koncedent;
-       
pogodbene sankcije zaradi neizvajanja koncesije ali zaradi njenega
izvrševanja v nasprotju s pogodbo;
-       
medsebojna razmerja v zvezi z morebitno škodo, povzročeno z izvajanjem
koncesije;
-       
pravice in obveznosti koncesionarja in koncedenta ob spremenjenih in
nepredvidljivih okoliščinah;
-       
čas trajanja koncesije ter pogoje in način njenega morebitnega
podaljšanja;
-       
določbe o spremembah koncesijske pogodbe;
-       
določbe o prenehanju koncesijskega razmerja;
-       
način odplačnega prehoda neamortiziranih objektov in naprav energetskih
ureditev ter vodnih objektov, zgrajenih za namen izvajanja koncesije, v
brezhibnem stanju skladno s tehničnimi predpisi za obratovanje in vzdrževanje
elektroenergetskih postrojev in obratovalnimi predpisi ter prostih vseh bremen
v last koncedenta po prenehanju koncesijskega razmerja;
-       
določbe o reševanju sporov;
-       
pogoje odkupa koncesije.
(3) Koncesijsko pogodbo oziroma anekse k pogodbi v imenu
koncedenta sklene s koncesionarjem vlada, pri čemer morata koncedent in
koncesionar pred podpisom z lokalnimi skupnostmi na območju koncesije uskladiti
pripombe, ki so jih le te podale. Družba, kateri je podeljena koncesija za
druge HE in ki upravlja in vzdržuje druge HE na Spodnji Savi, mora imeti za
izvajanje pravic in obveznosti iz koncesijskega razmerja poslovni sedež v
statistični regiji Posavje. Poslovni sedež obsega poslovne prostore za izvajanje
pravic in obveznosti iz koncesijskega razmerja, v katerih zaposleni pri
koncesionarju drugih HE dejansko delajo pri izvajanju teh pravic in obveznosti.
(4) V koncesijski pogodbi se uredijo med koncedentom in
koncesionarjem tudi razmerja v zvezi z izvedbo ureditev vodne infrastrukture,
ureditev državne ter lokalne infrastrukture ter vzdrževanjem objektov in
infrastrukture iz 2. člena tega zakona.
(5) Po zaključku izvedbe, to je pred izdajo dovoljenja o
poskusnem obratovanju oziroma, če le-to za posamezno HE ni bilo izdano,
uporabnega dovoljenja, se kot vsakokratni aneks h koncesijski pogodbi doda
priloga, ki vsebuje popis državne, lokalne, vodne in energetske infrastrukture
na vplivnem območju posamezne HE iz 2. člena tega zakona.
(6) Za vprašanja v zvezi s sklenitvijo koncesijske
pogodbe, ki jih ta zakon ne ureja, se smiselno uporabljata zakon, ki ureja vode
in zakon, ki ureja javno-zasebno partnerstvo.
7. člen
(stvarne pravice in pridobivanje zemljišč)
(1) Zemljišča v območju koncesije in zemljišča v
vplivnem območju koncesije, ki so v skladu z državnim prostorskim načrtom
potrebna za gradnjo objektov iz 1., 2., 4., 5., 6. in 7. točke 2. člena
tega zakona, pridobi koncedent, katerega pri sklepanju pravnih poslov in v
postopkih pridobivanja zemljišč zastopa izvajalec gospodarske javne službe iz
12. člena tega zakona. Za pridobivanje zemljišč, ki so potrebna v skladu s tem
zakonom in sprejetimi prostorskimi akti, se uporabljajo določbe zakona, ki
urejajo posege v prostor na področju energetike.
(2) Republika Slovenija mora na zemljiščih, ki so v
njeni lasti in so potrebna za gradnjo objektov in naprav za izvajanje
koncesije, ustanoviti stavbno in služnostno pravico za čas trajanja koncesije.
V primeru, da se čas trajanja koncesije v skladu s 3. členom tega zakona
podaljša, se temu primerno podaljša tudi trajanje stavbne in služnostne
pravice. Ob prenehanju stavbne pravice, ki je neodplačna, koncedent kot lastnik
zemljišča imetniku stavbne pravice ne plača nadomestila.
8. člen
(vzdrževanje objektov in infrastrukture)
(1) Koncesionar mora zagotoviti redno in investicijsko
vzdrževanje vseh objektov iz 5. in 6. točke 2. člena tega zakona, za katere
mora kot dober gospodar skleniti zavarovalne pogodbe za zavarovanje rizikov, ki
so povezani z izvrševanjem dejavnosti iz tega zakona, s prvovrstno
zavarovalnico.
(2) Vzdrževanje objektov na vplivnem območju koncesije
zagotavljata koncesionar in koncedent vsak za svoj del, v skladu s Programom
izvedbe objektov vodne, državne in lokalne infrastrukture ter objektov vodne in
energetske infrastrukture v nedeljivem razmerju (v nadaljnjem besedilu: program
izvedbe), ki ga sprejme vlada na podlagi koncesijske pogodbe za vsako HE posebej.
(3) Koncedent in koncesionar morata kot dobra gospodarja
skleniti s prvovrstno zavarovalnico zavarovalne pogodbe za zavarovanje rizikov,
ki so povezani z izvrševanjem dejavnosti iz tega zakona, vsak za objekte, ki so
v njegovi lasti, razen za objekte iz 6. točke 2. člena tega zakona, ki jih v
skladu s prvim odstavkom tega člena vzdržuje in zavaruje koncesionar.
8.a člen
(posebne določbe o posegih na vodna in priobalna zemljišča)
Ne glede na določbo 37. člena Zakona o vodah (Uradni
list RS, št. 67/02, 2/04 – ZZdrI-A, 41/04, 57/08, 57/12, 100/13, 40/14 in
56/15), lahko koncesionar posega na vodna in priobalna zemljišča, kjer so
objekti iz 4., 5., 6. in 7. točke 2. člena tega zakona in te objekte
uporablja za proizvodnjo električne energije ali drugo dejavnost, ki je
neposredno namenjena proizvodnji električne energije.
9. člen
(ureditve vodne infrastrukture ter državne in lokalne
infrastrukture)
(1) Izvedba ureditev vodne infrastrukture in ureditev
državne ter lokalne infrastrukture na območju energetskega izkoriščanja Spodnje
Save mora biti skladna s pogoji in v obsegu iz državnega prostorskega načrta,
pripravljenega skladno s predpisi o urejanju prostora in naselij, katerega
javno razgrne in sprejme vlada praviloma za območje vsake HE na Spodnji Savi
posebej.
(2) Predlagatelj in investitor za izdelavo državnih
prostorskih načrtov za izvedbo ureditev na območju energetskega izkoriščanja
Spodnje Save je ministrstvo, pristojno za energetiko.
(3) Program priprave državnega prostorskega načrta za
ureditve na območju posamezne HE sprejme minister, pristojen za okolje in
prostor, ki vodi tudi postopek sprejemanja državnega prostorskega načrta.
10. člen
(postopnost izvedbe ureditev objektov vodne, državne in
lokalne infrastrukture)
(1) V državnem prostorskem načrtu je za vsako HE posebej
določena tudi postopnost izvedbe ureditev objektov vodne, državne in lokalne
infrastrukture. Cela veriga HE mora biti zgrajena najkasneje do konca leta 2022,
uporabno dovoljenje pa pridobljeno do konca leta 2023.
(2) S programom izvedbe se določijo vrstni red
prednostnih nalog, viri sredstev za njihovo izvedbo ter dinamika in obseg
uresničitve posameznih nalog v planskem obdobju. Program izvedbe mora vsebovati
poleg tehnično tehnološkega opisa posameznih ureditev in vrednosti del tudi pregled
del, ki jih ne bo izvedel koncesionar.
(3) Program izvedbe iz drugega odstavka 8. člena tega
zakona pripravita koncesionar in izvajalec gospodarske javne službe iz 12.
člena tega zakona, za njegovo pripravo za obravnavo na vladi pa je odgovorno
ministrstvo, pristojno za okolje in prostor, in ob soglasju pristojnega organa
tiste lokalne skupnosti, ki se nahaja na območju, na katerega se nanaša program
izvedbe.
(4) Program izvedbe iz drugega odstavka 8. člena tega zakona
je podlaga za uvrstitev projektov v načrt razvojnih programov v proračun
Republike Slovenije v skladu s predpisi, ki urejajo javne finance.
11. člen
(sredstva in izvedba ter povračilo stroškov in škode na
vplivnem območju koncesije)
(1) Sredstva za izvedbo ureditev objektov vodne infrastrukture,
vključno z nakupom vseh zemljišč, potrebnih za za gradnjo objektov iz 2. člena
tega zakona, ter sredstva za državno in lokalno infrastrukturo, potrebno zaradi
gradnje objektov vodne infrastrukture, se zagotavljajo iz sredstev Sklada za
vode v skladu z zakonom, ki ureja vode.
(2) Sredstva za izvedbo objektov vodne in energetske
infrastrukture v nedeljivem razmerju HE Brežice in Mokrice, to sta oba
akumulacijska bazena v celoti s spremljajočimi in pomožnimi objekti, z
nadomestnimi habitati ter sanacijami vpliva dviga podtalnice, ter sredstva za
državno in lokalno infrastrukturo, potrebno zaradi gradnje objektov vodne in
energetske infrastrukture v nedeljivem razmerju vključno z daljnovodi, se
zagotavljajo iz proračunskega Sklada za podnebne spremembe, ustanovljenega v
skladu z zakonom, ki ureja varstvo okolja.
(3) Sredstva proračunskega Sklada za podnebne spremembe
se za namene iz prejšnjega odstavka dodelijo pod pogojem, da
-       
v nobenem proračunskem letu dodeljena sredstva ne presegajo 50 %
prilivov prodaje emisijskih pravic v okviru sistema za trgovanje s pravicami do
emisije toplogrednih plinov v Skupnosti, ki pripadajo v skladu z določbami
Direktive 2009/29/ES državnemu proračunu Slovenije.
(4) Višina dodeljenih sredstev iz prejšnjega odstavka se
za vsako proračunsko leto določi na podlagi programa izvedbe za izvedbo
infrastrukturnih ureditev iz prvega odstavka tega člena, in načrta prilivov
Sklada za podnebne spremembe od prodaje emisijskih pravic za to proračunsko
leto.
(5) Sredstva za izvedbo posegov v Nuklearni elektrarni
Krško, ki so posledica izgradnje HE Brežice, zagotovi koncesionar.
12. člen
(izvajalec gospodarske javne službe)
(1) Obveznost koncedenta v zvezi z izvedbo ureditev
vodne infrastrukture, objektov vodne in energetske infrastrukture v nedeljivem
razmerju ter državne in lokalne infrastrukture na vplivnem območju HE se
zagotovi z izvajalcem gospodarske javne službe urejanja voda na vplivnem
območju energetskega izkoriščanja Spodnje Save. Izvajalec gospodarske javne
službe iz tega člena je gospodarska družba s 100-odstotnim kapitalskim deležem
Republike Slovenije. Za kapitalski delež iz prejšnjega stavka se ne uporabljajo
določbe Zakona o upravljanju kapitalskih naložb Republike Slovenije (Uradni
list RS, št. 38/10 in 18/11), pač pa ustanoviteljske pravice v imenu Republike
Slovenije izvršuje vlada. Direktorja na podlagi javnega razpisa in na predlog
nadzornega sveta imenuje vlada, ki sprejme tudi letno poročilo in program dela
te gospodarske družbe pri izvedbi ureditev vodne infrastrukture ter državne in
lokalne infrastrukture na vplivnem območju koncesije. (delno
prenehal veljati)
(2) Način in pogoje izvajanja javne službe iz prejšnjega
odstavka se uredi z uredbo.
(3) S koncesijsko pogodbo se podrobneje uredi način in
obseg sodelovanja koncesionarja z izvajalcem gospodarske javne službe iz prvega
odstavka tega člena.
13. člen
(roki za izvedbo infrastrukturnih ureditev)
(1) Izvedba ureditev objektov vodne infrastrukture,
objektov vodne in energetske infrastrukture v nedeljivem razmerju in ureditev
državne in lokalne infrastrukture se lahko prične potem, ko vlada sprejme
program izvedbe po predhodnem soglasju lokalnih skupnosti Posavja. Program
izvedbe vlada sprejme v rokih, ki zagotavljajo nemoteno izvajanje del po
terminskem planu, ki izhaja iz programa izvedbe.
(2) Koncesionar mora zagotoviti, da se strokovne
podlage, ki so povezane z izgradnjo in vplivi HE in so potrebne za pripravo
vsakega novega državnega prostorskega načrta, izdelajo pravočasno. Strokovne
podlage za vodno in državno infrastrukturo ter pravočasnost njihove priprave
zagotovi koncedent.
(3) Izvedba ureditev objektov vodne infrastrukture,
objektov vodne in energetske infrastrukture v nedeljivem razmerju ter ureditev
državne in lokalne infrastrukture na območju posamezne HE mora biti zaključena
najkasneje do tehničnega pregleda objektov energetske ureditve.
14. člen
(prenehanje koncesije)
(1) Koncesija preneha:
-       
s prenehanjem koncesijske pogodbe v skladu s tem zakonom;
-       
z odvzemom koncesije in to ne glede na določbe koncesijske pogodbe, če
koncesionar ne prične izvajati koncesije v določenem roku, zaradi ponovljenih,
hudih in dokumentiranih primerov kršitev v vodnem soglasju oziroma dovoljenju določenega
vodnega režima ali ob stečaju koncesionarja. V primerih odvzema koncesije iz
prejšnjega stavka koncedent povrne koncesionarju vložena sredstva, ki jih je
koncesionar vložil v gradnjo objektov in naprav, nujno potrebnih za proizvodnjo
električne energije.
(2) Za vprašanja v zvezi s prenehanjem koncesijske
pogodbe in prenehanjem koncesijskega razmerja, ki niso urejena s tem zakonom,
se smiselno uporabljajo določbe zakona, ki ureja gospodarske javne službe,
zakona, ki ureja vode in zakona, ki ureja javno-zasebno partnerstvo.
15. člen
(javna korist za gradnjo objektov)
Gradnja objektov iz 1., 2., 4., 5., 6. in 7. točke 2. člena
tega zakona, kot so določeni z državnim prostorskim načrtom, je v javno korist.

Zakon o pogojih koncesije za izkoriščanje energetskega
potenciala Spodnje Save –
ZPKEPS-1 (Uradni list RS, št. 87/11) vsebuje naslednje prehodne in
končne določbe:
»PREHODNE IN KONČNE DOLOČBE
16. člen
Koncesijsko pogodbo iz 6. člena tega zakona je treba
uskladiti s tem zakonom v obliki aneksa h koncesijski pogodbi v roku šestih
mesecev od uveljavitve tega zakona. Do uskladitve koncesijske pogodbe se
uporabljajo določila veljavne koncesijske pogodbe, pri čemer se v primeru neskladja
s tem zakonom uporabljajo določbe tega zakona.
17. člen
(1) Posamezni že sprejeti programi izvedbe se izvajajo
po predpisih, veljavnih pred uveljavitvijo tega zakona.
(2) Če od uveljavitve tega zakona pa do 31. 12.
2013 ne bodo zagotovljena zadostna sredstva za financiranje infrastrukturnih
objektov iz 6. točke 2. člena tega zakona pri izgradnji HE na spodnji
Savi, ki se bodo v skladu z določbami tega zakona financirali iz Sklada za
podnebne spremembe, se morebitna manjkajoča sredstva zagotovijo iz Sklada za
vode ali iz drugih proračunskih virov.
18. člen
Izvedba ureditev se nadaljuje po določbah veljavnih predpisov
o lokacijskem načrtovanju za hidroelektrarno Vrhovo, Uredbe o državnem
lokacijskem načrtu hidroelektrarne Boštanj (Uradni list SRS, št. 19/90, Uradni
list RS, št. 110/02 – ZureP-1 in 59/03), Uredbe o državne, lokacijskem načrtu
za hidroelektrarno Blanca (Uradni list RS, št. 61/05, 101/05 in 33/07 –
ZPNačrt) in Uredbe o državnem lokacijskem načrtu za hidroelektrarno Krško
(Uradni list RS, št. 103/06 in 33/07 – ZPNačrt).
19. člen
Izvajalec javne službe iz 12. člena tega zakona se najkasneje
po dokončanju izvedbe ureditev HE Mokrice preoblikuje v notranjega izvajalca
države za izvajanje nalog priprave in vodenja investicijskih projektov na
področju vodne in druge državne infrastrukture na vplivnem območju koncesij.
20. člen
Z dnem uveljavitve tega zakona prenehata veljati Zakon o
pogojih koncesije za izkoriščanje energetskega potenciala Spodnje Save (Uradni
list RS, št. 20/04 – uradno prečiščeno besedilo in 91/07).
21. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o Slovenskem državnem holdingu – ZSDH-1
(Uradni list RS, št. 25/14) vsebuje naslednjo končno določbo:
»95. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi Zakona o pogojih koncesije
za izkoriščanje energetskega potenciala Spodnje Save – ZPKEPS-1A (Uradni list
RS, št. 50/14) dodaja 17.a člen zakona, ki se
glasi:
»17.a člen
Ne glede na drugi odstavek prejšnjega člena se v primeru, da
do 31. 12. 2015 ne bodo zagotovljena zadostna sredstva za financiranje
infrastrukturnih objektov iz 6. točke 2. člena zakona pri izgradnji HE na
Spodnji Savi, ki se bodo v skladu z določbami zakona financirali iz Sklada za
podnebne spremembe, morebitna manjkajoča sredstva zagotovijo iz Sklada za vode
ali iz drugih proračunskih virov.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
pogojih koncesije za izkoriščanje energetskega potenciala Spodnje Save –
ZPKEPS-1B (Uradni list RS, št. 90/15) spreminja 17.a člen zakona tako,
da se glasi:
»17.a člen
Ne glede na drugi odstavek prejšnjega člena se v primeru, da
do konca izgradnje HE Brežice oziroma najkasneje do konca leta 2019, ne bodo
zagotovljena zadostna sredstva za financiranje infrastrukturnih objektov iz 6.
točke 2. člena zakona pri izgradnji HE na Spodnji Savi, ki se bodo v skladu z
določbami zakona financirali iz Sklada za podnebne spremembe, morebitna
manjkajoča sredstva zagotovijo iz Sklada za vode, drugih proračunskih virov ali
sredstev koncesionarja po predhodnem dogovoru s koncesionarjem.«;
ter vsebuje naslednjo končno določbo:
»3. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
pogojih koncesije za izkoriščanje energetskega potenciala Spodnje Save –
ZPKEPS-1C (Uradni list RS, št. 67/17) dodaja 17.b člen zakona, ki se
glasi:
»17.b člen
Ne glede na drugi odstavek 17. člena se v primeru, da do
konca izgradnje HE Mokrice oziroma najkasneje do konca leta 2022 ne bodo
zagotovljena zadostna sredstva za financiranje infrastrukturnih objektov iz 6.
točke 2. člena zakona pri izgradnji HE na Spodnji Savi, ki se bodo v skladu z
določbami zakona financirali iz Sklada za podnebne spremembe, morebitna manjkajoča
sredstva zagotovijo iz Sklada za vode, drugih proračunskih virov ali sredstev
koncesionarja po predhodnem dogovoru s koncesionarjem.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
5. člen
Določba 1. člena tega zakona se začne uporabljati z dnem
pravnomočnosti uporabnega dovoljenja objektov vodne in energetske
infrastrukture HE Mokrice.
6. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvah Zakona o pogojih koncesije
za izkoriščanje energetskega potenciala Spodnje Save – ZPKEPS-1D (Uradni list
RS, št. 65/20) dodaja 18.a člen zakona, ki se
glasi:
»18.a člen
Če investitor vloži vlogo za izdajo gradbenega dovoljenja v
integralnem postopku po 50. členu Gradbenega zakona (Uradni list RS, št.
61/17 in 72/17 – popr.; v nadaljnjem besedilu: GZ), se ne glede na določbo
35. člena GZ šteje, da je zahteva za izdajo gradbenega dovoljenja za
gradnjo objektov koncesije po tem zakonu popolna, če so ji priloženi dokumenti
iz prve točke drugega odstavka 35. člena in 51. člena GZ.«;
ter vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.