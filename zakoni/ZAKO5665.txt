1. člen
(1) Republika Slovenija daje poroštvo za obveznosti Slovenske
odškodninske družbe, d.d., iz naslova kreditov, najetih za financiranje
obveznosti Slovenske odškodninske družbe, d.d., v letu 2009.
(2) Poroštvo iz prejšnjega odstavka daje Republika Slovenija
za kredite do skupne višine glavnic v znesku do 180.000.000 eurov s
pripadajočimi obrestmi in stroški kreditov.
2. člen
Republika Slovenija daje poroštvo iz prejšnjega člena pod
naslednjimi pogoji:
-       
krediti se lahko najemajo v več delih,
-       
višina obrestne mere in stroški kreditov morajo biti primerljivi z
višino obrestne mere in stroški primerljivih kreditov z državnim poroštvom,
-       
rok odplačila posameznega kredita je največ sedem let od dneva prvega
črpanja tega kredita,
-       
krediti se lahko sklepajo na krajši rok in se lahko podaljšujejo v
okviru sedemletnega roka.
3. člen
Če Slovenska odškodninska družba, d.d., ne bo poravnala
posamezne obveznosti iz naslova najetih kreditov, za katere Republika Slovenija
daje poroštvo po tem zakonu, bo Republika Slovenija na podlagi pisnega poziva
kreditodajalca poravnala zapadle obveznosti namesto Slovenske odškodninske
družbe, d.d..
4. člen
Sredstva za izpolnitev poroštvenih obveznosti Republike
Slovenije iz tega zakona se zagotavljajo v proračunu Republike Slovenije.
5. člen
V primeru, da Republika Slovenija plača katerekoli obveznosti
iz kreditnih pogodb namesto Slovenske odškodninske družbe, d.d., pridobi
Republika Slovenija v razmerju do Slovenske odškodninske družbe, d.d., pravico
do vračila plačanih zneskov, obresti od plačanih zneskov in vseh drugih
stroškov, ki so v zvezi s tem nastali.
6. člen
V zavarovanje poroštvene obveznosti po temu zakonu Slovenska
odškodninska družba, d.d., zastavi v korist Republike Slovenije delnice družbe
Telekom Slovenije, d.d., Ljubljana z oznako TLSG, ki jih je prejela na podlagi
Pogodbe o brezplačnem prenosu delnic z dne 2. avgusta 2007 v skladu z Zakonom o
vračanju vlaganj v javno telekomunikacijsko omrežje (Uradni list RS, št. 34/07
– uradno prečiščeno besedilo).
7. člen
Poroštvene pogodbe sklene s kreditodajalci v imenu in za
račun Republike Slovenije minister oziroma ministrica, pristojen za finance.
8. člen
Najkasneje ob sklenitvi poroštvene pogodbe ministrstvo,
pristojno za finance, in Slovenska odškodninska družba, d.d., skleneta pogodbo,
s katero uredita način zavarovanja poroštva in obračun stroškov, povezanih z
zadolžitvijo skladno s tem zakonom.
9. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/09-3/14
Ljubljana, dne 27. maja 2009
EPA 374-V
Državni zbor
Republike Slovenije
dr. Pavel Gantar l.r.
Predsednik