1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljevanju: DARS
d.d.) iz naslova kredita, ki ga ta najame pri banki Kreditanstalt für
Wiederaufbau za realizacijo gradnje avtocestnih odsekov iz nacionalnega
programa izgradnje avtocest v Republiki Sloveniji, in sicer avtocestnih odsekov
Lenart – Beltinci (etapa Vučja vas – Beltinci z rekonstrukcijo R353), Razdrto –
Vipava (etapa Rebernice) in Krška vas – Obrežje, v višini 50 mio evrov
glavnice, s pripadajočimi obrestmi in stroški kredita, v tolarski protivrednosti
po srednjem tečaju Banke Slovenije na dan uveljavitve zakona, pod naslednjimi
pogoji:
-       
znesek kredita se lahko črpa v več obrokih, in sicer do 30. 12. 2003,
-       
glavnica se odplačuje v polletnih obrokih začenši s 30. 6. 2008 in konča
s 30. 12. 2018,
-       
stroški, povezani s pripravo in odobritvijo kredita, ne presegajo 0,5%
vrednosti tega kredita,
-       
strošek rezervacije sredstev kredita je 0,2% od nečrpanega zneska
kredita in se obračuna od pogodbeno določenega datuma črpanja kredita dalje,
-       
obrestna mera je določena variabilno kot šestmesečni EURIBOR plus marža,
z možnostjo kasnejše zamenjave za fiksno obrestno mero ali kot fiksna obrestna
mera ter se določi za vsako črpano tranšo posebej.
2. člen
Poroštveno pogodbo sklene s kreditodajalcem
minister, pristojen za finance ali njegov pooblaščenec, na podlagi sklepa Vlade
Republike Slovenije.
Za izvajanje tega zakona ter vseh pravic in
obveznosti za Republiko Slovenijo, ki iz njega izhajajo, skrbi ministrstvo,
pristojno za finance.
3. člen
V primeru, ko Republika Slovenija plača
obveznosti iz kreditne pogodbe namesto DARS d.d., pridobi Republika Slovenija v
razmerju do DARS d.d. pravico do regresiranja plačanih zneskov, obresti in vseh
stroškov, ki so v zvezi s tem nastali.
4. člen
Republika Slovenija uresniči pravico do
regresiranja s poplačilom iz sredstev, zbranih na podlagi zakona o zagotovitvi
namenskih sredstev za graditev državnih cest, določenih v nacionalnem programu
izgradnje avtocest v Republiki Sloveniji (Uradni list RS, št. 57/98 in
18/2002).
V primeru, da zakon iz prvega odstavka tega
člena preneha veljati, se znesek izpolnjenega poroštva poplača iz sredstev,
zbranih na podlagi zakona, ki bo urejal zagotavljanje sredstev za izgradnjo
avtocest.
Ne glede na prejšnji odstavek ima Republika
Slovenija pravico izvesti regresiranje v breme kateregakoli vira sredstev ali
prihodkov DARS d.d., določenih v 5. členu zakona o Družbi za avtoceste v
Republiki Sloveniji (Uradni list RS, št. 57/93) in predvidenih virov v
nacionalnem programu izgradnje avtocest v Republiki Sloveniji (Uradni list RS,
št. 13/96, 41/98) ter zahtevati prenos sredstev iz posameznih virov v dobro
proračuna Republike Slovenije.
V primeru, da preneha veljati zakon, ki
ureja vire sredstev ali prihodkov DARS d.d., ima Republika Slovenija pravico
izvesti regresiranje v breme kateregakoli vira sredstev ali prihodkov DARS
d.d., določenih v predpisih, ki urejajo vire sredstev ali prihodkov DARS d.d.
5. člen
V roku 60 dni po podpisu poroštvene pogodbe
iz 2. člena tega zakona skleneta ministrstvo, pristojno za finance, in DARS
d.d. pogodbo, s katero podrobneje uredita medsebojna razmerja v zvezi z
izvajanjem določb 3. in 4. člena tega zakona.
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/02-114/1
Ljubljana, dne 18. decembra 2002.
Predsednik
Državnega zbora
Republike Slovenije
Borut Pahor l. r.