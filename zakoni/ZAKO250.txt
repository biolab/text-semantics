I. SPLOŠNE DOLOČBE
1. člen
Rdeči križ Slovenije je neodvisna,
humanitarna organizacija nacionalnega pomena, ki na območju Republike Slovenije
deluje v skladu z ženevskimi konvencijami iz leta 1949 in Dodatnima protokoloma k ženevskim konvencijam o zaščiti žrtev spopadov (v nadaljnjem besedilu
ženevske konvencije) ter sklepi mednarodnih konferenc Rdečega križa.
Rdeči križ Slovenije je nepridobitna
organizacija, ki opravlja svoje naloge brez razlikovanja glede na narodnost,
raso, spol, jezik, vero, politično ali drugo prepričanje ljudi.
2. člen
Rdeči križ Slovenije sestavljajo lokalne
organizacije. Za ustanovitev, organizacijo in delovanje organizacij Rdečega
križa Slovenije se uporabljajo predpisi o društvih.
Rdeči križ Slovenije s statutom določi
področje, naloge in način dela, pristojnosti svojih organov in služb ter svojo
organiziranost.
3. člen
Rdeči križ Slovenije je sestavni del
mednarodnega gibanja Rdečega križa in Rdečega polmeseca, zato sodeluje z
nacionalnimi organizacijami Rdečega križa in Rdečega polmeseca ter tudi z
drugimi humanitarnimi, zdravstvenimi in socialnimi organizacijami doma in v
tujini.
4. člen
Rdeči križ Slovenije in njegove
organizacije imajo pečat, v katerem je besedilo Rdeči križ Slovenije, ime
organizacije, sedež ter naslov organizacije. V sredini pečata je znak rdečega
križa.
5. člen
Znak Rdečega križa Slovenije je rdeč križ s
štirimi enakimi kraki na belem polju.
II. NALOGE RDEČEGA KRIŽA SLOVENIJE
6. člen
Rdeči križ Slovenije pomaga oblastem pri
preprečevanju in lajšanju trpljenja ljudi, zaščiti življenja in zdravja ljudi
ter zagotavljanju spoštovanja človekovih pravic, posebno med oboroženimi
spopadi in drugimi izrednimi stanji ter opravlja druge naloge določene s tem
zakonom in statutom.
Rdeči križ Slovenije seznanja javnost z
mednarodnim humanitarnim pravom ter širi in uresničuje načela svetovnega
humanitarnega gibanja.
7. člen
Rdeči križ Slovenije v skladu s 26. členom
ženevske konvencije za izboljšanje položaja ranjencev in bolnikov oboroženih
sil v vojni z dne 12. avgusta 1949 sodeluje z zdravstveno službo in
sanitetno službo oboroženih sil Republike Slovenije ter civilno zaščito
Republike Slovenije pri preskrbi poškodovanih in zbolelih ob oboroženem
spopadu.
8. člen
Rdeči križ Slovenije organizira hrambo in
razporeja pomoč, ki jo dobi od nacionalnih in mednarodnih organizacij Rdečega
križa, drugih organizacij ter posameznih darovalcev, ter organizira zbiranje
pomoči v Republiki Sloveniji in jo ob mednarodni pomoči pošilja v tujino.
Naloge, ki jih opravlja kot javno
pooblastilo
9. člen
Rdeči križ Slovenije opravlja naslednje
naloge kot javno pooblastilo:
-      
naloge v zvezi z obveščanjem, evidentiranjem in
poizvedovanjem za žrtvami oboroženih spopadov in prizadetimi v naravnih in
drugih nesrečah;
-      
organizira usposabljanje osebja za opravljanje nalog,
ki jih določajo ženevske konvencije;
-      
organizira tečaje in izpite iz prve pomoči;
-      
organizira in usposablja enote za prvo pomoč;
-      
izvaja akcije za pridobivanje krvodajalcev in
organizira krvodajalske akcije;
-      
izdaja izkaznice darovalcem delov človeškega
telesa;
-      
izvaja ukrepe zdravstvenega varstva ljudi ob
naravnih in drugih nesrečah ter oboroženih spopadih;
-      
izvaja ukrepe za sprejemanje in nastanitev
evakuiranega prebivalstva in drugih ogroženih ljudi ter druge ukrepe, ki lahko
prispevajo k preskrbi ogroženih in prizadetih ljudi.
O vseh dejstvih iz prejšnjega odstavka
izdaja Rdeči križ Slovenije listine in potrdila.
10. člen
Pristojni državni organi sodelujejo z
Rdečim križem Slovenije pri opravljanju njegovih nalog.
Državni organi so dolžni Rdečemu križu Slovenije
zagotoviti ob naravni ali drugi nesreči prednost pri prevozu oseb in materiala
z javnimi prometnimi sredstvi in prednost pri obveščanju prebivalstva po javnih
medijih in sistemih telekomunikacij.
Zbirke podatkov
11. člen
Rdeči križ Slovenije vodi naslednje zbirke
podatkov o:
-      
osebah, ki opravljajo izpit iz prve pomoči,
-      
predavateljih (zdravnikih, medicinskih sestrah
in drugih),
-      
ekipah in osebah, ki opravljajo različne
programe usposabljanja,
-      
krvodajalcih,
-      
prostovoljnih darovalcih delov človeškega telesa,
-      
članstvu v organizacijah Rdečega križa,
-      
darovalcih denarnih in drugih prispevkov,
-      
socialno ogroženih osebah, ki jim Rdeči križ
Slovenije v okviru svojih pristojnosti pomaga,
-      
dobitnikih priznanj in odlikovanj Rdečega križa
Slovenije,
-      
o osebah, ki imajo v skladu z ženevskimi
konvencijami pravico nositi znak Rdečega križa Slovenije.
12. člen
Vse zbirke podatkov iz prejšnjega člena
vsebujejo naslednje osebne podatke:
-      
priimek in ime,
-      
datum in kraj rojstva,
-      
stalno ali začasno prebivališče.
Posamezne zbirke podatkov vsebujejo poleg
osebnih podatkov iz prejšnjega odstavka še naslednje podatke:
a)  o predavateljih:
-
poklic – posebnosti glede specializiranosti,
-
naslov zavoda ali druge organizacije, kjer je
predavatelj zaposlen;
b)  o krvodajalcih:
-
krvna skupina in Rh faktor;
c)  o prostovoljnih dajalcih delov človeškega telesa:
-
deli telesa, ki jih ob smrti podarja,
-
priimek, ime in naslov osebe, ki naj se jo ob
nesreči obvesti;
d)  o članstvu v organizacijah Rdečega križa;
-
funkcija, ki jo opravljajo člani;
e)  o socialno ogroženih osebah, ki jim Rdeči križ Slovenije v okviru
svojih pristojnosti pomaga:
-
vrsta ogroženosti,
-
pomoč, ki jim je bila dana;
f)   o dobitnikih priznanj in odlikovanj Rdečega križa Slovenije:
-
vrsta priznanja ali odlikovanja;
g)  o osebah, ki imajo v skladu z ženevskimi konvencijami, pravico
nositi znak Rdečega križa Slovenije:
-
vrsta zaščite po ženevskih konvencijah.
Rdeči križ Slovenije zbira osebne podatke,
določene v tem členu, neposredno od posameznikov ter jih shranjuje in uporablja
le toliko časa, kot je to potrebno za dosego namena, zaradi katerega so bili
zbrani. Osebne podatke o socialno ogroženih osebah lahko pridobiva tudi iz
drugih uradnih zbirk.
III. SLUŽBA ZA POIZVEDOVANJE
13. člen
Pri Rdečem križu Slovenije se ustanovi
služba za poizvedovanje.
Služba za poizvedovanje opravlja naloge
informacijskega urada iz 122. člena ženevske konvencije o ravnanju z vojnimi
ujetniki z dne 12. avgusta 1949 in 136. člena ženevske konvencije o
zaščiti civilnih oseb med vojno z dne 12. avgusta 1949 ter druge naloge,
določene s tem zakonom in statutom.
14. člen
Služba za poizvedovanje vodi zbirke
podatkov, daje podatke prizadetim posameznikom, pristojnim organom in
organizacijam v državi in v tujini ter vzpostavlja stike med družinskimi člani,
ki so jih ločili vojna ali druga izredna stanja.
Za opravljanje nalog iz prejšnjega odstavka
služba za poizvedovanje zbira o:
1.    
vojnih ujetnikih,
2.    
vojnih beguncih,
3.    
civilnih internirancih,
4.    
zaščitenih osebah, ujetih dalj kot dva tedna,
5.    
zaščitenih osebah na prisilnem bivanju,
6.    
ranjenih, bolnih in umrlih pripadnikih
oboroženih sil ter brodolomcih,
7.    
otrocih ločenih od staršev zaradi vojnih
spopadov,
8.    
otrocih evakuiranih v tuje države,
9.    
pogrešanih osebah,
10. 
žrtvah naravnih in drugih nesreč,
naslednje osebne
podatke:
-      
priimek in ime,
-      
kraj in datum rojstva,
-      
ime in priimek očeta in matere ter materin
dekliški priimek.
15. člen
Služba za poizvedovanje zbira za posamezne
zbirke podatkov poleg podatkov iz prejšnjega člena še naslednje osebne podatke:
a)  o vojnih ujetnikih:
-
čin,
-
številka vojaške enote, oddelka,
-
osebna ali serijska številka oziroma registrska
številka iz vojaške evidence,
-
oznaka sile, ki ji pripada,
-
državljanstvo,
-
priimek in ime osebe, ki jo je treba obvestiti,
-
naslov, kamor se pošlje pošta za vojne
ujetnike,
-
o spremembah, osvoboditvah, repatriacijah,
pobegih, namestitvah v bolnišnice ter smrti,
-
o zdravstvenem stanju tistih, ki so ranjeni;
b)  o vojnih beguncih, civilnih internirancih, zaščitenih osebah,
ujetih dalj kot dva tedna, ter zaščitenih osebah na prisilnem bivanju:
-
državljanstvo,
-
narodnost,
-
kraj stalnega bivališča,
-
začasno prebivališče v Republiki Sloveniji,
-
datum in vrsta ukrepov, ki so bili sprejeti,
-
naslov, kamor se jim pošilja pošta,
-
priimek in naslov osebe, ki jo je treba
obvestiti,
-
datum prijave,
-
o zdravstvenem stanju tistih, ki so bolni;
c)  o ranjencih, bolnikih in umrlih pripadnikih oboroženih sil ter
brodolomcih:
-
označbo sile, ki ji pripada,
-
številka armade, polka ali druge vojaške enote,
-
osebna ali serijska številka oziroma registrska
številka iz vojaške evidence,
-
vsi drugi podatki, ki so v osebni izkaznici ali
na razpoznavni znački,
-
državljanstvo,
-
datum in kraj zajetja ali smrti,
-
posebnosti v zvezi z ranami, boleznijo ali
vzrokom smrti;
d)  o evakuiranih otrocih ter otrocih ločenih od staršev zaradi vojnih
spopadov:
-
spol otroka,
-
narodnost otroka,
-
državljanstvo otroka,
-
otrokovi najbližji sorodniki,
-
materni jezik otroka in vsi jeziki, ki jih
govori,
-
naslov otrokove družine,
-
katera koli številka za identifikacijo otroka,
-
zdravstveno stanje otroka,
-
krvno skupino otroka,
-
vsako posebno znamenje,
-
datum in kraj, kjer je bil otrok najden,
-
datum, ko je in kraj, od koder je zapustil
državo,
-
veroizpoved otroka, če jo ima,
-
sedanji naslov otroka v državi, ki ga je
sprejela,
-
datum, kraj in okoliščine smrti in pokopa.
Po podatkih iz prejšnjega odstavka o
evakuiranih otrocih ter otrocih, ločenih od staršev zaradi vojnih spopadov
služba za poizvedovanje izda karton s fotografijo otroka, ki se pošlje
centralni poizvedovalni agenciji mednarodnega komiteja Rdečega križa, če je to
mogoče, in ne pomeni nobenega tveganja ali škode za otroke.
16. člen
Služba za poizvedovanje vodi tudi zbirke
podatkov o prizadetih in pogrešanih osebah v naravnih in drugih nesrečah, ki
vsebujejo naslednje podatke:
-      
priimek in ime,
-      
kraj in datum rojstva,
-      
popolno očetovo in materino ime in priimek ter
materin dekliški priimek,
-      
državljanstvo,
-      
stalno ali začasno prebivališče,
-      
kraj nesreče,
-      
kraj trenutnega prebivanja,
-      
vsako posebno znamenje,
-      
zdravstveno stanje.
17. člen
Za zbirko podatkov o pogrešanih osebah se
uporabijo podatki iz zbirk podatkov, ki se vodijo na podlagi 15. in 16. člena tega zakona, če se nanašajo na pogrešane osebe.
Služba za poizvedovanje pri zbiranju teh
podatkov upošteva voljo ožjih sorodnikov ob upoštevanju določil tega zakona,
zakona o varstvu osebnih podatkov ter ženevskih konvencij.
18. člen
Podatki iz 15., 16. in 17. člena tega zakona se zbirajo neposredno od prizadetega posameznika ali pa od tretjih oseb,
za katere služba ugotovi, da te podatke imajo.
Podatke iz 15., 16. in 17. člena tega zakona smejo uporabljati:
-      
Rdeči križ Slovenije za opravljanje svojih
nalog,
-      
državni organi, kadar je tako določeno z
zakonom,
-      
krvni sorodniki v ravni vrsti ali stranski
vrsti do vštetega tretjega kolena, zakonec ali sorodniki po svaštvu do vštetega
drugega kolena, skrbnik ali oskrbovanec, posvojitelj ali posvojenec,
-      
tisti posameznik, na katerega se nanašajo,
-      
organi in organizacije drugih držav, če tako
določajo ženevske konvencije.
19. člen
Rdeči križ Slovenije izdaja na podlagi
zbirk podatkov, ki jih vodi služba za poizvedovanje, potrdila, overjene sezname
umrlih in druge listine.
20. člen
Organizacijo in način dela službe za
poizvedovanje ureja Rdeči križ Slovenije s pravili.
IV. UPORABA IN VARSTVO ZNAKA RDEČEGA KRIŽA
21. člen
Znak rdeči križ na beli podlagi in ime
Rdeči križ se smeta uporabljati samo na način, kot je določeno z ženevskimi
konvencijami, s tem zakonom in na podlagi tega zakona izdanimi izvršilnimi
predpisi.
Znak rdeči križ na beli podlagi (v
nadaljnjem besedilu: znak) je dovoljeno uporabljati kot sredstvo označevanja in
kot sredstvo zaščite. Zaščitna uporaba znaka je predvidena za označevanje
medicinskega osebja in opreme, ki ga je treba spoštovati in zaščititi v
oboroženih spopadih. Označevalna uporaba znaka služi temu, da pokaže, da so
osebe oziroma predmeti povezani z gibanjem.
Samo Rdeči križ Slovenije ima pravico do
imena Rdeči križ.
22. člen
Vsem fizičnim in pravnim osebam, razen
tistim, ki jim to dovoljuje ta zakon, je trajno prepovedana uporaba:
-      
znaka rdeči križ na beli podlagi ali imena
Rdeči križ ali Ženevski križ ali
-      
znaka rdeči polmesec na beli podlagi ali imena
Rdeči polmesec oziroma znaka rdeči kristal na beli podlagi ali imena Rdeči
kristal,
-      
pa tudi vsakega znaka ali imena, ki bi posnemal
znak ali ime iz prve in druge alinee, ne glede na namen uporabe in čas, ko so
bili sprejeti.
23. člen
V miru smejo biti z znakom kot sredstvom
označevanja označeni:
1.    
stavbe, naprave, sanitetni material ter
prevozna in prenosna sredstva zdravstvenih zavodov, zasebnih zdravstvenih
delavcev in zdravstvenih sodelavcev;
2.    
prevozna in prenosna sredstva drugih pravnih
oseb, ki se uporabljajo za prevoz ranjencev in bolnikov, če dobijo za nošenje
znaka dovoljenje ministrstva, pristojnega za zdravstvo;
3.    
kraji, določeni za prvo medicinsko pomoč v
naselju, na prometnicah, podjetjih, zavodih ter drugih organih in
organizacijah, ter kraji, kjer sta spravljena sanitetni material in oprema,
namenjena za prvo pomoč;
4.    
osebje, stavbe, sredstva in material Rdečega
križa Slovenije;
5.    
osebje, sredstva in material tujih organizacij
Rdečega križa, dokler v Republiki Sloveniji z dovoljenjem Vlade Republike
Slovenije opravljajo dejavnost Rdečega križa;
6.    
zdravstveni zavodi ter sanitetne enote in
zavodi, stavbe, naprave, sanitetni material ter prevozna in prenosna sredstva
(kopenskih, pomorskih in zračnih sil), ki pripadajo sanitetni službi oboroženih
sil;
7.    
sanitetna služba oboroženih sil drugih držav,
dokler z dovoljenjem Vlade Republike Slovenije opravlja sanitetno dejavnost na
ozemlju Republike Slovenije.
Znak, ki se uporablja kot sredstvo
označevanja, mora biti manjši od znaka, ki se uporablja kot sredstvo zaščite in
ne sme biti na traku okrog rokava in na strehi stavbe.
24. člen
V oboroženem spopadu smejo znak kot
sredstvo označevanja in kot sredstvo zaščite uporabljati za označevanje:
1.    
stavb, naprav, sanitetnega materiala, prevoznih
in prenosnih sredstev ter osebja v zdravstvenih zavodih, zasebnih zdravstvenih
delavcev in zdravstvenih sodelavcev;
2.    
stavb, naprav, sanitetnega materiala ter
prevoznih in prenosnih sredstev Rdečega križa Slovenije in oseb določenih za
iskanje, zbiranje, prenašanje in nego ranjencev in bolnikov ali za
preprečevanje bolezni;
3.    
enot civilne zaščite za prvo pomoč;
4.    
bolnišničnih ladij;
5.    
ekip za prvo pomoč, ki jih organizirajo
zdravstveni zavodi in druge organizacije ter Rdeči križ Slovenije, dokler
opravljajo te naloge;
6.    
sredstev kopenskega, vodnega in zračnega
prometa, namenjena za prenašanje brodolomcev, ranjencev, bolnikov in
sanitetnega materiala (sanitetni transport);
7.    
osebja, sredstev in materiala tujih organizacij
Rdečega križa, Rdečega polmeseca in drugih tujih prostovoljnih društev za
pomoč, kadar z dovoljenjem Vlade Republike Slovenije opravljajo sanitetno
dejavnost na ozemlju Republike Slovenije;
8.    
zdravstvene službe in sanitetnih enot in
zavodov, stavb, naprav, sanitetnega materiala ter prevoznih in prenosnih
sredstev (kopenskih, pomorskih in zračnih), ki pripadajo sanitetni službi
oboroženih sil;
9.    
sanitetna služba oboroženih sil drugih držav,
dokler z dovoljenjem Vlade Republike Slovenije opravlja sanitetno dejavnost na
ozemlju Republike Slovenije;
10. 
sanitetnih območij in krajev določenih za
varstvo ranjencev in bolnikov, ter oseb, ki v teh območjih in krajih oskrbujejo
ranjence in bolnike ter jih negujejo.
V oboroženem spopadu mora biti znak, ki ga
uporabljajo za označevanje fizične in pravne osebe iz prejšnjega odstavka,
manjši od znaka, ki se uporablja za zaščito po ženevskih konvencijah in ga ni
dovoljeno imeti na traku okrog rokava, na strehi stavbe in na prevoznih
sredstvih.
25. člen
Osebe, ki imajo pravico nositi znak rdečega
križa, morajo imeti v oboroženem spopadu izkaznico z znakom rdečega križa, s
svojo fotografijo in vtisnjenim suhim žigom ter okrog rokava trak, odporen
proti vodi.
Pristojni organ izda osebam iz prejšnjega
odstavka izkaznico in trak, odporen proti vodi ter o tem vodi evidenco.
V. FINANCIRANJE DEJAVNOSTI RDEČEGA KRIŽA
26. člen
Rdeči križ Slovenije sme za svoje delovanje
pridobivati, razpolagati in odtujevati premično in nepremično premoženje kot
svojo lastnino, poleg tega pa:
-      
neomejeno zbirati prispevke in sprejemati
darila ali volila,
-      
pobirati članarino,
-      
razpolagati z drugimi viri v skladu z zakonom.
27. člen
Republika Slovenija iz svojega proračuna
zagotavlja sredstva za naloge, ki jih Rdeči križ Slovenije opravlja kot javna
pooblastila.
Sredstva iz prejšnjega odstavka se
zagotavljajo na podlagi letnega programa Rdečega križa Slovenije, ki ga sprejme
Vlada Republike Slovenije.
Občine z območnimi organizacijami Rdečega
križa Slovenije sklenejo neposredne pogodbe za sofinanciranje delovanja
območnih organizacij Rdečega križa Slovenije in njihovih specifičnih programov
lokalnega pomena, ki jih v javnem interesu izvajajo območne organizacije in
druge lokalne organizacije Rdečega križa Slovenije na področju varstva pred
naravnimi in drugimi nesrečami, zdravstva, socialnega varstva in humanitarnih
dejavnosti, na področju posamezne občine na podlagi dogovorjenih letnih
programov.
28. člen
V Tednu Rdečega križa in v Tednu
solidarnosti mora pravna oseba ali posameznik, ki samostojno opravlja dejavnost
v medkrajevnem in mednarodnem letalskem, železniškem, ladijskem in avtobusnem
prometu ali opravlja dejavnost PTT, obračunati fizičnim in pravnim osebam, ki
uporabljajo njihove storitve, prispevek v korist Rdečega križa Slovenije.
Prispevek se obračuna od vsake prodane vozovnice, oziroma od vsake poštne
pošiljke v notranjem in mednarodnem prometu, razen za knjige, časopise in
revije.
Vlada Republike Slovenije določi višino
prispevka iz prejšnjega odstavka, način plačevanja in obračunavanja ter
morebitne oprostitve.
VI. NADZOR
29. člen
Zakonitost dela Rdečega križa Slovenije pri
opravljanju javnih pooblastil nadzoruje ministrstvo, pristojno za zdravstvo,
družino in socialno varstvo ter ministrstvo, pristojno za obrambo.
30. člen
Pri nadzorovanju izvrševanja določb IV.
poglavja tega zakona pristojni organi odredijo odstranitev znamenja rdečega
križa, ki se uporablja oziroma nosi v nasprotju s pogoji, predpisanimi s tem
zakonom in predpisi, izdanimi na njegovi podlagi.
VII. KAZENSKE DOLOČBE
31. člen
Z globo najmanj 20.000 eurov se kaznuje za
prekršek pravna oseba, samostojni podjetnik posameznik in posameznik, ki
samostojno opravlja dejavnost, ki stori prekršek pri opravljanju dejavnosti, če
v nasprotju s prvim odstavkom 23. člena tega zakona v miru:
1.    
uporablja znak rdeči križ na beli podlagi ali
ime Rdeči križ (prva alineja 22. člena);
2.    
uporablja znak rdeči polmesec na beli podlagi
ali ime Rdečega polmeseca oziroma znak rdeči kristal na beli podlagi ali ime
Rdečega kristala (druga alineja 22. člena);
3.    
uporablja znak ali ime, ki bi posnemal znak
rdeči križ na beli podlagi ali ime Rdeči križ oziroma znak rdeči polmesec na
beli podlagi ali ime Rdeči polmesec oziroma znak rdeči kristal na beli podlagi
ali ime Rdeči kristal (tretja alineja 22. člena).
Z globo najmanj 1.000 eurov se kaznuje tudi
odgovorna oseba pravne osebe ali odgovorna oseba samostojnega podjetnika
posameznika, ki stori prekršek iz prejšnjega odstavka.
Z globo najmanj 2.000 eurov se kaznuje
posameznik, ki stori prekršek iz prvega odstavka tega člena.
32. člen
Z globo najmanj 30.000 eurov se kaznuje za
prekršek pravna oseba, samostojni podjetnik posameznik in posameznik, ki
samostojno opravlja dejavnost, ki stori prekršek pri opravljanju dejavnosti, če
v nasprotju s prvim odstavkom 24. člena tega zakona v oboroženem spopadu:
1.    
uporablja znak rdeči križ na beli podlagi ali
ime Rdeči križ (prva alineja 22. člena);
2.    
uporablja znak rdeči polmesec na beli podlagi
ali ime Rdečega polmeseca oziroma znak rdeči kristal na beli podlagi ali ime
Rdeči kristal (druga alineja 22. člena);
3.    
uporablja znak ali ime, ki bi posnemal znak
rdeči križ na beli podlagi ali ime Rdeči križ oziroma znak rdeči polmesec na
beli podlagi ali ime Rdeči polmesec oziroma znak rdeči kristal na beli podlagi
ali ime Rdeči kristal (tretja alineja 22. člena).
Z globo najmanj 2.000 eurov se kaznuje tudi
odgovorna oseba pravne osebe ali odgovorna oseba samostojnega podjetnika
posameznika, ki stori prekršek iz prejšnjega odstavka.
Z globo najmanj 3.000 eurov se kaznuje
posameznik, ki stori prekršek iz prvega odstavka tega člena.
33. člen
(črtan)

Zakon o Rdečem križu Slovenije (Uradni list
RS, št. 7/93)
vsebuje naslednje prehodne in končne določbe:
»VIII. PREHODNE IN KONČNE DOLOČBE
34. člen
Premoženje Rdečega križa Jugoslavije na
območju Republike Slovenije in Rdečega križa Slovenije postane z dnem
registracije Rdečega križa Slovenije njegova lastnina.
35. člen
Rdeči križ Slovenije mora v šestih mesecih
od uveljavitve tega zakona sprejeti statut, v enem letu od uveljavitve tega
zakona pa se morajo organizacije Rdečega križa Slovenije v skladu s tem zakonom
in sprejetim statutom organizirati in registrirati pri pristojnem organu.
Do uveljavitve statuta Rdečega križa
Slovenije organizacije Rdečega križa Slovenije delujejo v skladu z veljavnimi
predpisi.
36. člen
Podrobnejše predpise izdajo:
1.    
Rdeči križ Slovenije – za uporabo znaka rdeči
križ pri opravljanju svoje dejavnosti;
2.    
Ministrstvo, pristojno za obrambo – za uporabo
znaka rdeči križ v zdravstveni in sanitetni službi oboroženih sil;
3.    
Ministrstvo, pristojno za zdravstvo – za
uporabo znaka rdeči križ ter postopek izdaje izkaznice in traku osebam iz 25.
člena.
Izvršilne predpise po prejšnjem odstavku je
treba sprejeti v treh mesecih po uveljavitvi tega zakona.
37. člen
Do uveljavitve izvršilnih predpisov iz
prejšnjega člena se uporabljata pravilnik o načinu uporabe znamenja rdečega
križa (Uradni list SFRJ, št. 59/83) ter pravilnik o uporabi znamenja rdečega
križa in posebni osebni izkaznici sanitetnega osebja v oboroženih silah
Socialistične federativne republike Jugoslavije (Uradni list SFRJ, št. 30/84).
Določbe, ki se nanašajo na oborožene sile Socialistične federativne republike
Jugoslavije, se uporabljajo za oborožene sile Republike Slovenije.
38. člen
Z dnem, ko začne veljati ta zakon, neha
veljati:
-      
zakon o položaju in pooblastilih Rdečega križa
Slovenije (Uradni list SRS, št. 8/78),
ter se prenehata
uporabljati:
-      
zakon o položaju in pooblastilih Rdečega križa
Jugoslavije (Uradni list SFRJ, št. 13/76) in
-      
zakon o uporabi in varstvu znamenja in imena
rdečega križa (Uradni list SFRJ, št. 13/82).
39. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Rdečem križu Slovenije – ZRKS-A (Uradni list RS, št. 79/10)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
Določbe 2. člena tega zakona se začnejo
uporabljati pri pripravi proračunov občin za leto 2011.
6. člen
Ta zakon začne veljati petnajsti dan po
objavi v Uradnem listu Republike Slovenije.«.