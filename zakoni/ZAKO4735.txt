1. poglavje: SPLOŠNE DOLOČBE
Oddelek 1.1: Vsebina zakona
1. člen
(vsebina zakona)
Ta zakon ureja:
1.    finančno poslovanje pravnih oseb,
2.    postopke zaradi insolventnosti nad pravnimi in fizičnimi osebami
ter
3.    postopke prisilnega prenehanja pravnih oseb.
1.a člen
(črtan)
2. člen
(prenos in izvajanje predpisov EU)
(1) S tem zakonom se v pravni red Republike
Slovenije prenašata:
1.    Direktiva 2001/17/ES Evropskega parlamenta in Sveta z dne
19. marca 2001 o reorganizaciji in prenehanju zavarovalnic (UL L št. 110 z
dne 20. aprila 2001, str. 28) in
2.    Direktiva 2001/24/ES Evropskega parlamenta in Sveta z dne
4. aprila 2001 o reorganizaciji in prenehanju kreditnih institucij (UL L
št. 125 z dne 5. maja 2001, str. 15).
(2) S tem zakonom se podrobneje ureja
izvajanje Uredbe Sveta št. 1346/2000 z dne 29. maja 2000 o insolvenčnih
postopkih (UL L št. 160 z dne 30. junija 2000, str. 1; v nadaljnjem
besedilu: Uredba 1346/2000).
Oddelek 1.2: Opredelitev pojmov in
kratic
3. člen
(namen opredelitve pojmov)
(1) V oddelku 1.2 tega zakona so
opredeljeni pojmi, uporabljeni v tem zakonu, če ni za posamezen pojem določeno,
da je namen njegove opredelitve ožji.
(2) V oddelku 8.1 tega zakona so
opredeljeni pojmi, uporabljeni v 8. poglavju tega zakona.
4. člen
(kratice drugih zakonov)
V tem zakonu so uporabljene naslednje kratice
drugih zakonov:
1.    OZ je Obligacijski zakonik (Uradni list RS, št. 83/01, 32/04 –
UROZ195, 28/06 – odločba US, 29/07 – odločba US in 40/07 – OZ-A),
2.    ZD je Zakon o dedovanju (Uradni list SRS, št. 15/76, 23/78, Uradni
list RS, št. 17/91-I – ZUDE, 13/94 – ZN, 40/94 – odločba US, 82/94 – ZN-B,
117/00 – odločba US, 67/01, 83/01 – OZ),
3.    ZGD-1 je Zakon o gospodarskih družbah (Uradni list RS, št. 42/06,
60/06 – popravek 26/07 – ZSDU-B, 33/07 – ZSReg-B in 67/07 – ZTFI),
4.    ZIZ je Zakon o izvršbi in zavarovanju (Uradni list RS, št. 3/07 –
uradno prečiščeno besedilo in 67/07 – ZS-G),
5.    ZNVP je Zakon o nematerializiranih vrednostnih papirjih (Uradni
list RS, št. 2/07 – uradno prečiščeno besedilo in 67/07 – ZTFI),
6.    ZSReg je Zakon o sodnem registru (Uradni list RS, št. 54/07 –
uradno prečiščeno besedilo),
7.    ZZK-1 je Zakon o zemljiški knjigi (Uradni list RS, št. 58/03).
5. člen
(postopki zaradi insolvetnosti)
(1) Postopki zaradi insolventnosti so:
1.    postopek prisilne poravnave,
2.    postopek poenostavljene prisilne poravnave
in
3.    stečajni postopki.
(2) Stečajni postopki so:
1.    stečajni postopek nad pravno osebo,
2.    postopek osebnega stečaja in
3.    postopek stečaja zapuščine.
6. člen
(postopka prisilnega prenehanja)
Postopka prisilnega prenehanja sta:
1.    
izbris iz sodnega registra brez likvidacije in
2.    
prisilna likvidacija.
7. člen
(pravna oseba, podjetnik, zasebnik in
potrošnik)
(1) Gospodarska družba je pravna oseba,
organizirana v eni od oblik iz tretjega odstavka 3. člena ZGD-1.
(2) Podjetnik ali podjetnica (v nadaljnjem
besedilu: podjetnik) je fizična oseba iz šestega odstavka 3. člena ZGD-1.
(3) Zavod ali javni zavod je zavod ali
javni zavod po zakonu, ki ureja zavode.
(4) Zadruga je zadruga po zakonu, ki ureja
zadruge.
(5) Društvo je društvo po zakonu, ki ureja
društva.
(6) Javni sklad je javni sklad po zakonu,
ki ureja javne sklade.
(7) Zasebnik je zdravnik, notar, odvetnik,
kmet ali druga fizična oseba, ki ni podjetnik in ki kot poklic opravlja
določeno dejavnost.
(8) Potrošnik ali potrošnica (v nadaljnjem
besedilu: potrošnik) je fizična oseba, ki ni niti podjetnik niti zasebnik.
8. člen
(poslovodstvo, organ nadzora in zastopniki
pravne osebe)
(1) Poslovodstvo:
1.    
ima pri gospodarski družbi pomen, opredeljen v
10. členu ZGD-1,
2.    
je pri zavodu direktor ali drug poslovodni
organ zavoda,
3.    
je pri zadrugi upravni odbor ali predsednik
zadruge,
4.    
je pri javnem skladu uprava,
5.    
je pri drugi pravni osebi organ, ki je po
zakonu ali njenih pravilih pristojen in odgovoren za vodenje njenih poslov.
(2) Organ nadzora je:
1.    
pri delniški družbi z dvotirnim sistemom
upravljanja ali javnem skladu nadzorni svet,
2.    
pri delniški družbi z enotirnim sistemom
upravljanja upravni odbor,
3.    
pri družbi z omejeno odgovornostjo nadzorni
svet, če ga družba ima,
4.    
pri zavodu svet ali drug kolegijski organ
upravljanja zavoda,
5.    
pri zadrugi nadzorni odbor zadruge, če ga
zadruga ima,
6.    
pri drugi pravni osebi organ, ki je po zakonu
ali njenih pravilih pristojen in odgovoren za nadzor nad vodenjem njenih
poslov.
(3) Zastopnik oziroma zastopnica (v
nadaljnjem besedilu: zastopnik) pravne osebe je oseba, ki v pravni osebi
opravlja funkcijo, za katero zakon ali pravila pravne osebe določajo, da oseba
z imenovanjem na to funkcijo pridobi upravičenje zastopati pravno osebo.
(4) Član oziroma članica (v nadaljnjem
besedilu: član) poslovodstva ali organa nadzora je oseba, ki je bila imenovana
za opravljanje funkcije poslovodstva ali organa nadzora.
9. člen
(družbenik, pravila pravne osebe in delež)
(1) Družbenik oziroma družbenica (v
nadaljnjem besedilu: družbenik) je:
1.    
družbenik družbe z neomejeno odgovornostjo,
komanditne družbe ali družbe z omejeno odgovornostjo,
2.    
delničar oziroma delničarka (v nadaljnjem
besedilu: delničar) delniške družbe ali komanditne delniške družbe,
3.    
ustanovitelj oziroma ustanoviteljica (v
nadaljnjem besedilu: ustanovitelj) ali član druge pravne osebe.
(2) Pravila pravne osebe so:
1.    
pri družbi z neomejeno odgovornostjo,
komanditni družbi ali družbi z omejeno odgovornostjo: družbena pogodba,
2.    
pri delniški družbi ali komanditni delniški
družbi: statut,
3.    
pri drugi pravni osebi: akt o ustanovitvi ali
drug pravni akt, s katerim družbeniki v skladu z zakonom uredijo medsebojna
pravna razmerja.
(3) Delež družbenika je delež, v sorazmerju
s katerim je družbenik po zakonu ali pravilih pravne osebe upravičen prejeti
izplačilo iz premoženja pravne osebe po plačilu vseh terjatev upnikov oziroma
upnic (v nadaljnjem besedilu: upnik) te pravne osebe.
(4) Osebno odgovorni družbenik je družbenik
osebne družbe ali druge pravne osebe, ki je po zakonu ali pravilih te pravne
osebe odgovoren za njene obveznosti.
10. člen
(premoženje, obveznosti in kapital)
(1) Premoženje posamezne osebe so:
1.    
stvari v njeni lasti,
2.    
njene terjatve in
3.    
njene druge premoženjske pravice.
(2) Obveznosti posamezne osebe so vse njene
obligacijske in druge denarne in nedenarne obveznosti do njenih upnikov.
(3) Čista vrednost premoženja posamezne
osebe pomeni razliko med vrednostjo njenega premoženja in višino njenih
obveznosti.
(4) Kapital pomeni:
1.    
pri gospodarski družbi in podjetniku: kapital v
računovodskem pomenu in vključuje vse sestavine kapitala, ki se izkazujejo v
bilanci stanja po 65. členu ZGD-1,
2.    
pri drugi pravni osebi: čista vrednost njenega
premoženja.
11. člen
(kratkoročna in dolgoročna plačilna
sposobnost; kapitalska ustreznost; dolgoročni viri financiranja)
(1) Kratkoročna plačilna sposobnost je sposobnost
pravne ali fizične osebe v določenem časovnem obdobju poravnati vse obveznosti,
ki so zapadle v tem časovnem obdobju.
(2) Dolgoročna plačilna sposobnost je
trajna sposobnost pravne ali fizične osebe izpolniti vse obveznosti ob njihovi
zapadlosti.
(3) Pravna oseba ali podjetnik je
dolgoročno plačilno sposoben, če je obseg njegovih dolgoročnih virov
financiranja zadosten glede na obseg in vrste poslov, ki jih opravlja, ter
tveganja, ki jim je izpostavljen pri opravljanju teh poslov (v nadaljnjem besedilu:
kapitalska ustreznost).
(4) Dolgoročni viri financiranja pravne
osebe ali podjetnika so:
1.    
kapital kot njegov lastni vir financiranja in
2.    
tiste njegove obveznosti kot tuji dolgoročni
viri financiranja, ki so po svojih lastnostih in namenu v skladu s pravili
poslovnofinančne stroke primerne za kritje obveznosti iz poslovanja in izgub
zaradi tveganj, ki jim je pravna oseba ali podjetnik izpostavljen pri svojem
poslovanju.
12. člen
(pravila poslovnofinančne stroke in stroke
upravljanja podjetij)
(1) Pravila poslovnofinančne stroke so:
1.    
poslovnofinančna načela in standardi, ki jih
sprejme Slovenski inštitut za revizijo v skladu z zakonom, ki ureja
revidiranje, ter
2.    
druga izkustvena pravila skrbnega finančnega
poslovanja, ki so splošno uveljavljena v poslovnofinančni stroki.
(2) Pravila stroke upravljanja podjetij so
izkustvena pravila skrbnega upravljanja podjetij, ki so splošno uveljavljena v
stroki upravljanja podjetij.
13. člen
(finančno poslovanje)
Finančno poslovanje je zagotavljanje
finančnih sredstev, upravljanje finančnih sredstev in njihovih virov ter
razporejanje virov finančnih sredstev zaradi zagotavljanja pogojev za
opravljanje gospodarske dejavnosti ali drugih poslov.
14. člen
(insolventnost)
(1) Insolventnost je položaj, ki nastane,
če dolžnik oziroma dolžnica (v nadaljnjem besedilu: dolžnik):
1.    
v daljšem obdobju ni sposoben poravnati vseh
svojih obveznosti, ki so zapadle v tem obdobju (v nadaljnjem besedilu:
trajnejša nelikvidnost), ali
2.    
postane dolgoročno plačilno nesposoben.
(2) Če se ne dokaže drugače, velja, da je
dolžnik trajneje nelikviden:
1.    
pri dolžniku, ki je pravna oseba, podjetnik ali
zasebnik: 
- 
če za več kot dva meseca zamuja z izpolnitvijo
ene ali več obveznosti v skupnem znesku, ki presega 20 odstotkov zneska
njegovih obveznosti, izkazanih v zadnjem javno objavljenem letnem poročilu, ali
- 
če sredstva na njegovih računih ne zadoščajo za
izvršitev sklepa o izvršbi ali poplačilo izvršnice in tako stanje traja
neprekinjeno zadnjih 60 dni ali s prekinitvami več kot 60 dni v obdobju zadnjih
90 dni, in takšno stanje traja na dan pred vložitvijo predloga za začetek
postopka zaradi insolventnosti, ali 
- 
če nima odprtega najmanj enega bančnega računa
pri ponudnikih plačilnih storitev v Republiki Sloveniji in če po preteku 60 dni
od pravnomočnosti sklepa o izvršbi ni poravnal svoje obveznosti, ki izhaja iz
sklepa o izvršbi,
2.    
pri dolžniku, nad katerim je tekel postopek
prisilne poravnave ali poenostavljene prisilne poravnave, ki je bil končan s
pravnomočno potrditvijo prisilne poravnave ali poenostavljene prisilne
poravnave, če za več kot dva meseca zamuja: 
- 
s plačilom svojih obveznosti na podlagi
potrjene prisilne poravnave ali poenostavljene prisilne poravnave ali 
- 
s plačilom svojih obveznosti do ločitvenih
upnikov, ki so nastale pred začetkom postopka prisilne poravnave ali
poenostavljene prisilne poravnave, ali 
- 
z izvedbo drugih ukrepov finančnega
prestrukturiranja, določenih v načrtu finančnega prestrukturiranja,
3.    
pri dolžniku, ki je potrošnik:
- 
če za več kot dva meseca zamuja z izpolnitvijo
ene ali več obveznosti v skupnem znesku, ki presega trikratnik njegove plače,
nadomestil ali drugih prejemkov, ki jih prejema redno v obdobjih, ki niso
daljša od dveh mesecev, ali
- 
če je nezaposlen in ne prejema nobenih drugih
rednih prejemkov ter za več kot dva meseca zamuja z izpolnitvijo obveznosti, ki
presega 1.000 eurov.
(3) Če se ne dokaže drugače, velja, da je
dolžnik postal dolgoročno plačilno nesposoben:
1.    
če je vrednost njegovega premoženja manjša od
vsote njegovih obveznosti (v nadaljnjem besedilu: prezadolženost),
2.    
pri dolžniku, ki je kapitalska družba: tudi če
je izguba tekočega leta skupaj s prenesenimi izgubami dosegla polovico
osnovnega kapitala in te izgube ni mogoče pokriti v breme prenesenega dobička
ali rezerv.
(4) Velja in nasproten dokaz ni
dovoljen, da je pravna oseba, podjetnik ali zasebnik postal trajneje nelikviden,
če za več kot dva meseca zamuja:
1.    
s plačilom plač delavcem do višine minimalne
plače ali
2.    
s plačilom davkov in prispevkov, ki jih mora
izplačevalec obračunati ali plačati hkrati s plačilom plač delavcem, 
in takšno stanje traja na
dan pred vložitvijo predloga za začetek postopka zaradi insolventnosti.
(5) Če je nad dolžnikom tekel postopek
prisilne poravnave ali poenostavljene prisilne poravnave, ki je bil končan s
pravnomočno potrditvijo prisilne poravnave ali poenostavljene prisilne
poravnave, velja, če se ne dokaže drugače, da je s pravnomočnostjo sklepa o
potrditvi prisilne poravnave ali poenostavljene prisilne poravnave, prenehal položaj
insolventnosti dolžnika.
15. člen
(finančno prestrukturiranje)
Finančno prestrukturiranje je celota
ukrepov, ki se izvedejo, da bi dolžnik postal kratkoročno in dolgoročno
plačilno sposoben (v nadaljnjem besedilu: ukrep finančnega prestrukturiranja),
in lahko vključujejo:
1.    
zmanjšanje in odložitev zapadlosti dolžnikovih
obveznosti,
2.    
pri kapitalski družbi: izvedbo povečanja
osnovnega kapitala z novimi stvarnimi vložki, katerih predmet so terjatve
upnikov do dolžnika, ali z novimi denarnimi vložki in
3.    
druge ukrepe, katerih izvedba v skladu s
pravili poslovnofinančne stroke omogoča odpravo vzrokov dolžnikove
insolventnosti in zagotavlja, da dolžnik postane kratkoročno in dolgoročno
plačilno sposoben.
16. člen
(insolventni dolžnik)
Insolventni dolžnik je pravna ali fizična
oseba, nad katero se v skladu s tem zakonom začne postopek zaradi insolventnosti.
17. člen
(identifikacijski podatki o dolžniku in
upniku)
(1) Identifikacijski podatki o dolžniku, ki
je pravna oseba, so:
1.    
firma ali ime, sedež in poslovni naslov,
2.    
matična številka, s katero je vpisan v sodnem
ali poslovnem registru.
(2) Identifikacijski podatki o dolžniku, ki
je podjetnik ali zasebnik, so:
1.    
osebno ime,
2.    
podatki, s katerimi je vpisan v poslovnem
registru:
- 
firma, sedež in poslovni naslov,
- 
matična številka in
3.    
v postopku osebnega stečaja tudi podatki iz 2. do
4. točke tretjega odstavka tega člena.
(3) Identifikacijski podatki o dolžniku, ki
je potrošnik, so:
1.    
osebno ime,
2.    
naslov stalnega prebivališča,
3.    
datum rojstva in
4.    
EMŠO, če je dolžnik vpisan v centralni register
prebivalstva, in davčna številka, če je dolžnik vpisan v davčni register.
(4) Če zakon določa, da mora upnikova vloga
v postopku vsebovati identifikacijske podatke o dolžniku, za dolžnika, ki je
fizična oseba, ni treba, da bi vsebovala podatek iz 4. točke tretjega odstavka
tega člena, temveč ta podatek pridobi sodišče po uradni dolžnosti iz
centralnega registra prebivalstva oziroma davčnega registra.
(5) Za identifikacijske podatke o
zapustniku se pri stečaju zapuščine smiselno uporabljata tretji in četrti
odstavek tega člena.
(6) Za identifikacijske podatke o upniku se
smiselno uporabljajo prvi odstavek, 1. in 2. točka drugega odstavka ter 1. in
2. točka tretjega odstavka tega člena.
(7) Identifikacijski podatki o
dolžniku in drugi podatki o postopku zaradi insolventnosti se vodijo po 122.a
členu in objavljajo po 122. členu tega zakona:
1.    
zaradi varnosti pravnega prometa in
2.    
da se upnikom omogoči popolna identifikacija
dolžnika zaradi pravočasne prijave terjatev v postopku zaradi insolventnosti in
uresničevanja drugih pravic v tem postopku.
18. člen
(ožje povezana oseba)
Ožje povezana oseba posamezne osebe je:
1.    
njen zakonec ali oseba, s katero živi v
življenjski skupnosti, ki ima po zakonu enake premoženjske posledice kot
zakonska zveza, ali oseba, s katero živi v istospolni partnerski skupnosti po
zakonu, ki ureja registracijo istospolne partnerske skupnosti,
2.    
otrok ali posvojenec te osebe ali osebe iz 1.
točke tega člena, ki nima polne poslovne sposobnosti,
3.    
polnoletni otrok ali posvojenec, 
4.    
starši ali posvojitelji, 
5.    
bratje in sestre, 
6.    
oseba, ki z njo živi v skupnem gospodinjstvu,
7.    
druga oseba, ki nima polne poslovne sposobnosti
in ji je dodeljena v skrbništvo.
19. člen
(ločitvena pravica; ločitveni upnik)
(1) Ločitvena pravica je pravica upnika do
plačila njegove terjatve iz določenega premoženja insolventnega dolžnika pred
plačilom terjatev drugih upnikov tega dolžnika iz tega premoženja.
(2) Ločitveni upnik je upnik, ki v postopku
zaradi insolventnosti uveljavlja terjatev, zavarovano z ločitveno pravico.
20. člen
(nedenarna, zavarovana in nezavarovana
terjatev)
(1) Terjatev je pravica upnika od dolžnika
zahtevati, da opravi izpolnitveno ravnanje, katerega predmet je dajatev,
storitev, opustitev ali dopustitev.
(2) Nedenarna terjatev je terjatev upnika
od dolžnika zahtevati izpolnitev nedenarne dajatve ali izvedbo storitve.
(3) Zavarovana terjatev je terjatev upnika,
ki je zavarovana z ločitveno pravico.
(4) Nezavarovana terjatev je terjatev
upnika, ki ni zavarovana z ločitveno pravico.
(5) Kot nezavarovana terjatev se obravnava
tudi tisti del zneska terjatve ločitvenega upnika, za katerega znesek terjatve
presega vrednost premoženja, ki je predmet ločitvene pravice.
20.a člen
(finančna in poslovna terjatev)
(1) Finančna terjatev je terjatev do
dolžnika, ki je nastala na podlagi: 
1.    
kreditne pogodbe, pogodbe o izdaji bančne
garancije ali drugega posla enakih značilnosti, ki ga je dolžnik sklenil z
banko, finančno institucijo ali drugo finančno družbo, 
2.    
pogodbe o finančnem leasingu ali drugega posla
enakih značilnosti, ki ga je dolžnik sklenil z banko, finančno institucijo ali
drugo finančno družbo, 
3.    
posojilne pogodbe ali drugega posla enakih
značilnosti, ki ga je dolžnik sklenil z osebo nefinančnega sektorja, 
4.    
poroštva ali drugega posla enakih značilnosti,
ki ga je prevzel dolžnik za finančno terjatev do druge osebe, 
5.    
izvedenega finančnega instrumenta, katerega
izdajatelj je dolžnik. 
(2) Poslovna terjatev do dolžnika je vsaka
terjatev do dolžnika, razen finančne terjatve. 
(3) Izrazi banka, hranilnica, finančna
družba, finančna institucija in oseba nefinančnega sektorja, uporabljeni v
prvem odstavku tega člena, imajo enak pomen kakor v zakonu, ki ureja
bančništvo.
21. člen
(prednostne, podrejene in navadne
terjatve)
(1) Prednostne terjatve so naslednje
nezavarovane terjatve:
1.    
plače in nadomestila plač za zadnjih šest mesecev pred začetkom
postopka zaradi insolventnosti,
2.    
odškodnine za poškodbe, ki so povezane z delom
pri dolžniku, in poklicne bolezni,
3.    
neizplačane odpravnine za prenehanje delovnega
razmerja pred začetkom stečajnega postopka, ki zaposlenim pripadajo po zakonu,
ki ureja delovna razmerja, vendar največ v višini odpravnine, določene za
delavca, ki mu delodajalec odpove pogodbo o zaposlitvi iz poslovnih razlogov,
4.    
plače in nadomestila plač delavcem, katerih
delo zaradi začetka stečajnega postopka postane nepotrebno, za obdobje od
začetka stečajnega postopka do poteka odpovednega roka,
5.    
odpravnine delavcem, ki jim je upravitelj
odpovedal pogodbo o zaposlitvi, ker je njihovo delo zaradi začetka stečajnega
postopka ali med postopkom postalo nepotrebno,
6.    
davki in prispevki, ki jih mora izplačevalec
obračunati ali plačati hkrati z izplačili iz 1., 3., 4. in 5. točke tega
odstavka,
7.    
nadomestilo za neizrabljen letni dopust za
tekoče koledarsko leto,
8.    
terjatev iz naslova kreditov, danih na podlagi
zakona, ki ureja pomoč za reševanje in prestrukturiranje gospodarskih družb in
zadrug v težavah, in poroštev, danih za te kredite.
(2) V postopkih
zaradi insolventnosti so prednostne terjatve tudi nezavarovane terjatve za
plačilo prispevkov, ki so nastale pred začetkom postopka zaradi insolventnosti.
(3) Podrejene terjatve so nezavarovane
terjatve, ki se na podlagi pravnega razmerja med dolžnikom in upnikom, če
postane dolžnik insolventen, plačajo šele po plačilu drugih nezavarovanih
terjatev do dolžnika.
(4) Navadne terjatve so nezavarovane
terjatve, ki niso niti prednostne niti podrejene terjatve.
22. člen
(izločitvena pravica; izločitveni upnik)
(1) Izločitvena pravica je:
1.    
pravica lastnika oziroma lastnice (v nadaljnjem
besedilu: lastnik) premične stvari od insolventnega dolžnika zahtevati, da mu
izroči premično stvar, ki je v posesti insolventnega dolžnika,
2.    
pravica osebe, ki je s priposestvovanjem ali na
drug izviren način pridobila lastninsko pravico na nepremičnini, pri kateri je
kot lastnik vpisan insolventni dolžnik, od insolventnega dolžnika zahtevati, da
prizna njeno lastninsko pravico na nepremičnini, 
3.    
pravica osebe, za račun katere insolventni
dolžnik kot fiduciar na podlagi prenosa lastninske pravice v zavarovanje ali
drugega mandatnega pravnega razmerja uresničuje lastninsko pravico na stvari
ali pravice zakonitega imetnika oziroma imetnice (v nadaljnjem besedilu:
imetnik) drugega premoženja, od insolventnega dolžnika zahtevati, da izvede
razpolagalni pravni posel in druga pravna dejanja, potrebna za prenos te
pravice v dobro te osebe in
4.    
pravica lastnika blaga državnih blagovnih
rezerv od insolventnega dolžnika zahtevati, da mu izroči blago državnih
blagovnih rezerv, ki je v posesti, hrambi ali uporabi insolventnega dolžnika.
(2) Izločitveni upnik je upnik, ki v
postopku zaradi insolventnosti uveljavlja izločitveno pravico proti
insolventnemu dolžniku.
23. člen
(vodilna in predpisana obrestna mera)
(1) Vodilna obrestna mera je obrestna mera,
ki jo za posamezno šestmesečno obdobje uporablja Evropska centralna banka za
postopke glavnega refinanciranja, ki jih je opravila pred prvim koledarskim
dnem tega šestmesečnega obdobja.
(2) Predpisana obrestna mera je obrestna
mera zamudnih obresti, določena z zakonom.
24. člen
(dvostranska pogodba in vzajemno
neizpolnjena dvostranska pogodba)
(1) Dvostranska pogodba je pogodba, pri
kateri je vsaka pogodbena stranka kot dolžnik zavezana opraviti svoje
izpolnitveno ravnanje in hkrati kot upnik upravičena od druge stranke
zahtevati, da opravi svoje nasprotno izpolnitveno ravnanje.
(2) Vzajemno neizpolnjena dvostranska
pogodba je dvostranska pogodba:
1.    
ki je bila sklenjena pred začetkom postopka
zaradi insolventnosti in
2.    
pri kateri do začetka postopka zaradi
insolventnosti:
- 
niti insolventni dolžnik niti nasprotna
pogodbena stranka nista izpolnila svoje obveznosti glede izpolnitvenega
ravnanja na podlagi te pogodbe ali
- 
nobeden od njiju teh obveznosti ni izpolnil v
celoti.
24.a člen
(kvalificirana finančna pogodba in dogovor
o izravnavi)
(1) Kvalificirana finančna pogodba je
pogodba, katere predmet so finančni instrumenti po zakonu, ki ureja trg
finančnih instrumentov, in izvedeni finančni instrumenti v zvezi z blagom ali
emisijskimi pravicami kot osnovnim instrumentom, ki se lahko poravnajo s
prenosom osnovnega instrumenta.
(2) Dogovor o izravnavi je:
1.    
pogodbeni dogovor strank, vključen v posamezni
kvalificirani finančni pogodbi ali sklenjen kot okvirni dogovor v zvezi z
določenimi vrstami kvalificiranih finančnih pogodb, ki jih bosta sklepali
stranki dogovora, in
2.    
ki vsebuje naslednja pravila, ki se uporabljajo,
če pogodbena stranka postane insolventna ali nastane drug položaj, ki po
dogovoru o izravnavi ali po kvalificirani finančni pogodbi pomeni kršitev
obveznosti pogodbene stranke (v nadaljnjem besedilu: položaj kršitve):
- 
pravilo, da z nastankom položaja kršitve
kvalificirana finančna pogodba velja za razvezano ali da z nastankom tega
položaja druga pogodbena stranka pridobi pravico odstopiti od te pogodbe ali da
z nastankom tega položaja zapadejo vse obveznosti pogodbenih strank,
- 
pravila o izračunu izravnalne, tržne,
likvidacijske ali nadomestitvene denarne vrednosti medsebojnih obveznosti
pogodbenih strank ob prenehanju pogodbe ali predčasne dospelosti v skladu s
pogodbenim pravilom iz prve alineje te točke,
- 
pravila o pretvorbi zneskov, na katere se
glasijo obveznosti iz druge alineje te točke, v isto valuto, če so izraženi v
različnih valutah, in
- 
pravila o določitvi neto stanja denarne
obveznosti pogodbene stranke in denarne terjatve druge pogodbene stranke po
izravnavi denarnih zneskov, na katere se glasijo obveznosti pogodbenih strank,
ovrednotenih po drugi alineji in preračunanih po tretji alineji te točke.
24.b člen
(druga kvalificirana pogodba)
(1) Druga kvalificirana pogodba je
posamezna ali okvirna odplačna pogodba, katere predmet je trgovanje z
električno energijo ali drugimi energenti, in pri kateri je dogovor o izravnavi
iz drugega odstavka 24.a člena tega zakona običajen za tako vrsto trgovanja. 
(2) Za pogodbe iz prvega odstavka tega
člena se smiselno uporabljajo pravila tega zakona, ki veljajo za kvalificirane
finančne pogodbe in dogovor o izravnavi.
25. člen
(pooblaščeni ocenjevalec)
(1) Pooblaščeni ocenjevalec oziroma
ocenjevalka (v nadaljnjem besedilu ocenjevalec) vrednosti podjetja je fizična
oseba, ki ima dovoljenje za opravljanje nalog pooblaščenega ocenjevalca
vrednosti podjetja v skladu z zakonom, ki ureja revidiranje.
(2) Pooblaščeni ocenjevalec vrednosti
strojev in opreme ali nepremičnin je:
1.    
fizična oseba, ki ima dovoljenje za opravljanje
nalog pooblaščenega ocenjevalca vrednosti strojev in opreme ali nepremičnin v
skladu z zakonom, ki ureja revidiranje, oziroma
2.    
fizična oseba, ki je imenovana za sodnega
cenilca za ocenjevanje vrednosti strojev in opreme ali nepremičnin v skladu z
zakonom, ki ureja sodišča.
26. člen
(agencija)
Agencija je Agencija Republike Slovenije za
javnopravne evidence in storitve.
2. poglavje: FINANČNO POSLOVANJE DRUŽB IN DRUGIH PRAVNIH
OSEB
Oddelek 2.1: Temeljna pravila o
finančnem poslovanju
27. člen
(uporaba 2. poglavja)
(1) 2. poglavje tega zakona se uporablja za
gospodarske družbe (v nadaljnjem besedilu: družba), smiselno pa tudi za
podjetnika, zavod, javni zavod, zadrugo in javni sklad.
(2) Ne glede na prvi odstavek tega člena se
2. poglavje tega zakona ne uporablja za banke, zavarovalnice, borznoposredniške
družbe in družbe za upravljanje.
(3) Pri delniški družbi z enotirnim
sistemom upravljanja se pravila o nadzornem svetu, določena v 2. poglavju tega
zakona, smiselno uporabljajo za njen upravni odbor ali njegove člane.
(4) Pravila o skupščini in o izvedbi
povečanja osnovnega kapitala družbe, določena v 2. poglavju tega zakona in
drugih določbah tega zakona, ki se sklicujejo na določbe 2. poglavja tega
zakona, se smiselno uporabljajo:
1.    
pri zadrugi: za njen občni zbor in za izvedbo
povečanja zneska ali števila obveznih deležev,
2.    
pri drugi pravni osebi: za njen organ, ki je
pristojen odločati o vplačilu novih ali dodatnih deležev, in za izvedbo teh
vplačil.
(5) Ne glede na prvi odstavek tega člena se
za podjetnika ali pravno osebo:
1.    
ki nima organa nadzora: ne uporabljajo pravila
o nadzornem svetu,
2.    
nad katero ni dovoljeno začeti prisilne
poravnave: ne uporabljajo pravila o prisilni poravnavi.
(6) 2. poglavje tega zakona se smiselno in
ob upoštevanju ureditve v zakonu, ki ureja izvrševanje proračuna, uporablja
tudi za finančno poslovanje proračunskih uporabnikov.
(7) Minister oziroma ministrica (v
nadaljnjem besedilu: minister), pristojen za finance, predpiše podrobnejša
pravila o finančnem poslovanju proračunskih uporabnikov.
28. člen
(temeljne obveznosti poslovodstva)
(1) Poslovodstvo mora zagotoviti, da družba
posluje v skladu s tem zakonom in pravili poslovnofinančne stroke.
(2) Poslovodstvo mora pri vodenju poslov
družbe ravnati s profesionalno skrbnostjo poslovnofinančne stroke in si pri tem
prizadevati, da je družba vedno kratkoročno in dolgoročno plačilno sposobna.
(3) Člani poslovodstva so solidarno
odgovorni družbi za škodo, ki nastane zaradi kršitve njihovih obveznosti,
določenih v 2. poglavju tega zakona.
(4) Člani poslovodstva so prosti
odškodninske odgovornosti iz tretjega odstavka tega člena, če dokažejo, da so
pri izpolnjevanju svojih obveznosti ravnali s profesionalno skrbnostjo
poslovnofinančne stroke in stroke upravljanja podjetij.
29. člen
(temeljne obveznosti članov nadzornega
sveta)
(1) Nadzorni svet mora pri izvajanju svojih
pristojnosti in odgovornosti za opravljanje nadzora nad vodenjem poslov družbe
redno preverjati:
1.    
ali je družba kratkoročno in dolgoročno
plačilno sposobna in
2.    
ali poslovodstvo ravna v skladu s pravili iz 2.
poglavja tega zakona.
(2) Člani nadzornega sveta so solidarno
odgovorni družbi za škodo, ki jo je imela zaradi kršitve njihovih obveznosti iz
2. poglavja tega zakona.
(3) Člani nadzornega sveta so prosti
odškodninske odgovornosti iz drugega odstavka tega člena, če dokažejo, da so
pri izpolnjevanju svojih obveznosti ravnali s profesionalno skrbnostjo
poslovnofinančne stroke in stroke upravljanja podjetij.
30. člen
(upravljanje tveganj)
(1) Upravljanje tveganj zajema
ugotavljanje, merjenje oziroma ocenjevanje, obvladovanje in spremljanje
tveganj, vključno s poročanjem o tveganjih, ki jim je ali bi jim lahko bila
družba izpostavljena pri svojem poslovanju.
(2) Poslovodstvo mora zagotoviti, da družba
redno izvaja ukrepe upravljanja tveganj iz 31. in 32. člena tega zakona ter
druge ukrepe upravljanja tveganj, ki so po pravilih poslovnofinančne stroke
potrebni in primerni glede na vrsto in obseg poslov, ki jih družba opravlja.
(3) Poslovodstvo mora pri izpolnjevanju
svojih obveznosti iz drugega odstavka tega člena upoštevati vsa tveganja, ki
jim je ali bi jim lahko bila družba izpostavljena pri svojem poslovanju in
vključujejo zlasti kreditno tveganje, tržno tveganje, operativno tveganje in
likvidnostno tveganje.
(4) Kreditno tveganje je tveganje nastanka
izgube zaradi neizpolnitve obveznosti dolžnika do družbe.
(5) Tržno tveganje je tveganje nastanka
izgub zaradi spremembe cen blaga, valut ali finančnih instrumentov ali
spremembe obrestnih mer.
(6) Operativno tveganje je tveganje
nastanka izgube skupaj s pravnim tveganjem zaradi:
1.    
neustreznosti ali nepravilnega izvajanja
notranjih postopkov,
2.    
drugega nepravilnega ravnanja ljudi, ki spadajo
v notranje poslovno področje družbe,
3.    
neustreznosti ali nepravilnega delovanja
sistemov, ki spadajo v notranjo poslovno področje družbe, ali
4.    
zunanjih dogodkov ali dejanj.
(7) Likvidnostno tveganje je tveganje
nastanka izgube zaradi kratkoročne plačilne nesposobnosti.
31. člen
(upravljanje likvidnostnega tveganja)
(1) Družba mora gospodariti z viri in
naložbami tako, da je v vsakem trenutku sposobna izpolniti vse svoje zapadle
obveznosti.
(2) Družba mora za upravljanje
likvidnostnega tveganja oblikovati in izvajati politiko rednega upravljanja
likvidnosti, ki jo potrdi poslovodstvo in vključuje:
1.    
načrtovanje pričakovanih znanih in morebitnih
denarnih odtokov in zadostnih denarnih pritokov zanje ob upoštevanju normalnega
poteka poslovanja in morebitnih položajev likvidnostnih kriz,
2.    
redno spremljanje in upravljanje likvidnosti,
3.    
opredelitev ustreznih ukrepov za preprečitev
oziroma odpravo vzrokov za nastanek nelikvidnosti in opredelitev drugih
možnosti zanje.
32. člen
(spremljanje in zagotavljanje kapitalske
ustreznosti)
(1) Družba mora zagotoviti, da vedno
razpolaga z dovolj dolgoročnih virov financiranja glede na obseg in vrste
poslov, ki jih opravlja, ter tveganja, ki jim je izpostavljena pri njihovem
opravljanju.
(2) Poslovodstvo mora redno spremljati in
preverjati, ali družba dosega kapitalsko ustreznost.
Oddelek 2.2: Obveznosti družbe ter
njenega poslovodstva in nadzornega sveta pri nastanku insolventnosti
Pododdelek 2.2.1: Splošna pravila o
obveznostih
33. člen
(uporaba oddelka 2.2)
Pri uporabi pravil iz oddelka 2.2 tega
zakona o obveznostih družbe in poslovodstva velja, in nasprotni dokaz ni
dovoljen, da je družba postala insolventna takrat, ko bi tak položaj družbe
lahko ugotovilo poslovodstvo, če bi člani poslovodstva ravnali s profesionalno
skrbnostjo poslovnofinančne stroke in stroke upravljanja podjetij.
34. člen
(obveznost enakega obravnavanja upnikov)
(1) Če družba postane insolventna, ne sme
opravljati nobenih plačil ali prevzemati novih obveznosti, razen tistih, ki so
nujne za redno poslovanje družbe.
(2) Velja, da so za redno poslovanje družbe
nujna zlasti plačila:
1.    
terjatev upnikov do družbe, ki so v postopku
zaradi insolventnosti prednostne terjatve po prvem odstavku 21. člena tega
zakona,
2.    
tekočih stroškov rednega poslovanja družbe
(elektrika, voda in podobno),
3.    
tekočih dobav blaga ali storitev, potrebnih za
redno poslovanje družbe,
4.    
davka na dodano vrednost, trošarin in drugih
davkov in prispevkov, ki jih mora dolžnik obračunati in plačati v skladu s
predpisi.
(3) Po tem, ko družba postane insolventna,
poslovodstvo ali drugi organi družbe ne smejo opraviti nobenega dejanja, zaradi
katerega bi bili upniki, ki so v razmerju do družbe v enakem položaju, neenako
obravnavani.
(4) Za dejanje, ki je prepovedano po
tretjem odstavku tega člena, velja zlasti:
1.    
preusmeritev poslovanja ali finančnih tokov na
drugo pravno ali fizično osebo,
2.    
pravna dejanja, ki bi bila ob stečajnem
postopku izpodbojna po 271. členu tega zakona.
(5) Prepovedi iz prvega in tretjega
odstavka tega člena trajajo:
1.    
če mora poslovodstvo po prvem odstavku 38.
člena tega zakona vložiti predlog za začetek stečajnega postopka: do začetka
tega postopka,
2.    
če mora poslovodstvo po prvem odstavku 39. člena
tega zakona vložiti predlog za začetek postopka prisilne poravnave: do začetka
tega postopka ali
3.    
če se finančno prestrukturiranje izvede zunaj
postopka prisilne poravnave: do izvedbe vseh ukrepov finančnega
prestrukturiranja in izpolnitve vseh zapadlih obveznosti družbe do upnikov.
(6) Če se finančno prestrukturiranje izvede
zunaj postopka prisilne poravnave, sme družba poleg dejanj iz prvega odstavka
tega člena opraviti tudi pravne posle, določene v poročilu poslovodstva o
ukrepih finančnega prestrukturiranja iz 35. člena tega zakona.
35. člen
(poročilo o ukrepih finančnega
prestrukturiranja)
(1) Če družba postane insolventna, mora
poslovodstvo v enem mesecu po nastanku insolventnosti nadzornemu svetu
predložiti poročilo o ukrepih finančnega prestrukturiranja.
(2) Poročilo o ukrepih finančnega
prestrukturiranja mora vsebovati:
1.    
opis finančnega položaja družbe,
2.    
analizo vzrokov za insolventnost in
3.    
mnenje poslovodstva, ali obstaja najmanj
50-odstotna verjetnost, da bo mogoče uspešno izvesti finančno prestrukturiranje
družbe tako, da bi družba znova postala kratkoročno in dolgoročno plačilno
sposobna.
(3) Če je mnenje poslovodstva iz 3. točke
drugega odstavka tega člena pritrdilno, mora poročilo o ukrepih finančnega
prestrukturiranja vsebovati tudi:
1.    
analizo ukrepov finančnega prestrukturiranja,
potrebnih za odpravo vzrokov za insolventnost družbe in zagotovitev, da bi
družba znova postala kratkoročno in dolgoročno plačilno sposobna,
2.    
opis ukrepov finančnega prestrukturiranja, ki
jih bo v mejah svojih pristojnosti izvedlo poslovodstvo (na primer vpoklic
nevplačanih vložkov v osnovni kapital, izvedba povečanja osnovnega kapitala z
novimi vložki na podlagi odobrenega kapitala, prodaja poslovno nepotrebnega
premoženja), in rokov, v katerih jih bo izvedlo,
3.    
če po presoji poslovodstva z ukrepi iz 2. točke
tega odstavka vzrokov insolventnosti ne bo mogoče v celoti odpraviti, tudi:
opis ukrepov finančnega prestrukturiranja, o katerih je pristojna odločati
skupščina (na primer redno povečanje osnovnega kapitala z novimi vložki) in
rokov, v katerih jih je treba opraviti,
4.    
mnenje poslovodstva, ali obstaja najmanj
50-odstotna verjetnost, da bo mogoče uspešno izvesti prisilno poravnavo:
- 
če skupščina ne bi sprejela ukrepov iz 3. točke
tega odstavka ali
- 
če izvedba povečanja osnovnega kapitala iz 2.
ali 3. točke tega odstavka ne bi bila uspešna (na primer, ker novi vložki na
podlagi povečanja osnovnega kapitala družbe ne bi bili vplačani).
(4) Če je mnenje poslovodstva iz 4. točke
tretjega odstavka tega člena pritrdilno, mora poročilo o ukrepih finančnega
prestrukturiranja vsebovati tudi opis predloga prisilne poravnave z vsebino iz
143. ali 144. člena tega zakona, ki bi bila po presoji poslovodstva
sprejemljiva za upnike in bi zagotovila, da bo družba znova postala kratkoročno
in dolgoročno plačilno sposobna.
(5) Nadzorni svet mora dati mnenje o
poročilu o ukrepih finančnega prestrukturiranja v petih delovnih dneh po
prejemu tega poročila.
(6) Mnenje iz petega odstavka tega člena
mora vključevati presojo nadzornega sveta:
1.    
ali je družba insolventna in
2.    
o potrebnosti in ustreznosti ukrepov iz 2. in
3. točke tretjega odstavka tega člena.
36. člen
(sklic skupščine)
(1) Pravila, določena v tem členu, se
uporabljajo, če je v skladu s poročilom o ukrepih finančnega prestrukturiranja
treba opraviti povečanje osnovnega kapitala družbe z novimi denarnimi vložki, o
katerem mora odločiti skupščina.
(2) Ne glede na prvi odstavek 297. člena
ZGD-1 je treba sklicati skupščino, ki bo odločala o povečanju osnovnega
kapitala iz prvega odstavka tega člena, vsaj 15 dni pred dnem zasedanja
skupščine.
(3) Poslovodstvo mora objaviti sklic
skupščine, ki bo odločala o povečanju osnovnega kapitala iz prvega odstavka
tega člena, v treh delovnih dneh po poteku roka iz petega odstavka 35. člena
tega zakona za dan, ki ni poznejši od enega meseca po poteku tega roka.
(4) Drugi in tretji odstavek tega člena se
smiselno uporabljata tudi, če se hkrati s povečanjem osnovnega kapitala iz
prvega odstavka tega člena izvede poenostavljeno zmanjšanje osnovnega kapitala
zaradi pokrivanja nepokrite izgube.
(5) Če je v skladu s poročilom o ukrepih
finančnega prestrukturiranja družba kapitalsko neustrezna, ni pa še nastal
položaj prezadolženosti ali trajnejše nelikvidnosti, lahko vsak družbenik ali
član nadzornega sveta da nasprotni predlog k predlogu sklepa iz prvega odstavka
tega člena, za sprejetje sklepa o prenehanju družbe in začetku likvidacije iz
prvega odstavka 403. člena ZGD-1.
37. člen
(vpis in vplačilo novih delnic)
(1) Pravila, določena v tem členu, se
uporabljajo, če je v skladu s poročilom o ukrepih finančnega prestrukturiranja
treba opraviti povečanje osnovnega kapitala družbe z novimi denarnimi vložki.
(2) Poslovodstvo mora objaviti poziv za
vpis in vplačilo delnic na podlagi povečanja osnovnega kapitala z vložki v treh
delovnih dneh.
(3) Rok iz drugega odstavka tega člena
teče:
1.    
pri povečanju na podlagi odobrenega kapitala:
od poteka roka iz prvega odstavka 35. člena tega zakona,
2.    
pri povečanju na podlagi sklepa skupščine iz
prvega odstavka 36. člena tega zakona: od konca zasedanja, na katerem je
skupščina sprejela tak sklep.
(4) Če prednostna pravica do vpisa novih
delnic ni izključena, je ne glede na drugi stavek prvega odstavka 337. člena
ZGD-1 rok za uveljavitev te pravice osem dni.
(5) Rok za vpis in vplačilo delnic ne sme
biti daljši od 15 dni po objavi poziva za vpis in vplačilo delnic.
38. člen
(obveznost poslovodstva vložiti predlog za
začetek stečajnega postopka)
(1) Poslovodstvo mora v treh delovnih dneh
vložiti popoln predlog za začetek stečajnega postopka:
1.    
če je mnenje poslovodstva iz 3. točke drugega
odstavka 35. člena tega zakona odklonilno ali
2.    
če je mnenje poslovodstva iz 4. točke tretjega
odstavka 35. člena tega zakona odklonilno in če:
- 
skupščina ne sprejme sklepa iz prvega odstavka
36. člena tega zakona ali
- 
v roku za vpis in vplačilo delnic niso vpisane
in vplačane vse delnice, ki so predmet povečanja osnovnega kapitala iz prvega
odstavka 37. člena tega zakona.
(2) Rok iz prvega odstavka tega člena teče:
1.    
v primeru iz 1. točke prvega odstavka tega
člena: od poteka roka iz prvega odstavka 35. člena tega zakona,
2.    
v primeru iz prve alineje 2. točke prvega
odstavka tega člena: od konca zasedanja skupščine, ki je odločala o povečanju
osnovnega kapitala,
3.    
v primeru iz druge alineje 2. točke prvega
odstavka tega člena: od poteka roka iz petega odstavka 37. člena tega zakona.
Pododdelek 2.2.2: Posebna pravila o
obveznostih pri prisilni poravnavi
39. člen
(obveznosti poslovodstva glede postopka prisilne
poravnave)
(1) Če je mnenje poslovodstva iz 4. točke
tretjega odstavka 35. člena tega zakona pritrdilno in če skupščina ne sprejme
sklepa iz prvega odstavka 36. člena tega zakona ali v roku za vpis in vplačilo
delnic niso vpisane in vplačane vse delnice, ki so predmet povečanja osnovnega
kapitala iz prvega odstavka 37. člena tega zakona, mora poslovodstvo vložiti
popoln predlog za prisilno poravnavo v treh mesecih po nastanku insolventnosti.
(2) Poslovodstvo mora zagotoviti, da družba
med postopkom prisilne poravnave pravočasno ravna v skladu z zapovedmi in ne
krši prepovedi, določenih v 4. poglavju tega zakona.
40. člen
(obveznosti poslovodstva po potrditvi
prisilne poravnave)
(1) Pravila, določena v tem členu, se
uporabljajo, če je prisilna poravnava pravnomočno potrjena in dokler dolžnik ne
plača terjatev vseh upnikov, za katere učinkuje prisilna poravnava, v deležu in
z obrestmi, določenimi v potrjeni prisilni poravnavi.
(2) Poslovodstvo mora zagotoviti, da se
izvedejo vsi ukrepi finančnega prestrukturiranja, določeni v načrtu finančnega
prestrukturiranja, na podlagi katerega so upniki odločali o sprejetju prisilne
poravnave, v rokih, določenih za njihovo izvedbo v tem načrtu.
(3) Tudi po potrditvi prisilne poravnave
poslovodstvo ali drugi organi družbe ne smejo opraviti nobenega dejanja, zaradi
katerega bi bili upniki, ki so v razmerju do družbe v enakem položaju, neenako
obravnavani.
(4) Za dejanje, ki je prepovedano po
tretjem odstavku tega člena, velja zlasti:
1.    
preusmeritev poslovanja ali finančnih tokov na
drugo pravno ali fizično osebo, razen če je v načrtu finančnega prestrukturiranja
določeno, da bo družba del poslovanja prenesla na drugo pravno osebo, ki ima
položaj osebe, odvisne od družbe,
2.    
plačilo terjatev nekaterih upnikov v višjem
deležu od deleža, določenega v potrjeni prisilni poravnavi, ali pred potekom
rokov za plačilo, določenih v potrjeni prisilni poravnavi.
(5) Poslovodstvo mora za vsako koledarsko
trimesečje sestaviti poročilo o izvajanju ukrepov finančnega prestrukturiranja,
ki mora za obdobje, na katero se nanaša, vsebovati:
1.    
opis ukrepov finančnega prestrukturiranja, ki
so bili izvedeni, in njihovih učinkov za dolžnikovo kratkoročno in dolgoročno
plačilno sposobnost,
2.    
skupni znesek plačil terjatev upnikov, za
katere učinkuje prisilna poravnava, in delež, v katerem so bile te terjatve
plačane,
3.    
trimesečno bilanco stanja, izkaz poslovnega
izida in izkaz denarnih tokov,
4.    
izjavo poslovodstva, da dolžnik ni opravil
nobenega dejanja, zaradi katerega bi bili upniki, ki so v razmerju do družbe v
enakem položaju, neenako obravnavani.
(6) Ne glede na peti odstavek tega člena
mora poslovodstvo prvo poročilo sestaviti za obdobje od konca obdobja zadnjega
rednega poročila, ki ga je predložilo med postopkom prisilne poravnave po 168.
členu tega zakona, do zadnjega dne koledarskega trimesečja, v katerem je postal
pravnomočen sklep o potrditvi prisilne poravnave.
(7) Poslovodstvo mora poročilo iz petega
odstavka tega člena predložiti sodišču, ki je odločalo o potrditvi prisilne
poravnave, v 45 dneh po poteku obdobja, na katero se nanaša.
(8) Sodišče mora objaviti poročilo iz petega
odstavka tega člena po 122. členu tega zakona v treh delovnih dneh po prejemu.
(9) Če dolžnik v roku iz sedmega odstavka
tega člena sodišču ne predloži poročila, sestavljenega v skladu s petim
odstavkom tega člena, velja, da je dolžnik insolventen.
(10) Dolžnik lahko domnevo iz devetega
odstavka tega člena izpodbija samo, če hkrati z ugovorom proti upnikovemu
predlogu za začetek stečajnega postopka predloži poročilo, sestavljeno v skladu
s petim odstavkom tega člena, za vsa trimesečja, za katera te obveznosti ni
izpolnil.
(11) Če upnik predlaga začetek stečajnega
postopka na podlagi domneve iz devetega odstavka tega člena in dolžnik ob
vložitvi ugovora ne ravna v skladu z desetim odstavkom tega člena, sodišče
dolžnikov ugovor zavrže kot nedovoljen.
41. člen
(računovodska obravnava učinkov potrjene prisilne
poravnave)
(1) V izkazu poslovnega izida družbe se ne
pripoznajo prihodki zaradi prenehanja obveznosti družbe na podlagi:
1.    
prenehanja terjatev, ki so jih upniki prenesli
na družbo v postopku spremembe osnovnega kapitala zaradi izvedbe finančnega
prestrukturiranja v skladu s pododdelkom 4.4.4 tega zakona, ali
2.    
zmanjšanja terjatev v skladu s potrjeno
prisilno poravnavo.
(2) Družba mora v breme zneska njenih
obveznosti iz prvega odstavka tega člena pokriti preneseno izgubo in za
morebitne razliko do celotnega zneska teh obveznosti oblikovati kapitalske
rezerve.
(3) Družba, ki je oblikovala kapitalske
rezerve po drugem odstavku tega člena, ne sme izvesti rednega zmanjšanja
osnovnega kapitala prej kot v desetih letih po pravnomočnosti sklepa o
potrditvi prisilne poravnave in tudi ne pred potekom roka za izpolnitve vseh
obveznosti po potrjeni prisilni poravnavi.
(4) Prvi do tretji odstavek tega člena se
smiselno uporabljajo tudi, če družba zunaj postopka prisilne poravnave izvede
finančno prestrukturiranje na podlagi poročila o ukrepih finančnega
prestrukturiranja iz 35. člena tega zakona tako, da sklene zunajsodno
poravnavo, po kateri se njene obveznosti zmanjšajo zaradi delnega odpusta
dolga, na katerega upniki pristanejo s to poravnavo, če taka zunajsodna
poravnava učinkuje za najmanj 6/10 vsote vseh terjatev upnikov do družbe.
Pododdelek 2.2.3: Odškodninska
odgovornost članov poslovodstva in nadzornega sveta družbe do upnikov
42. člen
(odškodninska odgovornost članov
poslovodstva)
(1) Poslovodstvo je upnikom odgovorno za
škodo, ki so jo imeli, ker v stečajnem postopku niso dosegli polnega plačila,
če je bil nad družbo začet stečajni postopek in če poslovodstvo pred začetkom
stečajnega postopka:
1.    
ni pravočasno opravilo dejanj iz 35. do 39.
člena tega zakona ali
2.    
je ravnalo v nasprotju s prepovedmi iz 34.
člena tega zakona.
(2) Če poslovodstvo ne dokaže drugače,
velja, da je imel upnik zaradi opustitev ali dejanj poslovodstva iz prvega
odstavka tega člena škodo, ki je enaka razliki med celotnim zneskom njegove
terjatve in zneskom, do katerega je bila ta terjatev plačana v stečajnem
postopku.
(3) Če ima poslovodstvo dva ali več članov,
so vsi člani upnikom solidarno odgovorni za škodo iz prvega odstavka tega
člena.
(4) Člani poslovodstva so v celoti ali
delno prosti odškodninske odgovornosti za škodo iz prvega odstavka tega člena,
če dokažejo, da je celotna škoda ali del škode nastal zaradi dogodkov ali
ravnanja drugih oseb, ki jih poslovodstvo, čeprav je ravnalo v skladu s
profesionalno skrbnostjo poslovnofinančne stroke in stroke upravljanja
podjetij, ni moglo niti preprečiti niti odvrniti ali omejiti njihovih
škodljivih posledic.
(5) Posamezen član poslovodstva je prost
odškodninske odgovornosti za škodo iz prvega odstavka tega člena, če dokaže
enega od naslednjih oprostilnih razlogov:
1.    
da dejanj, določenih v 35. do 39. členu tega
zakona, ni mogel opraviti samostojno, in:
- 
je na seji poslovodstva predlagal, da se
opravijo, a so drugi člani poslovodstva temu nasprotovali, ali
- 
član poslovodstva, ki je bil v notranjem
razmerju med člani poslovodstva odgovoren za finančno poslovanje družbe, ni
pravočasno pripravil ustreznih strokovnih podlag,
ali
2.    
da za kršitev
prepovedi iz 34. člena tega zakona ni vedel ali jih ni mogel preprečiti, čeprav
je ravnal v skladu s profesionalno skrbnostjo poslovnofinančne stroke in stroke
upravljanja podjetij.
43. člen
(odškodninska odgovornost članov
nadzornega sveta)
(1) Člani nadzornega sveta so upnikom
solidarno odgovorni za škodo, ki so jo imeli, ker v stečajnem postopku niso
dosegli polnega plačila, če je bil nad družbo začet stečajni postopek in če
obstaja eden od naslednjih pogojev:
1.    
če je poslovodstvo v zadnjih dveh letih pred
začetkom stečajnega postopka na podlagi poročila o ukrepih finančnega
prestrukturiranja predlagalo skupščini sprejetje sklepa o povečanju osnovnega
kapitala z vložki in:
- 
je nadzorni svet o poročilu o ukrepih
finančnega prestrukturiranja dal mnenje iz petega odstavka 35. člena tega
zakona, v katerem je presodil, da družba ni insolventna in povečanje osnovnega
kapitala ni potrebno, ter
- 
je skupščina zavrnila sprejetje sklepa o
povečanju osnovnega kapitala,
2.    
če od poslovodstva
niso zahtevali poročil po drugem in četrtem odstavku 272. člena ZGD-1, čeprav
bi jih morali zahtevati po pravilih poslovnofinančne stroke ali stroke
upravljanja podjetij,
3.    
če bi na podlagi
letnega poročila ali drugih poročil poslovodstva lahko ugotovili, če bi ravnali
s profesionalno skrbnostjo poslovnofinančne stroke in stroke upravljanja
podjetij, da je družba postala insolventna, pa niso z ukrepi, ki so v njihovi
pristojnosti, zagotovili, da poslovodstvo pravočasno opravi dejanja iz 35. do
39. člena tega zakona, ali preprečili dejanja v nasprotju s prepovedmi iz 34.
člena tega zakona.
(2) Za vzročno zvezo med dejanji ali
opustitvami članov nadzornega sveta in škodo se smiselno uporablja drugi
odstavek 42. člena tega zakona.
(3) Za oprostitev odgovornosti članov
nadzornega sveta se smiselno uporabljata četrti in peti odstavek 42. člena tega
zakona.
44. člen
(omejitev, izključitev in uveljavitev
odškodninske odgovornosti)
(1) Posamezen član poslovodstva ali
nadzornega sveta je odgovoren upnikom za škodo iz prvega odstavka 42. člena ali
prvega odstavka 43. člena tega zakona do višine dvakratnega skupnega zneska
vseh njegovih prejemkov za opravljanje funkcije člana poslovodstva ali
nadzornega sveta v letu, v katerem je bilo izvedeno ali opuščeno dejanje iz
prvega odstavka 42. člena ali prvega odstavka 43. člena tega zakona, vendar pri
članih poslovodstva ne manj kot:
1.    
pri veliki družbi 150.000 eurov,
2.    
pri srednji družbi 50.000 eurov in
3.    
pri majhni družbi ali drugi pravni osebi 20.000
eurov.
(2) Odškodninska odgovornost po prvem
odstavku tega člena se ne omeji, če je bilo dejanje izvedeno ali opuščeno
namenoma ali iz hude malomarnosti.
(3) Odškodninske odgovornosti po 42. ali
43. členu tega zakona ni mogoče izključiti niti je omejiti v nasprotju s prvim
in drugim odstavkom tega člena.
(4) Ureditev odškodninske odgovornosti v
pododdelku 2.2.3 tega zakona ne izključuje odškodninske odgovornosti članov
poslovodstva in nadzornega sveta po drugih zakonih.
(5) Odškodninski zahtevek po 42. in 43.
členu tega zakona:
1.    
se uveljavlja za račun vseh upnikov, ki imajo
pravico do plačila svojih terjatev v stečajnem postopku nad družbo, tako, da
mora odgovorna oseba odškodnino plačati družbi kot stečajnemu dolžniku.
2.    
je upravičen uveljavljati:
- 
stečajni upravitelj v imenu družbe kot
stečajnega dolžnika in
- 
vsak upnik, ki je v skladu s tem zakonom
upravičen opravljati procesna dejanja v stečajnem postopku nad družbo, v svojem
imenu in za račun družbe kot stečajnega dolžnika.
(6) Če član poslovodstva ali nadzornega
sveta odškodninsko odgovarja po 42. ali 43. členu tega zakona, pridobi s
plačilom obveznosti na podlagi te odgovornosti pravico v stečajnem postopku nad
družbo zahtevati povrnitev tega, kar je plačal (v nadaljnjem besedilu: regresna
terjatev člana).
(7) Član poslovodstva ali nadzornega sveta,
proti kateremu je bila vložena tožba za uveljavitev odškodninske odgovornosti
po 42. ali 43. členu tega zakona, mora v enem mesecu po dnevu, ko mu je vročena
ta tožba, v stečajnem postopku kot svojo pogojno terjatev prijaviti regresno
terjatev iz šestega odstavka tega člena, sicer ta regresna terjatev v razmerju
do družbe kot stečajnega dolžnika preneha.
(8) Regresna terjatev iz šestega odstavka
tega člena se plača ob razdelitvi stečajne mase kot podrejena terjatev drugega
vrstnega reda, iz razdelitvene mase, ki ostane po plačilu vseh prednostnih in
navadnih terjatev ter morebitnih podrejenih terjatev iz tretjega odstavka 21.
člena tega zakona.
44.a člen
(taksna oprostitev)
Stečajni dolžnik ali upnik, ki s tožbo v
skladu s petim odstavkom 44. člena tega zakona uveljavlja odškodninski zahtevek
po 42. ali 43. členu tega zakona, je oproščen plačila takse za pravdni
postopek, ki se začne z vložitvijo te tožbe.
Oddelek 2.3: Postopek preventivnega
prestrukturiranja
Pododdelek 2.3.1: Temeljna pravila postopka
preventivnega prestrukturiranja
44.b člen
(dolžnik v postopku preventivnega
prestrukturiranja; uporaba pravil o postopkih zaradi insolventnosti)
(1) Postopek preventivnega
prestrukturiranja je dovoljeno voditi nad pravno osebo: 
1.    
ki ima položaj kapitalske družbe, 
2.    
ki se po 55. členu ZGD-1 razvršča med
majhne, srednje ali velike družbe in 
3.    
nad katero je dovoljeno voditi postopek
prisilne poravnave. 
(2) V postopku preventivnega
prestrukturiranja se smiselno uporabljajo: 
-      
19. člen, 
-      
46., 48. in 49. člen, 
-      
oddelek 3.2, 
-      
oddelek 3.3, 
-      
oddelek 3.7 tega zakona, razen drugega do
osmega odstavka 122.a člena in 129. člen tega zakona. 
(3) V postopku preventivnega
prestrukturiranja se prvi odstavek 122. člena tega zakona smiselno uporablja
tako, da se objavijo samo pisanja, za katere je v oddelku 2.3 določeno, da se
objavijo. 
(4) Dolžnik mora upnikom, ki so stranke
postopka preventivnega prestrukturiranja, povrniti sorazmeren del stroškov, ki
jim nastanejo z udeležbo v postopku in za katere je po splošno uveljavljeni
poslovni praksi običajno, da jih nosi dolžnik. O povrnitvi teh stroškov se
dolžnik in upniki dogovorijo v sporazumu o finančnem prestrukturiranju.
44.c člen
(namen postopka preventivnega
prestrukturiranja; sporazum o finančnem prestrukturiranju)
(1) Postopek preventivnega
prestrukturiranja se vodi z namenom, da se dolžniku, za katerega je verjetno,
da bo v obdobju enega leta postal insolventen, omogoči, da na podlagi sporazuma
o finančnem prestrukturiranju izvede ustrezne ukrepe prestrukturiranja svojih
finančnih obveznosti in druge ukrepe finančnega prestrukturiranja, potrebne, da
odpravi vzroke, zaradi katerih bi lahko postal insolventen. 
(2) Sporazum o finančnem prestrukturiranju
je sporazum, ki ga sklene dolžnik z upniki, in: 
1.    
s katerim se udeleženci sporazuma dogovorijo o
načrtu finančnega prestrukturiranja dolžnika tako, da opredelijo: 
- 
potrebne ukrepe finančnega prestrukturiranja, 
- 
časovni načrt izvedbe teh ukrepov in 
- 
morebitne pogoje za izvedbo teh ukrepov, 
2.    
določijo druge medsebojne pravice in obveznosti
glede finančnega prestrukturiranja in 
3.    
ki mu je priložen osnovni seznam finančnih
terjatev iz 1. točke drugega odstavka 44.h člena tega zakona. 
(3) Dolžnik in upniki morajo pri pogajanjih
za sklenitev sporazuma o finančnem prestrukturiranju spoštovati usmeritve za
taka pogajanja, ki so splošno uveljavljene v poslovni praksi. 
(4) Če sporazum kot ukrep finančnega
prestrukturiranja določa zmanjšanje oziroma odložitev dospelosti navadnih
finančnih terjatev, mora za vse navadne finančne terjatve določati enak delež
zmanjšanja oziroma enake odložene roke dospelosti, razen če posamezen upnik
izrecno pristane na večji delež zmanjšanja oziroma daljše odložene roke
dospelosti njegovih navadnih finančnih terjatev. 
(5) Če sporazum kot ukrep finančnega
prestrukturiranja določa odložitev dospelosti zavarovanih finančnih terjatev
ali spremembo obrestnih mer, po kateri se obrestuje glavnica zavarovane
finančne terjatve, mora za vse zavarovane finančne terjatve določati enake
odložene roke dospelosti vendar ne daljše od petih let od pravnomočne potrditve
sporazuma o finančnem prestrukturiranju, oziroma spremenjeno obrestno mero,
razen če posamezen upnik izrecno pristane na daljše odložene roke dospelosti
njegovih zavarovanih finančnih terjatev ali večje znižanje obrestnih mer, po
katerih se obrestuje glavnice teh terjatev. 
(6) Četrti in peti odstavek tega člena se
ne uporabljata: 
1.    
za finančne terjatve Republike Slovenije,
lokalnih skupnosti in drugih enot sektorja države, za katere drug zakon določa,
da se v stečajnem postopku ali postopku prisilne poravnave obravnavajo kot
prednostne terjatve, 
2.    
za finančne terjatve bank, za katere je dala
poroštvo Republika Slovenije v skladu z zakonom, ki ureja jamstveno shemo
Republike Slovenije. 
(7) Finančne terjatve iz šestega odstavka
tega člena je dovoljeno prestrukturirati: 
1.    
samo z odložitvijo njihove dospelosti za največ
pet let od pravnomočne potrditve sporazuma o finančnem prestrukturiranju,
vendar ne za daljše obdobje, kot se s sporazumom o finančnem prestrukturiranju
odloži dospelost drugih finančnih terjatev, in 
2.    
če Republika Slovenije, lokalna skupnost ali
druga enota sektorja države privoli v sklenitev sporazuma o finančnem
prestrukturiranju. 
(8) Republika Slovenija, lokalna skupnost
ali druga enota sektorja države lahko v postopku spremembe osnovnega kapitala
dolžnika, ki se izvede v postopku preventivnega finančnega prestrukturiranja,
kot stvarni vložek za vplačilo novih delnic oziroma poslovnih deležev (v
nadaljnjem besedilu: nove delnice) na dolžnika prenese svojo terjatev iz 1.
točke šestega odstavka tega člena, če so izpolnjeni naslednji pogoji: 
1.    
prenese jo lahko samo za vplačilo novih delnic
v deležu, sorazmernemu z deležem, v katerem preostali upniki vplačajo nove
delnice s prenosom njihovih terjatev na dolžnika, in 
2.    
prenese jo lahko samo: 
- 
če dolžnik tekoče posluje pozitivno (pozitiven
kazalec EBITDA), 
- 
če dolžnik ne izkazuje izgub iz poslovanja v
preteklih letih ali v tekočem letu ali če je take izgube mogoče pokriti v breme
preostalih sestavin kapitala ali z odpisom oziroma konverzijo terjatev upnikov
zasebnega sektorja in 
- 
če iz primerjave ocen prejemkov enot sektorja
države ob predpostavki delujočega podjema dolžnika in ob predpostavki njegove
likvidacije izhaja, da bodo novi delničarji uresničili zadostno stopnjo donosa
iz novih delnic, vplačanih s stvarnim vložkom, in 
3.    
če se po načrtu finančnega prestrukturiranja,
ki ga vključuje sporazum o finančnem prestrukturiranju, izvede tudi poslovno
prestrukturiranje tudi: če se to prestrukturiranje izvede po postopku in v
skladu s pogoji, določenimi v zakonu, ki ureja pomoči za reševanje in
prestrukturiranje gospodarskih družb v težavah. 
(9) Republika Slovenija, lokalna skupnost
ali druga enota sektorja države lahko privoli v sklenitev sporazuma o finančnem
prestrukturiranju, po katerem se njene terjatve iz 1. točke šestega odstavka
tega člena prestrukturirajo v skladu s 1. točko sedmega odstavka tega člena: 
1.    
če so izpolnjeni pogoji iz 2. in 3. točke
osmega odstavka tega člena, 
2.    
če so v načrtu finančnega prestrukturiranja
izkazani finančni viri, potrebni za poslovanje dolžnika najmanj v obdobju
naslednjih treh let, in 
3.    
v skladu s predpisi, ki urejajo njeno
poslovanje.
44.d člen
(razlog za začetek postopka preventivnega
prestrukturiranja)
(1) Postopek preventivnega
prestrukturiranja se začne, če dolžnik še ni postal insolventen in je verjetno,
da bo v obdobju enega leta postal insolventen. 
(2) Domneva se, da obstaja razlog iz prvega
odstavka tega člena, če z začetkom postopka preventivnega prestrukturiranja
soglašajo upniki, ki so imetniki finančnih terjatev do dolžnika, ki skupaj
dosegajo 30 odstotkov vsote vseh finančnih terjatev do dolžnika. 
(3) Domneva iz drugega odstavka tega člena
velja za izpodbito, če upniki, ki so imetniki finančnih terjatev do dolžnika,
ki skupaj dosegajo 30 odstotkov vsote vseh finančnih terjatev do dolžnika,
zahtevajo, da se postopek preventivnega prestrukturiranja ustavi.
44.e člen
(upniki kot stranke glavnega postopka
preventivnega prestrukturiranja)
Stranka glavnega postopka preventivnega
prestrukturiranja je vsak upnik, ki je imetnik finančne terjatve do dolžnika,
navedene v osnovnem seznamu finančnih terjatev do dolžnika iz 1. točke drugega
odstavka 44.h člena tega zakona.
Pododdelek 2.3.2: Predhodni postopek
preventivnega prestrukturiranja
44.f člen
(upravičeni predlagatelj)
(1) O začetku postopka preventivnega
prestrukturiranja odloča sodišče na predlog upravičenega predlagatelja. 
(2) Predlog za začetek postopka
preventivnega prestrukturiranja je upravičen vložiti dolžnik.
44.g člen
(procesne ovire za vodenje postopka
preventivnega prestrukturiranja)
(1) Predlog za začetek postopka preventivnega
prestrukturiranja ni dovoljen: 
1.    
če je vložen pred potekom dveh let od dneva, ko
je bil nad dolžnikom pravnomočno končan prejšnji postopek preventivnega
prestrukturiranja, 
2.    
če je bil nad dolžnikom uveden postopek
prisilne poravnave, ki še ni pravnomočno končan, 
3.    
če je vložen pred potekom dveh let od dneva, ko
je dolžnik izpolnil vse obveznosti iz prejšnje pravnomočno potrjene prisilne
poravnave, ali 
4.    
če je bil nad dolžnikom začet stečajni
postopek. 
(2) Ne glede na 1. ali 3. točko prvega
odstavka tega člena je predlog za začetek postopka preventivnega
prestrukturiranja dovoljen, če z začetkom soglašajo upniki, ki so skupno
imetniki najmanj 75 odstotkov vsote vseh finančnih terjatev do dolžnika.
44.h člen
(predlog za začetek postopka preventivnega
prestrukturiranja)
(1) Predlog za začetek postopka
preventivnega prestrukturiranja mora vsebovati: 
1.    
identifikacijske podatke o dolžniku, 
2.    
opis okoliščin, iz katerih izhaja, da je
verjetno, da bo dolžnik v obdobju enega leta postal insolventen, in 
3.    
zahtevek, da sodišče začne postopek
preventivnega prestrukturiranja. 
(2) Predlogu za začetek postopka
preventivnega prestrukturiranja je treba priložiti: 
1.    
seznam vseh finančnih terjatev do dolžnika po
stanju ob koncu zadnjega koledarskega trimesečja pred vložitvijo predloga za
začetek postopka preventivnega prestrukturiranja (v nadaljnjem besedilu:
osnovni seznam finančnih terjatev), 
2.    
revizorjevo poročilo o pregledu osnovnega
seznama finančnih terjatev, v katerem je revizor dal revizijsko mnenje brez
pridržkov, 
3.    
notarsko overjene izjave o soglasju z začetkom
postopka preventivnega prestrukturiranja upnikov, ki so imetniki najmanj
naslednjega deleža vsote vseh finančnih terjatev do dolžnika, vključenih v
osnovni seznam finančnih terjatev: 
- 
v primeru iz drugega odstavka 44.g člena tega
zakona: 75 odstotkov, 
- 
v drugih primerih: 30 odstotkov. 
(3) Osnovni seznam finančnih terjatev mora
za vsako terjatev vsebovati: 
1.    
identifikacijske podatke o upniku, 
2.    
pravni temelj nastanka terjatve, 
3.    
skupni znesek terjatve (glavnico s
kapitaliziranimi obrestmi) po stanju ob koncu zadnjega koledarskega trimesečja
pred vložitvijo predloga za začetek postopka preventivnega prestrukturiranja, 
4.    
podatek, ali je terjatev zavarovana ali
nezavarovana, 
5.    
če je terjatev zavarovana, podatke o premoženju,
ki je predmet ločitvene pravice. 
(4) Osnovni seznam finančnih terjatev mora
vsebovati tudi: 
1.    
naslednje vsote: 
- 
vsoto vseh navadnih finančnih terjatev, 
- 
vsoto vseh zavarovanih finančnih terjatev in 
- 
vsoto vseh finančnih terjatev kot seštevek vsot
iz prejšnjih alinej, 
2.    
za vsakega upnika: 
- 
skupni znesek navadnih finančnih terjatev,
katerih imetnik je, in delež teh terjatev v vsoti vseh navadnih finančnih
terjatev, 
- 
skupni znesek zavarovanih finančnih terjatev,
katerih imetnik je, in delež teh terjatev v vsoti vseh zavarovanih finančnih
terjatev in 
- 
skupni znesek vseh finančnih terjatev, katerih
imetnik je, in delež teh terjatev v vsoti vseh finančnih terjatev. 
(5) Predlagatelj mora ob vložitvi predloga
za začetek postopka preventivnega prestrukturiranja založiti predujem za
stroške postopka preventivnega prestrukturiranja, ki je enak znesku pavšalnega
nadomestila za objave iz petega odstavka 122. člena tega zakona.
44.i člen
(sklep o dopolnitvi nepopolnega predloga
za začetek postopka preventivnega prestrukturiranja)
(1) Če vsebina predloga za začetek postopka
preventivnega prestrukturiranja ni v skladu s prvim odstavkom 44.h člena tega
zakona, če mu niso priložene priloge iz drugega odstavka 44.h člena tega
zakona, če vsebina osnovnega seznama preizkušenih terjatev ni v skladu s
tretjim ali četrtim odstavkom 44.h člena tega zakona ali če predlagatelj ne
založi predujma iz petega odstavka 44.h člena tega zakona, sodišče
predlagatelju s sklepom o dopolnitvi naloži, da v 15 dneh po prejemu sklepa o
dopolnitvi ustrezno dopolni nepopoln predlog za začetek postopka preventivnega
prestrukturiranja. 
(2) Sklep o dopolnitvi mora sodišče izdati
v osmih dneh po vložitvi predloga za začetek postopka preventivnega
prestrukturiranja. 
(3) Roka za dopolnitev nepopolnega predloga
za začetek postopka preventivnega prestrukturiranja iz prvega odstavka tega
člena ni dovoljeno podaljšati. 
(4) Če predlagatelj v roku iz prvega
odstavka tega člena ne dopolni nepopolnega predloga za začetek postopka
preventivnega prestrukturiranja tako, kot mu je bilo naloženo s sklepom o
dopolnitvi, mora sodišče v osmih dneh po poteku tega roka zavreči predlog za
začetek postopka preventivnega prestrukturiranja.
44.j člen
(odločanje o predlogu za začetek postopka
preventivnega prestrukturiranja)
(1) Sodišče odloči o predlogu za začetek
postopka preventivnega prestrukturiranja zunaj naroka. 
(2) Sodišče izda sklep, s katerim odloči,
da se začne postopek preventivnega prestrukturiranja (v nadaljnjem besedilu:
sklep o začetku postopka preventivnega prestrukturiranja): 
1.    
če je predlog vložil upravičeni predlagatelj iz
drugega odstavka 44.f člena tega zakona, 
2.    
če ne obstajajo procesne ovire iz prvega
odstavka 44.g člena tega zakona, 
3.    
če je vsebina predloga v skladu s prvim
odstavkom 44.h člena tega zakona, 
4.    
če so predlogu priložene priloge iz drugega
odstavka 44.h člena tega zakona in 
5.    
če je vsebina osnovnega seznama preizkušenih
terjatev v skladu s tretjim in četrtim odstavkom 44.h člena tega zakona. 
(3) Izrek sklepa o začetku postopka
preventivnega prestrukturiranja mora vsebovati: 
1.    
identifikacijske podatke o dolžniku, 
2.    
odločitev sodišča o začetku postopka
preventivnega prestrukturiranja in 
3.    
ugotovitev sodišča, da začetek postopka
preventivnega prestrukturiranja učinkuje samo za finančne terjatve, vsebovane v
osnovnem seznamu finančnih terjatev. 
(4) Sodišče zavrže predlog za začetek
postopka preventivnega prestrukturiranja: 
1.    
če predloga ni vložil upravičeni predlagatelj
iz drugega odstavka 44.f člena tega zakona ali 
2.    
če obstajajo procesne ovire iz prvega odstavka
44.g člena tega zakona. 
(5) Sodišče mora sklep o začetku postopka
preventivnega prestrukturiranja objaviti isti dan, kot ga je izdalo. 
(6) Sodišče mora odločiti o predlogu za
začetek postopka preventivnega prestrukturiranja v osmih dneh. 
(7) Rok iz šestega odstavka tega člena
teče: 
1.    
če je sodišče izdalo sklep o dopolnitvi: od
poteka roka iz prvega odstavka 44.i člena tega zakona, 
2.    
v drugih primerih: od prejema predloga za
začetek postopka preventivnega prestrukturiranja.
44.k člen
(vpliv uvedbe postopka preventivnega
prestrukturiranja na postopek prisilne poravnave in stečajni postopek)
(1) Pravne posledice uvedbe postopka
preventivnega prestrukturiranja, določene v tem členu, nastanejo z začetkom
naslednjega dne po vložitvi predloga za začetek postopka preventivnega
prestrukturiranja in trajajo do pravnomočnega končanja tega postopka. 
(2) Po uvedbi postopka preventivnega
prestrukturiranja nad dolžnikom ni dovoljeno predlagati začetka postopka
prisilne poravnave, če ni v sedmem odstavku 44.u člena tega zakona določeno
drugače. 
(3) Če je upnik pred uvedbo postopka
preventivnega prestrukturiranja vložil predlog za začetek stečajnega postopka,
o katerem sodišče do uvedbe postopka preventivnega prestrukturiranja še ni
odločilo, ali če je upnik tak predlog vložil po uvedbi in pred koncem postopka
preventivnega prestrukturiranja, sodišče prekine postopek odločanja o upnikovem
predlogu za začetek stečajnega postopka do konca postopka preventivnega
prestrukturiranja. 
(4) Če je sodišče v predhodnem stečajnem
postopku nad dolžnikom odložilo odločanje o upnikovem predlogu za začetek
stečajnega postopka v skladu z 237. členom tega zakona, lahko dolžnik opraviči
zahtevo za odložitev odločanja v skladu s prvim odstavkom 238. člena tega
zakona tudi tako, da vloži predlog za začetek postopka preventivnega
prestrukturiranja. V tem primeru ravna sodišče po tretjem odstavku tega člena. 
(5) Sodišče zavrže upnikov predlog za
začetek stečajnega postopka iz tretjega oziroma četrtega odstavka tega člena: 
1.    
če je pravnomočno potrjen sporazum o finančnem
prestrukturiranju ali 
2.    
če je pravnomočno potrjena prisilna poravnava v
postopku, začetem po sedmem odstavku 44.u člena tega zakona. 
(6) Če je postopek preventivnega
prestrukturiranja ustavljen po šestem odstavku 44.u člena tega zakona, ne da bi
bil hkrati začet postopek prisilne poravnave po sedmem odstavku ali stečajni
postopek po desetem odstavku 44.u člena tega zakona, sodišče nadaljuje postopek
o upnikovem predlogu za začetek stečajnega postopka iz tretjega oziroma četrtega
odstavka tega člena. 
(7) Če sodišče nadaljuje postopek odločanja
o upnikovem predlogu za začetek stečajnega postopka po šestem odstavku tega
člena, do pravnomočne odločitve o tem predlogu ni dovoljeno ponovno predlagati
začetka postopka preventivnega prestrukturiranja ali postopka prisilne
poravnave. 
(8) Če je upnik pred uvedbo postopka
preventivnega prestrukturiranja vložil predlog za začetek stečajnega postopka
na podlagi domneve o insolventnosti iz četrtega odstavka 14. člena tega zakona,
sodišče ne glede na tretji odstavek tega člena, prekine postopek odločanja o
začetku postopka preventivnega prestrukturiranja do pravnomočne odločitve o
začetku stečajnega postopka. Če v tem primeru pravnomočno odloči o začetku
stečajnega postopka, zavrže predlog za začetek postopka preventivnega
prestrukturiranja.
Pododdelek 2.3.3: Pravne posledice začetka
postopka preventivnega prestrukturiranja
44.l člen
(nastanek in trajanje pravnih posledic
postopka preventivnega prestrukturiranja)
(1) Pravne posledice začetka postopka
preventivnega prestrukturiranja nastanejo z začetkom dneva, ko je bil objavljen
sklep o začetku postopka preventivnega prestrukturiranja. 
(2) Pravne posledice začetka postopka
preventivnega prestrukturiranja trajajo do pravnomočnosti sklepa o končanju
postopka preventivnega prestrukturiranja. 
(3) Pravne posledice začetka postopka
preventivnega prestrukturiranja nastanejo samo za finančne terjatve, vključene
v osnovni seznam finančnih terjatev. 
(4) Za pravne posledice postopka
preventivnega finančnega prestrukturiranja se smiselno uporabljata prvi in
četrti odstavek 164.a člena tega zakona. 
(5) Niti začetek postopka preventivnega
prestrukturiranja niti potrditev sporazuma o finančnem prestrukturiranju ne
učinkujeta za finančno zavarovanje po zakonu, ki ureja finančna zavarovanja, in
terjatev, zavarovano s takim zavarovanjem, razen, če imetnik tega zavarovanja
privoli v sklenitev sporazuma o finančnem prestrukturiranju.
44.m člen
(vpliv začetka postopka preventivnega
prestrukturiranja na izvršilne postopke in postopke zavarovanja)
(1) Po začetku postopka preventivnega
prestrukturiranja proti dolžniku ni dovoljeno izdati sklepa o izvršbi ali
zavarovanju za izterjavo ali zavarovanje terjatve iz tretjega odstavka 44.l
člena tega zakona. 
(2) Postopek izvršbe ali zavarovanja, ki je
bil začet proti dolžniku za izterjavo ali zavarovanje terjatve iz tretjega
odstavka 44.l člena tega zakona pred začetkom postopka preventivnega
prestrukturiranja, se prekine z začetkom postopka preventivnega prestrukturiranja.
(3) O prekinitvi postopka izvršbe ali
zavarovanja iz drugega odstavka tega člena odloči izvršilno sodišče na predlog
dolžnika. Predlogu mora dolžnik priložiti: 
1.    
sklep o začetku postopka preventivnega
prestrukturiranja in 
2.    
potrdilo sodišča, ki vodi postopek
preventivnega prestrukturiranja, da je terjatev, ki je predmet postopka izvršbe
ali zavarovanja, vsebovana v osnovnem seznamu finančnih terjatev.
44.n člen
(zadržanje zastaranja in dospelosti
terjatev)
(1) V obdobju trajanja pravnih posledic
postopka preventivnega prestrukturiranja zastaranje terjatev iz tretjega
odstavka 44.l člena tega zakona ne teče. 
(2) V obdobju trajanja pravnih posledic
postopka preventivnega prestrukturiranja velja, da dolžnik ni v zamudi s
plačilom glavnice terjatev iz tretjega odstavka 44.l člena tega zakona.
Pododdelek 2.3.4: Glavni postopek
preventivnega prestrukturiranja
44.o člen
(pogoji za uveljavitev sporazuma o
finančnem prestrukturiranju)
(1) Sporazum o finančnem prestrukturiranju
začne veljati, ko izrečejo privolitev v njegovo sklenitev: 
1.    
dolžnik, 
2.    
upniki, katerih skupni znesek navadnih
finančnih terjatev, vključenih v osnovni seznam finančnih terjatev, je najmanj
75 odstotkov vsote vseh navadnih finančnih terjatev, vključenih v ta seznam, in
3.    
če sporazum učinkuje tudi za zavarovane
finančne terjatve: upniki, katerih skupni znesek zavarovanih finančnih
terjatev, vključenih v osnovni seznam finančnih terjatev, je najmanj 75
odstotkov vsote vseh zavarovanih finančnih terjatev, vključenih v ta seznam. 
(2) Če sporazum o finančnem
prestrukturiranju kot dodaten pogoj za njegovo uveljavitev določa enega ali več
od teh pogojev: 
1.    
soglasje vseh upnikov, ki so imetniki
zavarovanih finančnih terjatev do dolžnika oziroma 
2.    
soglasje določenih upnikov, ki so imetniki
poslovnih terjatev do dolžnika, oziroma 
3.    
izvedbo spremembe osnovnega kapitala dolžnika,
ki vključuje povečanje osnovnega kapitala s stvarnimi vložki, katerih predmet
so terjatve upnikov do dolžnika, 
začne sporazum veljati, ko
se izpolnijo tudi ti dodatni pogoji. 
(3) V primeru iz 3. točke drugega odstavka
tega člena 
1.    
se za spremembo osnovnega kapitala smiselno
uporabljajo 187. do 191. člen, tretji odstavek 192. člena, 193. člen, 2. točka
194. člena, prvi do peti odstavek 195. člena, 196. člen in 199. člen tega
zakona; 
2.    
mora vpis in vplačilo novih delnic pregledati
revizor; za revizorjevo poročilo se smiselno uporablja 197. člen tega zakona. 
(4) Sporazum o finančnem prestrukturiranju
in pogoje za njegovo uveljavitev mora pregledati revizor. 
(5) O pregledu iz četrtega odstavka tega
člena mora revizor pripraviti poročilo (v nadaljnjem besedilu: revizorjevo
poročilo o pregledu sporazuma o finančnem prestrukturiranju) v skladu z
ustreznim mednarodnim standardom o poslih dajanja zagotovil, ki mora vsebovati:
1.    
uvod, v katerem je naveden sporazum o finančnem
prestrukturiranju, ki je predmet pregleda, 
2.    
opis namena in obsega pregleda, 
3.    
revizorjevo mnenje, v katerem mora biti jasno
navedeno: 
- 
ali je sporazum v skladu s četrtim in petim
odstavkom 44.c člena tega zakona in 
- 
ali so izpolnjeni pogoji za uveljavitev
sporazuma iz prvega in drugega odstavka tega člena. 
(6) Z mnenjem brez pridržka revizor
presodi: 
1.    
da je sporazum o finančnem prestrukturiranju v
skladu s četrtim in petim odstavkom 44.c člena tega zakona in 
2.    
da so izpolnjeni pogoji za uveljavitev
sporazuma o finančnem prestrukturiranju iz prvega in drugega odstavka tega
člena. 
(7) Pri izračunu deležev iz 2. in 3. točke
prvega odstavka tega člena se ne upoštevajo finančne terjatve upnikov, ki imajo
v razmerju do dolžnika položaj povezane družbe po 527. členu ZGD-1 ali položaj
ožje povezane osebe, in finančne terjatve iz šestega odstavka 44.c člena tega
zakona.
44.p člen
(sklenitev sporazuma o finančnem
prestrukturiranju in notarska hramba)
(1) Dolžnik in upniki izrečejo soglasje za
sklenitev sporazuma o finančnem prestrukturiranju tako, da podpišejo isti izvod
listine z zapisom besedila tega sporazuma. Ta listina je edini izvirnik
sporazuma. 
(2) Podpisi zastopnikov podpisnikov
sporazuma o finančnem prestrukturiranju morajo biti notarsko overjeni. 
(3) Ko sporazum o finančnem
prestrukturiranju podpišejo vsi, ki z njim soglašajo, mora dolžnik izvirnik
tega sporazuma izročiti v hrambo notarju (v nadaljnjem besedilu: notarska
hramba izvirnika sporazuma o finančnem prestrukturiranju). Za to hrambo se
uporabljajo pravila zakona, ki ureja notarsko hrambo listin, če ni v četrtem in
petem odstavku tega člena določeno drugače. 
(4) Zapisnik o notarski hrambi izvirnika
sporazuma o finančnem prestrukturiranju mora poleg podatkov, ki jih mora vsebovati
vsak zapisnik o notarski hrambi listine, vsebovati tudi opravilno številko
zadeve, pod katero teče postopek preventivnega prestrukturiranja, v katerem je
bil sklenjen ta sporazum. 
(5) Notar trajno hrani izvirnik sporazuma o
finančnem prestrukturiranju. Notar mora izročiti notarsko overjeni prepis tega
sporazuma vsakemu podpisniku in vsakemu upniku, katerega terjatev je vključena
v osnovni seznam finančnih terjatev, tudi če ni podpisnik tega sporazuma.
44.r člen
(zahteva za potrditev sporazuma o finančnem
prestrukturiranju)
(1) Dolžnik mora vložiti zahtevo za
potrditev sporazuma o finančnem prestrukturiranju v naslednjih rokih, ki tečejo
od začetka postopka preventivnega prestrukturiranja: 
1.    
če je dolžnik majhna ali srednja družba: v treh mesecih,
2.    
če je dolžnik velika družba: v petih mesecih. 
(2) Zahtevi za potrditev sporazuma o
finančnem prestrukturiranju mora dolžnik priložiti: 
1.    
notarsko overjeni prepis izvirnika sporazuma o
finančnem prestrukturiranju iz prvega odstavka 44.p člena tega zakona, 
2.    
odpravek zapisnika o notarski hrambi izvirnika
sporazuma o finančnem prestrukturiranju iz četrtega odstavka 44.p člena tega
zakona, 
3.    
revizorjevo poročilo o pregledu sporazuma o
finančnem prestrukturiranju iz petega odstavka 44.o člena tega zakona, v
katerem je revizor dal revizijsko mnenje brez pridržkov. 
(3) Sodišče na zahtevo dolžnika, vloženo
pred potekom roka iz prvega odstavka tega člena, podaljša rok za vložitev
zahteve za potrditev sporazuma o finančnem prestrukturiranju iz prvega odstavka
tega člena, če s takim podaljšanjem soglašajo upniki, ki so imetniki najmanj
naslednjega deleža vsote vseh finančnih terjatev, vključenih v osnovni seznam
finančnih terjatev: 
1.    
v primeru iz drugega odstavka 44.g člena tega
zakona: 75 odstotkov, 
2.    
v drugih primerih: 30 odstotkov. 
(4) Sodišče v primeru iz tretjega odstavka
tega člena rok podaljša za naslednje obdobje: 
1.    
če je dolžnik majhna ali srednja družba: za dva meseca, 
2.    
če je dolžnik velika družba: za tri mesece. 
(5) Dolžnik mora zahtevi iz tretjega
odstavka tega člena priložiti notarsko overjene izjave o soglasju s
podaljšanjem roka upnikov iz tretjega odstavka tega člena. 
(6) Dodatni rok iz četrtega odstavka tega
člena teče od poteka roka iz prvega odstavka tega člena. 
(7) Roka za vložitev zahteve za potrditev sporazuma
o finančnem prestrukturiranju, ki je bil podaljšan po četrtem odstavku tega
člena, ni dovoljeno znova podaljšati.
44.s člen
(sklep o dopolnitvi nepopolne zahteve za
potrditev sporazuma o finančnem prestrukturiranju)
(1) Če zahtevi za potrditev sporazuma o
finančnem prestrukturiranju niso priložene priloge iz drugega odstavka 44.r
člena tega zakona, sodišče dolžniku s sklepom o dopolnitvi naloži, da v osmih
dneh po prejemu sklepa ustrezno dopolni nepopolno zahtevo za potrditev
sporazuma o finančnem prestrukturiranju. 
(2) Sklep o dopolnitvi mora sodišče izdati
v osmih dneh po vložitvi zahteve za potrditev sporazuma o finančnem
prestrukturiranju. 
(3) Roka za dopolnitev nepopolne zahteve za
potrditev sporazuma o finančnem prestrukturiranju ni dovoljeno podaljšati.
44.t člen
(odločanje o zahtevi za potrditev
sporazuma o finančnem prestrukturiranju)
(1) Sodišče odloči o zahtevi za potrditev
sporazuma o finančnem prestrukturiranju zunaj naroka. 
(2) Sodišče izda sklep, s katerim potrdi
sporazum o finančnem prestrukturiranju (v nadaljnjem besedilu: sklep o
potrditvi sporazuma o finančnem prestrukturiranju): 
1.    
če je bila zahteva za potrditev sporazuma o
finančnem prestrukturiranju vložena v roku iz prvega odstavka 44.r člena tega zakona, 
2.    
če so zahtevi za potrditev sporazuma o
finančnem prestrukturiranju priložene listine iz drugega odstavka 44.r člena
tega zakona, iz katerih izhaja, da so izpolnjeni pogoji za uveljavitev
sporazuma o finančnem prestrukturiranju iz prvega in drugega odstavka 44.o
člena tega zakona. 
(3) Sodišče s sklepom o potrditvi sporazuma
o finančnem prestrukturiranju: 
1.    
odloči, da se potrdi sporazum o finančnem
prestrukturiranju, 
2.    
ugotovi, da potrjeni sporazum o finančnem
prestrukturiranju, učinkuje: 
- 
za terjatve vseh upnikov, ki so soglašali s
sklenitvijo sporazuma, 
- 
za navadne finančne terjatve, navedene v
osnovnem seznamu finančnih terjatev, tistih upnikov, ki niso soglašali s
sklenitvijo sporazuma, in 
- 
za zavarovane finančne terjatve, navedene v
osnovnem seznamu finančnih terjatev, tistih upnikov, ki niso soglašali s
sklenitvijo sporazuma, 
3.    
pouči upnike o notarski hrambi izvirnika
sporazuma o finančnem prestrukturiranju tako: 
- 
da navede podatke o notarju, ki ga hrani, in
opravilni številki zadeve, pod katero notar hrani ta sporazum, ter 
- 
da pouk, da lahko vsak upnik od notarja zahteva
notarsko overjeni prepis tega sporazuma. 
(4) Sodišče zavrže zahtevo za potrditev
sporazuma o finančnem prestrukturiranju: 
1.    
če je zahteva vložena po poteku roka iz prvega
odstavka 44.r člena tega zakona oziroma roka, ki je bil podaljšan v skladu s
tretjim odstavkom 44.r člena tega zakona, ali 
2.    
če dolžnik v roku iz prvega odstavka 44.s člena
tega zakona nepopolne zahteve za potrditev sporazuma o finančnem
prestrukturiranju ne dopolni tako, kot mu je s sklepom o dopolnitvi naložilo
sodišče. 
(5) Sodišče mora odločiti o zahtevi za
potrditev sporazuma o finančnem prestrukturiranju v osmih dneh. 
(6) Rok iz petega odstavka tega člena teče:
1.    
če je sodišče izdalo sklep o dopolnitvi: od
poteka roka iz prvega odstavka 44.s člena tega zakona, 
2.    
v drugih primerih: od prejema zahteve za
potrditev sporazuma o finančnem prestrukturiranju.
(7) Sodišče mora sklep o potrditvi
sporazuma o finančnem prestrukturiranju objaviti v treh delovnih dneh po
njegovi izdaji.
44.u člen
(ustavitev postopka preventivnega
prestrukturiranja)
(1) Razlogi za ustavitev postopka
preventivnega prestrukturiranja so: 
1.    
če sodišče zavrže zahtevo za potrditev
sporazuma o finančnem prestrukturiranju po četrtem odstavku 44.t člena tega
zakona, 
2.    
če dolžnik do poteka roka iz prvega odstavka
44.r člena tega zakona oziroma roka, ki je bil podaljšan po tretjem odstavku
44.r člena tega zakona, ne vloži zahteve za potrditev, 
3.    
če ustavitev zahtevajo upniki, katerih skupni
znesek finančnih terjatev, vključenih v osnovni seznam finančnih terjatev, je
najmanj 30 odstotkov vsote vseh finančnih terjatev, vključenih v ta seznam, 
4.    
če ustavitev zahteva dolžnik pred vložitvijo
popolne zahteve za potrditev sporazuma o finančnem prestrukturiranju, 
5.    
če dolžnik za več kot 15 dni zamuja s plačilom
plač delavcem do višine minimalne plače ali s plačilom davkov in prispevkov, ki
jih mora izplačevalec obračunati ali plačati hkrati s plačilom plač delavcev. 
(2) Zahtevi iz 3. točke prvega odstavka
tega člena morajo biti priložene notarsko overjene izjave vseh upnikov, ki
zahtevajo ustavitev postopka. 
(3) Če nastane razlog za ustavitev postopka
preventivnega prestrukturiranja iz 1. do 4. točke prvega odstavka tega člena,
sodišče izda sklep, s katerim: 
1.    
ugotovi, da je nastal razlog za ustavitev
postopka preventivnega prestrukturiranja in 
2.    
pouči dolžnika in upnike o tem, da bo sodišče
ustavilo postopek preventivnega prestrukturiranja in bodo prenehale pravne
posledice začetka tega postopka, če v enem mesecu od objave sklepa ne bodo
vložili predloga za začetek postopka prisilne poravnave. 
(4) Sodišče mora sklep iz tretjega odstavka
tega člena izdati v osmih dneh od dneva, ko je nastal razlog za ustavitev
postopka iz prvega odstavka tega člena. 
(5) Proti sklepu iz tretjega odstavka tega
člena ni posebne pritožbe. Sklep je dovoljeno izpodbijati s pritožbo proti
sklepu, s katerim sodišče ustavi postopek preventivnega prestrukturiranja. 
(6) Sodišče ustavi postopek preventivnega
prestrukturiranja po poteku enega meseca od objave sklepa iz tretjega odstavka
tega člena. 
(7) Če v enem mesecu po objavi sklepa iz
tretjega odstavka tega člena dolžnik vloži predlog za začetek postopka prisilne
poravnave ali če tak predlog v skladu z 221.j členom tega zakona vložijo
upniki, sodišče odloči o ustavitvi postopka preventivnega prestrukturiranja s
sklepom, s katerim odloči o predlogu za začetek prisilne poravnave v skladu s
153. členom tega zakona. 
(8) Zahtevo za ustavitev postopka
finančnega prestrukturiranja zaradi razloga iz 5. točke prvega odstavka tega člena
lahko poleg vsakega upnika, ki je stranka postopka, vloži tudi vsak delavec
dolžnika. Za odločanje o tej zahtevi se smiselno uporabljajo 176. člen, prvi,
drugi, četrti in peti odstavek 177. člena in 178. člen tega zakona, če ni v
devetem ali desetem odstavku tega člena drugače določeno. 
(9) Sodišče mora po uradni dolžnosti v
osmih dneh po prejemu zahteve iz osmega odstavka tega člena od pristojnega
davčnega organa in drugih pristojnih oseb pridobiti podatke o plačilu plač
delavcem ter davkov in prispevkov, ki jih mora izplačevalec obračunati ali
plačati hkrati s plačilom plač delavcev. 
(10) Če sodišče presodi, da obstaja razlog
iz 5. točke prvega odstavka tega člena, ustavi postopek preventivnega
finančnega prestrukturiranja in izda sklep o začetku stečajnega postopka.
44.v člen
(pravni učinki potrditve sporazuma o
finančnem prestrukturiranju)
(1) Sporazum o finančnem prestrukturiranju
začne učinkovati s pravnomočnostjo sklepa o potrditvi tega sporazuma. 
(2) Sporazum o finančnem prestrukturiranju
učinkuje za terjatve vseh upnikov, ki so soglašali s sklenitvijo sporazuma, na
način in v obsegu, določenem v sporazumu. Proti tem upnikom učinkujejo tudi
druge obveznosti, ki so jih prevzeli s sklenitvijo sporazuma. 
(3) Zmanjšanje oziroma odložitev dospelosti
navadnih finančnih terjatev iz osnovnega seznama finančnih terjatev, določeno v
sporazumu o finančnem prestrukturiranju, učinkuje tudi za imetnike teh
terjatev, ki niso soglašali s sklenitvijo sporazuma, če ni v šestem in sedmem
odstavku 44.c člena tega zakona drugače določeno. 
(4) Odložitev dospelosti zavarovanih
finančnih terjatev iz osnovnega seznama finančnih terjatev oziroma sprememba
obrestnih mer, po katerih se obrestuje glavnica teh terjatev, določena v
sporazumu o finančnem prestrukturiranju, učinkuje tudi za imetnike teh
terjatev, ki niso soglašali s sklenitvijo sporazuma, če ni v šestem in sedmem
odstavku 44.c člena tega zakona drugače določeno. 
(5) Pravice upnikov v razmerju do dolžnika,
določene v sporazumu o finančnem prestrukturiranju, učinkujejo tudi v korist
upnikov iz tretjega in četrtega odstavka tega člena. 
(6) Za druge pravne učinke pravnomočno
potrjenega sporazuma o finančnem prestrukturiranju na terjatve iz drugega do
četrtega odstavka tega člena se smiselno uporabljajo 214., 214.a, 215., 216. in
217. člen tega zakona.
44.z člen
(posebna prednost pri plačilu finančnih
terjatev, ki nastanejo med postopkom preventivnega prestrukturiranja, in
izključitev izpodbojnosti)
(1) Če sodišče v postopku odločanja o
upnikovem predlogu za začetek stečajnega postopka, ki ga nadaljuje v skladu s
šestim odstavkom 44.k člena tega zakona, izda sklep o začetku stečajnega
postopka nad dolžnikom, se za finančne terjatve, ki so nastale od začetka
postopka preventivnega prestrukturiranja do začetka stečajnega postopka,
smiselno uporablja drugi odstavek 289. člena tega zakona. 
(2) V postopku prisilne poravnave, ki se
začne po sedmem odstavku 44.u člena tega zakona, se finančne terjatve, ki so
nastale od začetka postopka preventivnega prestrukturiranja do začetka postopka
prisilne poravnave, obravnavajo kot prednostne terjatve in zanje potrjena
prisilna poravnava ne učinkuje. 
(3) Če sodišče v postopku prisilne
poravnave, ki se začne po sedmem odstavku 44.u člena tega zakona, izda sklep o
začetku stečajnega postopka, se za finančne terjatve, ki so nastale od začetka
postopka preventivnega prestrukturiranja do začetka stečajnega postopka,
smiselno uporablja drugi odstavek 289. člena tega zakona. 
(4) Ne glede na 271. člen tega zakona v
morebitnem poznejšem stečajnem postopku nad dolžnikom ni mogoče izpodbijati
pravnih dejanj, ki jih je opravil dolžnik zaradi plačila terjatev upnikov ali
izpolnitve drugih obveznosti v skladu s potrjenim sporazumom o finančnem
prestrukturiranju.
3. poglavje: SKUPNA PRAVILA O POSTOPKIH ZARADI
INSOLVENTNOSTI
Oddelek 3.1: Temeljna pravila o
postopkih zaradi insolventnosti
45. člen
(uporaba 3. poglavja)
3. poglavje tega zakona se uporablja za vse
postopke zaradi insolventnosti, razen če zakon določa, da se posamezna določba
uporablja samo za posamezno vrsto postopka.
46. člen
(načelo enakega obravnavanja upnikov)
V postopku zaradi insolventnosti je treba
vse upnike, ki so v razmerju do insolventnega dolžnika v enakem položaju,
obravnavati enako.
47. člen
(načelo zagotavljanja najboljših pogojev
za plačilo upnikov)
Postopek zaradi insolventnosti je treba
voditi tako, da se zagotovijo najugodnejši pogoji glede višine plačila in rokov
za plačilo terjatev upnikov.
48. člen
(načelo hitrosti postopka)
(1) Sodišče mora svoja procesna dejanja v
postopku zaradi insolventnosti izvajati v rokih, določenih s tem zakonom, in si
z izvajanjem svojih pristojnosti nadzora nad upraviteljem oziroma upraviteljico
(v nadaljnjem besedilu: upravitelj) prizadevati, da upravitelj vsa dejanja v
postopku zaradi insolventnosti opravi v rokih, določenih v tem zakonu.
(2) Sodišča in drugi državni organi morajo
prednostno obravnavati zadeve, v katerih je kot stranka postopka udeležen
stečajni dolžnik ali katerih izid vpliva na potek stečajnega postopka.
(3) V pravdnih postopkih izpodbijanja
pravnih dejanj stečajnega dolžnika iz pododdelka 5.3.4. tega zakona in pravdnih
postopkih v zvezi s preizkusom terjatev ter ločitvenih in izločitvenih pravic
iz pododdelka 5.6. tega zakona mora sodišče opraviti poravnalni narok, oziroma,
če ni poravnalnega naroka, prvi narok za glavno obravnavo najpozneje v dveh
mesecih od prejema odgovora na tožbo.
48.a člen
(obvezna mediacija v postopkih zaradi
insolventnosti)
(1) Sodišče, ki vodi postopek zaradi
insolventnosti, napoti stranke postopka in upravitelja v postopek mediacije,
kadar oceni, da je to glede na okoliščine zadeve primerno za rešitev spornega
vprašanja ali interesnega nasprotja, ki izvira iz postopka zaradi
insolventnosti ali je v neposredni zvezi z njim. 
(2) Postopek mediacije se začne z izdajo
sklepa o napotitvi v mediacijo. 
(3) Če sodišče ne odloči drugače, sklep o
napotitvi v mediacijo ni ovira za nadaljevanje postopka zaradi insolventnosti. 
(4) Stranke mediacijskega postopka so se
dolžne vestno in pošteno udeleževati postopka mediacije. 
(5) Glede napotitve v mediacijo se smiselno
uporabljajo določbe drugega do šestega odstavka 19. člena Zakona o
alternativnem reševanju sodnih sporov (Uradni list RS, št. 97/09 in 40/12 –
ZUJF). 
(6) Šteje se, da je bil postopek mediacije
neuspešno zaključen, če ni bil dosežen dogovor o rešitvi spornega vprašanja ali
interesnega nasprotja v roku 30 dni od začetka postopka mediacije.
48.b člen
(sporazumna mediacija pred vložitvijo
tožbe)
(1) V primerih, ko ta zakon določa, da so
stranke glavnega postopka zaradi insolventnosti ali upravitelj v zvezi s
svojimi zahtevki upravičeni vložiti tožbo, se stranke postopka in upravitelj
lahko sporazumejo za mediacijo pred vložitvijo tožbe. 
(2) Postopek mediacije se začne z dnem, ko
stranke sklenejo pisni sporazum o reševanju spora z mediacijo. 
(3) Sporazum je treba skleniti v roku, ki
ga za vložitev tožbe določa ta zakon. V sporazumu morajo stranke določno
opredeliti spor, na katerega se nanaša mediacija. Listino o sporazumu mora
tožeča stranka priložiti tožbi. 
(4) O sklenitvi sporazuma morajo stranke
mediacijskega postopka v treh dneh od sklenitve sporazuma obvestiti sodišče, ki
vodi postopek zaradi insolventnosti. 
(5) Stranke mediacijskega postopka so se
dolžne vestno in pošteno udeleževati postopka mediacije. 
(6) Šteje se, da je bil postopek mediacije
neuspešno zaključen, če ni bil dosežen dogovor o rešitvi spora v roku 30 dni od
začetka postopka mediacije. 
(7) Med postopkom mediacije rok za vložitev
tožbe ne teče.
49. člen
(predhodni in glavni postopek zaradi
insolventnosti)
(1) Postopek zaradi insolventnosti zajema
predhodni in glavni postopek zaradi insolventnosti.
(2) Predhodni postopek zaradi
insolventnosti se začne z vložitvijo predloga za začetek postopka (v nadaljnjem
besedilu: uvedba postopka zaradi insolventnosti).
(3) V predhodnem postopku zaradi
insolventnosti sodišče odloča o pogojih za začetek postopka zaradi
insolventnosti.
(4) Glavni postopek zaradi insolventnosti
se začne s sklepom, s katerim sodišče odloči o začetku postopka zaradi insolventnosti
(v nadaljnjem besedilu: začetek postopka zaradi insolventnosti).
50. člen
(razlog za začetek postopka zaradi
insolventnosti)
Postopek zaradi insolventnosti se začne, če
dolžnik postane insolventen in so izpolnjeni drugi pogoji, ki jih za posamezno
vrsto postopka določa zakon.
Oddelek 3.2: Pristojnost in sestava
sodišča
51. člen
(stvarna pristojnost sodišča)
Za odločanje v postopku zaradi
insolventnosti je pristojno okrožno sodišče.
52. člen
(krajevna pristojnost sodišča)
(1) Za odločanje v postopku zaradi
insolventnosti nad pravno osebo ali podjetnikom je pristojno sodišče, na
območju katerega ima insolventni dolžnik svoj sedež.
(2) Za odločanje v postopku osebnega
stečaja zasebnika ali potrošnika je pristojno:
1.    
če ima dolžnik svoje stalno prebivališče na
območju Republike Slovenije: sodišče, na območju katerega ima insolventni
dolžnik svoje stalno prebivališče,
2.    
če dolžnik na območju Republike Slovenije nima
stalnega prebivališča: sodišče, na območju katerega ima insolventni dolžnik
svoje začasno prebivališče,
3.    
če dolžnik na območju Republike Slovenije nima
niti stalnega niti začasnega prebivališča:
- 
če v Republiki Sloveniji prejema plačo ali
druge stalne prejemke, sodišče, na območju katerega je sedež osebe, ki
izplačuje te prejemke,
- 
v drugih primerih sodišče, na območju katerega
je premoženje dolžnika.
(3) Za krajevno pristojnost za odločanje v
postopku stečaja zapuščine se smiselno uporablja 177. člen ZD.
(4) Za odločanje o pritožbah je v vseh
postopkih zaradi insolventnosti krajevno pristojno Višje sodišče v Ljubljani.
53. člen
(sestava sodišča)
(1) V postopku zaradi insolventnosti sodi
sodnik ali sodnica (v nadaljnjem besedilu: sodnik) posameznik.
(2) Sodniški pomočnik lahko v postopku
zaradi insolventnosti samostojno opravlja ta procesna dejanja sodišča:
1.    
obvešča upravitelja o vseh zadevah, o katerih
ga mora obvestiti sodišče po tem zakonu,
2.    
izvaja objave vsebine procesnih dejanj po 122.
členu tega zakona.
(3) Samostojni sodniški pomočnik in
strokovni sodelavec lahko v stečajnem postopku samostojno odloča o vseh
vprašanjih, razen o naslednjih: 
1.    
o začetku in končanju postopka, 
2.    
o začasnih odredbah, 
3.    
o preizkusu terjatev, 
4.    
o prodaji premoženja, katerega vrednost presega
100.000 eurov, 
5.    
o razdelitvi razdelitvene mase in 
6.    
o vprašanjih v postopku odpusta obveznosti. 
(4) Proti sklepu samostojnega sodniškega
pomočnika in strokovnega sodelavca je dovoljen ugovor. 
(5) Za ugovor proti sklepu iz četrtega
odstavka tega člena se smiselno uporablja 127. člen tega zakona. 
(6) O ugovoru proti sklepu iz četrtega odstavka
tega člena odloča sodnik posameznik okrožnega sodišča, ki vodi stečajni
postopek, v katerem je bil izdan sklep, ki se izpodbija z ugovorom. 
(7) Sodnik o ugovoru proti sklepu iz
četrtega odstavka tega člena odloči: 
1.    
če je ugovor prepozen ali nedovoljen, ga
zavrže, 
2.    
če je ugovor neutemeljen, ga zavrne, 
3.    
če je ugovor utemeljen, spremeni odločitev
sodniškega pomočnika ali strokovnega sodelavca, tudi če po splošnih pravilih
pravdnega postopka obstajajo razlogi za razveljavitev izpodbijane odločitve in
vrnitev zadeve v ponovno odločanje. 
(8) Proti sklepu sodnika o ugovoru je
dovoljena pritožba. Za odločanje o tej pritožbi se ne uporablja drugi odstavek
128. člena tega zakona.
Oddelek 3.3: Stranke postopka
54. člen
(predlagatelj postopka)
Predlagatelj postopka je oseba, ki je
vložila predlog za začetek postopka zaradi insolventnosti.
55. člen
(stranke predhodnega postopka)
V predhodnem postopku zaradi insolventnosti
so procesna dejanja upravičeni opravljati:
1.    
predlagatelj postopka,
2.    
dolžnik, proti kateremu je vložen predlog za
začetek postopka, če ni njegov predlagatelj,
3.    
upnik, ki verjetno izkaže svojo terjatev do
dolžnika, proti kateremu je bil vložen predlog za začetek postopka, če prijavi
svojo udeležbo v predhodnem postopku.
56. člen
(stranke glavnega postopka)
V glavnem postopku zaradi insolventnosti so
procesna dejanja upravičeni opravljati:
1.    
vsak upnik, ki v tem postopku uveljavlja
terjatev do insolventnega dolžnika, in
2.    
insolventni dolžnik, če zakon za posamezen
postopek tako določa.
Oddelek 3.4: Upnik kot stranka glavnega
postopka ter prijava in preizkus terjatev
Pododdelek 3.4.1: Pridobitev in
prenehanje procesne legitimacije upnika
57. člen
(pridobitev procesne legitimacije upnika)
(1) Upnik pridobi upravičenje opravljati
procesna dejanja v glavnem postopku zaradi insolventnosti, če v tem postopku
prijavi svojo terjatev v roku za prijavo terjatve, določenem v 59. členu tega
zakona (v nadaljnjem besedilu: pravočasno prijavljena terjatev).
(2) Če zakon za opravljanje posameznega
procesnega dejanja poleg predpostavke iz prvega odstavka tega člena določa še
druge predpostavke (v nadaljnjem besedilu: dodatne predpostavke za procesno
dejanje), pridobi upnik upravičenje opraviti to procesno dejanje, če obstajajo
tudi dodatne predpostavke zanj.
(3) Če upnik pravočasno prijavljeno
terjatev prenese na novega upnika, novi upnik pridobi procesno legitimacijo in
procesna legitimacija prejšnjega upnika preneha, ko eden od njiju o prenosu
obvesti upravitelja in mu dokaže prenos.
58. člen
(prenehanje procesne legitimacije upnika)
Upravičenje upnika opravljati procesna
dejanja v glavnem postopku zaradi insolventnosti preneha:
1.    
če je bila njegova prijava pravnomočno zavržena
kot nepopolna glede vseh terjatev, ki se z njo uveljavljajo,
2.    
v stečajnem postopku tudi, če vse njegove
terjatve, ki jih uveljavlja v tem postopku, prenehajo, ker:
- 
je zamudil rok za izvedbo dejanj, potrebnih za
njihovo uveljavitev,
- 
je bilo s pravnomočno sodno odločbo ali odločbo
drugega državnega organa ugotovljeno, da ne obstajajo, ali
- 
so bile v celoti plačane.
Pododdelek 3.4.2: Prijava in preizkus
terjatev
59. člen
(rok za prijavo terjatve)
(1) V postopku prisilne poravnave mora
upnik prijaviti svojo terjatev do insolventnega dolžnika v enem mesecu po
objavi oklica o začetku tega postopka.
(2) V stečajnem postopku mora upnik
prijaviti svojo terjatev do insolventnega dolžnika v treh mesecih po objavi
oklica o začetku tega postopka, če ni v tretjem ali četrtem odstavku tega člena
drugače določeno.
(3) Upnik, proti kateremu je bila vložena
tožba za izpodbijanje pravnih dejanj stečajnega dolžnika, mora v enem mesecu po
dnevu, ko mu je bila vročena ta tožba, v stečajnem postopku kot pogojno
terjatev prijaviti svojo terjatev, ki bo nastala po tretjem odstavku 278. člena
tega zakona, če bo tožbenemu zahtevku pravnomočno ugodeno.
(4) Upnik, ki je stečajnemu dolžniku
prostovoljno pred vročitvijo tožbe iz tretjega odstavka tega člena vrnil
korist, pridobljeno z izpodbojnim pravnim dejanjem, mora v enem mesecu po
vračilu te koristi v stečajnem postopku prijaviti svojo terjatev, ki nastane po
tretjem odstavku 278. člena tega zakona.
(5) Upnik mora svojo terjatev za povrnitev
škode iz tretjega odstavka 248. člena ali iz petega odstavka 268. člena tega
zakona ali terjatev za plačilo razlike iz četrtega odstavka 268. člena tega
zakona prijaviti v enem mesecu po prejemu izjave stečajnega
dolžnika o uresničitvi odpovedne ali odstopne pravice.
60. člen
(vsebina prijave terjatve)
(1) Prijava terjatve v postopku zaradi
insolventnosti mora vsebovati:
1.    
določen zahtevek za priznanje terjatve v
postopku,
2.    
opis dejstev, iz katerih izhaja utemeljenost
zahtevka, in dokaze o njih.
(2) Zahtevek za priznanje terjatve mora
vsebovati:
1.    
znesek glavnice terjatve,
2.    
če upnik v postopku zaradi insolventnosti poleg
glavnice terjatve uveljavlja obresti: kapitalizirani znesek morebitnih obresti,
obračunanih za obdobje od dospelosti terjatve do začetka postopka zaradi
insolventnosti,
3.    
če upnik v postopku zaradi insolventnosti poleg
glavnice terjatve uveljavlja stroške, ki so mu nastali z uveljavljanjem terjatve
v sodnem ali drugem postopku pred začetkom postopka zaradi insolventnosti:
zneske teh stroškov,
4.    
če upnik uveljavlja terjatev kot prednostno
terjatev: določen zahtevek, da se terjatev ob razdelitvi plača kot prednostna,
5.    
če upnik uveljavlja terjatev kot pogojno
terjatev: določen opis okoliščin, nastanek katerih pomeni uresničitev odložnega
ali razveznega pogoja, s katerim je povezana terjatev.
(3) Upnik mora prijavi terjatve priložiti
morebitne listinske dokaze o dejstvih iz 2. točke prvega odstavka tega člena.
(4) Če prijava terjatve ne vsebuje opisa
dejstev in dokazov iz 2. točke prvega odstavka tega člena ali če ji niso
priloženi dokazi iz tretjega odstavka tega člena, se zanjo ne uporabljajo
pravila o nepopolnih vlogah, temveč upnika bremenijo stroški morebitnega
postopka za ugotovitev obstoja terjatve, če je bila terjatev prerekana.
(5) Če upnik s prijavo terjatve uveljavlja
obresti do začetka postopka zaradi insolventnosti in zahtevek za priznanje
terjatve ne vsebuje kapitaliziranega zneska obresti iz 2. točke drugega
odstavka tega člena:
1.    
mora upravitelj v stečajnem postopku, če je
predmet prijave prednostna terjatev, ob preizkusu te terjatve izračunati
kapitalizirani znesek obresti in ga vnesti v osnovni seznam preizkušenih
terjatev,
2.    
se v drugih primerih za prijavo terjatve ne
uporabljajo pravila o nepopolnih vlogah, temveč velja, in nasproten dokaz ni
dovoljen, da upnik v postopku ne uveljavlja obresti za obdobje od dospelosti
terjatve do začetka postopka zaradi insolventnosti.
(6) Če zahtevek za priznanje terjatve ne
vsebuje zneska stroškov iz 3. točke drugega odstavka tega člena, se za prijavo
terjatve ne uporabljajo pravila o nepopolnih vlogah, temveč velja, in nasproten
dokaz ni dovoljen, da upnik v postopku zaradi insolventnosti ne uveljavlja teh stroškov.
(7) Upnik lahko v postopku zaradi
insolventnosti z isto vlogo prijavi več svojih terjatev.
61. člen
(izjava upravitelja o prijavljenih
terjatvah; osnovni seznam preizkušenih terjatev)
(1) Upravitelj se mora v enem mesecu po
poteku roka za prijavo terjatve iz prvega ali drugega odstavka 59. člena tega
zakona o vsaki pravočasno prijavljeni terjatvi določno izreči, ali jo priznava
ali prereka.
(2) Če zaradi velikega števila pravočasno
prijavljenih terjatev upravitelj v stečajnem postopku v roku iz prvega odstavka
tega člena ne more preizkusiti vseh terjatev, sodišče na zahtevo upravitelja ta
rok podaljša, vendar največ za en mesec.
(3) Upravitelj se mora o pravočasno
prijavljenih terjatvah izreči tako, da sodišču predloži seznam (v nadaljnjem
besedilu: osnovni seznam preizkušenih terjatev).
(4) Osnovni seznam preizkušenih terjatev
mora za vsako pravočasno prijavljeno terjatev vsebovati naslednje podatke:
1.    
zaporedno številko terjatve,
2.    
identifikacijske podatke o upniku, ki je
prijavil terjatev,
3.    
znesek glavnice prijavljene terjatve,
4.    
kapitalizirani znesek obresti iz 2. točke
drugega odstavka ali iz 1. točke petega odstavka 60. člena tega zakona, znesek
stroškov iz 3. točke drugega odstavka 60. člena tega zakona ter podatke iz 4.
in 5. točke drugega odstavka 60. člena tega zakona, če so vsebovani v prijavi
terjatve,
5.    
izjavo upravitelja, ali terjatev priznava ali
prereka,
6.    
če upravitelj prereka terjatev samo delno:
prerekani znesek terjatve,
7.    
če upravitelj prereka terjatev: opis dejstev,
iz katerih izhaja, da terjatev ali prerekani del terjatve ne obstaja.
(5) Osnovni seznam preizkušenih terjatev
mora sodišče objaviti v treh delovnih dneh po prejemu seznama.
(6) Po objavi osnovnega seznama
preizkušenih terjatev upravitelj terjatev, ki jih je priznal, ne more več prerekati.
62. člen
(ugovor proti osnovnemu seznamu
preizkušenih terjatev)
(1) Upnik lahko vloži ugovor proti
osnovnemu seznamu preizkušenih terjatev:
1.    
če seznam ne vsebuje njegove pravočasno
prijavljene terjatve ali
2.    
če so podatki o tej terjatvi iz 2., 3. ali 4.
točke četrtega odstavka 61. člena tega zakona nepravilni.
(2) Ugovor proti osnovnemu seznamu
preizkušenih terjatev mora upnik vložiti v 15 dneh po objavi seznama
preizkušenih terjatev.
(3) Če upravitelj presodi, da je ugovor
upnika proti osnovnemu seznamu preizkušenih terjatev utemeljen, mora v osmih
dneh po poteku roka iz drugega odstavka tega člena sodišču predložiti popravek
osnovnega seznama preizkušenih terjatev.
(4) Popravek osnovnega seznama preizkušenih
terjatev mora vsebovati:
1.    
podatke iz četrtega odstavka 61. člena tega
zakona in
2.    
v primeru iz 2. točke prvega odstavka tega
člena tudi: opombo, da se s tem popravljajo podatki o terjatvi iz seznama
preizkušenih terjatev.
(5) Popravek osnovnega seznama preizkušenih
terjatev mora sodišče objaviti naslednji delovni dan po prejemu.
(6) Rok iz tretjega odstavka 63. člena tega
zakona za ugovor o prerekanju terjatev, ki so vsebovane v popravku osnovnega
seznama preizkušenih terjatev, začne teči z objavo popravka seznama
preizkušenih terjatev.
63. člen
(ugovor o prerekanju terjatve)
(1) Upnik lahko prereka pravočasno
prijavljeno terjatev drugega upnika.
(2) Upnik prereka pravočasno prijavljeno
terjatev z ugovorom (v nadaljnjem besedilu: ugovor o prerekanju terjatve).
(3) Ugovor o prerekanju terjatve mora upnik
vložiti v postopku prisilne poravnave v 15 dneh in v stečajnem postopku v enem
mesecu po objavi osnovnega seznama preizkušenih terjatev.
(4) Po poteku roka za vložitev ugovora o
prerekanju terjatve upnik pravočasno prijavljene terjatve drugega upnika ne more
več prerekati.
(5) Poleg podatkov, ki jih mora vsebovati
vsaka vloga, mora ugovor o prerekanju terjatve vsebovati tudi:
1.    
podatke o terjatvi iz 1. do 4. točke četrtega
odstavka 61. člena tega zakona,
2.    
izjavo upnika, da prereka terjatev,
3.    
če upnik prereka terjatev samo delno: prerekani
znesek terjatve,
4.    
opis dejstev, iz katerih izhaja, da terjatev
ali prerekani del terjatve ne obstaja, in dokaze o njih.
(6) Upnik mora ugovoru o prerekanju
terjatve priložiti morebitne listinske dokaze o dejstvih iz 4. točke petega
odstavka tega člena.
(7) Če ugovor o prerekanju terjatve ne
vsebuje opisa dejstev in dokazov iz 4. točke petega odstavka tega člena ali mu
niso priloženi dokazi iz šestega odstavka tega člena, se zanj ne uporabljajo
pravila o nepopolnih vlogah.
(8) Če ugovor o prerekanju terjatve ne
vsebuje podatkov iz 1. ali 2. točke petega odstavka tega člena ali drugih
podatkov, ki jih mora vsebovati vsaka vloga, ga sodišče zavrže, ne da bi moralo
upniku dati rok za popravo ugovora.
(9) O zavrženju ugovora, ki je bil vložen
po poteku roka iz tretjega odstavka tega člena, in ugovora iz osmega odstavka
tega člena odloči sodišče s sklepom o preizkusu terjatev.
64. člen
(ugovor insolventnega dolžnika o
prerekanju terjatve)
(1) Če ima insolventni dolžnik v postopku
zaradi insolventnosti položaj stranke postopka, lahko tudi on prereka
pravočasno prijavljeno terjatev upnika v tem postopku.
(2) Za ugovor insolventnega dolžnika o
prerekanju terjatve se smiselno uporabljajo določbe tega zakona o ugovoru
upnika o prerekanju terjatev.
65. člen
(dopolnjeni seznam preizkušenih terjatev)
(1) Če je bil proti osnovnemu seznamu
preizkušenih terjatev vložen ugovor iz prvega odstavka 62. člena tega zakona
ali ugovor o prerekanju terjatev iz 63. člena tega zakona, mora upravitelj v
osmih dneh po poteku roka za vložitev ugovora o prerekanju terjatve iz tretjega
odstavka 63. člena tega zakona sodišču predložiti dopolnjeni seznam
preizkušenih terjatev, s katerim dopolni osnovni seznam preizkušenih terjatev
tako, da za vsako terjatev, proti kateri je bil vložen ugovor, vnese:
1.    
identifikacijske podatke o vlagatelju ugovora,
2.    
podatke iz 2. do 4. točke petega odstavka 63.
člena tega zakona.
(2) Če je bil v skladu s petim odstavkom
62. členom tega zakona objavljen popravek osnovnega seznama preizkušenih
terjatev, mora upravitelj v dopolnjeni seznam preizkušenih terjatev vključiti
tudi podatke in popravke podatkov o terjatvah, vsebovanih v popravku osnovnega
seznama preizkušenih terjatev.
(3) Dopolnjeni seznam preizkušenih terjatev
mora sodišče objaviti v treh delovnih dneh po prejemu seznama.
66. člen
(ugovor proti dopolnjenemu seznamu
preizkušenih terjatev)
(1) Proti dopolnjenemu seznamu preizkušenih
terjatev lahko vloži ugovor:
1.    
upnik, ki je pravočasno vložil ugovor proti
osnovnemu seznamu preizkušenih terjatev, če upravitelj njegovega ugovora ni
upošteval v popravku osnovnega seznama preizkušenih terjatev po tretjem
odstavku 62. člena tega zakona,
2.    
upnik, ki je pravočasno vložil ugovor o
prerekanju terjatve:
- 
če seznam ne vsebuje njegovega ugovora ali
- 
če so podatki o tem ugovoru nepravilni.
(2) Ugovor proti dopolnjenemu seznamu
preizkušenih terjatev mora upnik vložiti v 15 dneh po objavi dopolnjenega
seznama preizkušenih terjatev.
67. člen
(priznana in prerekana terjatev)
(1) Terjatev je priznana, če jo prizna
upravitelj v skladu z 61. členom tega zakona in je ne prereka nihče od upnikov
v skladu s 63. členom tega zakona.
(2) Terjatev je prerekana, če jo prereka
upravitelj v skladu z 61. členom tega zakona ali upnik v skladu s 63. členom
tega zakona.
(3) V stečajnem postopku velja za priznano
tudi terjatev, ki je bila prerekana, ko se izpolnijo naslednji pogoji:
1.    
pri prerekani terjatvi iz prvega odstavka 300.
člena ali iz prvega odstavka 301. člena tega zakona: ko postane pravnomočna
sodba, s katero je sodišče ugodilo tožbenemu zahtevku za ugotovitev obstoja
terjatve,
2.    
pri prerekani terjatvi iz prvega odstavka 302.
člena tega zakona:
- 
ko poteče rok za vložitev tožbe iz drugega
odstavka 302. člena tega zakona, če ni nihče od tistih, ki so prerekali
terjatev, v tem roku vložil tožbe, ali
- 
ko postane pravnomočna sodna odločba, s katero
je sodišče zavrnilo tožbeni zahtevek za ugotovitev neobstoja terjatve, zavrglo
tožbo iz drugega odstavka 302. člena tega zakona ali ustavilo postopek zaradi
umika te tožbe.
3.    
pri prerekani terjatvi iz prvega odstavka 314.
člena tega zakona:
- 
ko poteče rok za prijavo udeležbe iz tretjega
odstavka 314. člena tega zakona, če nihče od tistih, ki so prerekali terjatev v
tem roku ne prijavi udeležbe, ali
- 
ko postane pravnomočna odločba, s katero je
pristojni državni organ odločil, da ta terjatev obstaja.
68. člen
(verjetno izkazana terjatev)
(1) Verjetno izkazana je tista prerekana
terjatev, za katero sodišče odloči, da je verjetno izkazana.
(2) Pri presoji, ali je terjatev verjetno
izkazana, sodišče upošteva samo opis dejstev o obstoju terjatve v prijavi
terjatve in listinske dokaze, ki so bili priloženi tej prijavi, in
1.    
če je terjatev prerekal upravitelj: opis
dejstev o neobstoju terjatve v osnovnem seznamu preizkušenih terjatev ali
2.    
če je terjatev prerekal upnik: opis dejstev o
neobstoju terjatve v ugovoru o prerekanju terjatve in listinske dokaze, ki so
bili priloženi temu ugovoru.
(3) Velja, in drugačna presoja ni
dovoljena, da terjatev ni verjetno izkazana, če ima prijava terjatve
pomanjkljivosti iz četrtega odstavka 60. člena tega zakona.
(4) Velja, in drugačna presoja ni
dovoljena, da je terjatev verjetno izkazana:
1.    
če je bilo o terjatvi odločeno z odločbo
sodišča ali drugega državnega organa, ki je postala pravnomočna pred začetkom
postopka zaradi insolventnosti,
2.    
če je terjatev ugotovljena v obračunu davka,
kot je opredeljen v zakonu, ki ureja davčni postopek,
3.    
v drugih primerih:
- 
če prijava terjatve nima pomanjkljivosti iz
četrtega odstavka 60. člena tega zakona in
- 
niti osnovni seznam preizkušenih terjatev niti
nobeden od pravočasnih ugovorov o prerekanju terjatve ne vsebuje opisa dejstev
o neobstoju terjatve.
69. člen
(sklep o preizkusu terjatev)
(1) O preizkusu terjatev sodišče odloči
zunaj naroka.
(2) Sodišče s sklepom o preizkusu terjatev
odloči:
1.    
o ugovorih proti dopolnjenemu seznamu
preizkušenih terjatev iz 66. člena tega zakona in o zavrženju ugovorov iz
devetega odstavka 63. člena tega zakona,
2.    
katere terjatve so dokončno priznane ali
prerekane,
3.    
v postopku prisilne poravnave tudi, katere prerekane
terjatve so verjetno izkazane,
4.    
v stečajnem postopku tudi o tem, kdo mora v
drugem postopku uveljavljati zahtevek za ugotovitev obstoja ali neobstoja
prerekane terjatve.
(3) V izreku sklepa o preizkusu terjatev
sodišče svoje odločitve iz 2. do 4. točke prvega odstavka tega člena oblikuje
tako, da navede končni seznam preizkušenih terjatev, ki je sestavni del izreka
tega sklepa.
(4) Sodišče mora:
1.    
sprejeti sklep o preizkusu terjatev in o tem
obvestiti upravitelja v teh rokih:
- 
če je bil v skladu s prvim odstavkom 65. člena
tega zakona objavljen dopolnjeni seznam preizkušenih terjatev in je bil proti
temu seznamu vložen ugovor, v postopku prisilne poravnave v treh delovnih dneh
in v stečajnem postopku v 15 dneh od poteka roka za ugovor proti dopolnjenemu seznamu
preizkušenih terjatev,
- 
če je bil v skladu s prvim odstavkom 65. člena
tega zakona objavljen dopolnjeni seznam preizkušenih terjatev in proti temu
seznamu ni bil vložen noben ugovor, v treh delovnih dneh od poteka roka za
ugovor proti dopolnjenemu seznamu preizkušenih terjatev,
- 
če proti osnovnemu seznamu preizkušenih
terjatev ni nihče vložil niti ugovora iz prvega odstavka 62. člena tega zakona
niti ugovora o prerekanju terjatev iz 63. člena tega zakona, v treh delovnih
dneh od poteka rokov za ta ugovor, ter
2.    
v treh delovnih dneh po dnevu, ko mu upravitelj
predloži končni seznam preizkušenih terjatev, objaviti sklep o preizkusu
terjatev in končni seznam preizkušenih terjatev, ki je sestavni del izreka tega
sklepa.
(5) V stečajnem postopku mora sodišče odločiti,
katere prerekane terjatve so verjetno izkazane, samo, če upniki zahtevajo
oblikovanje upniškega odbora v skladu s prvim odstavkom 82. člena tega zakona.
(6) O tem, katere prerekane terjatve so
verjetno izkazane, v stečajnem postopku sodišče odloči:
1.    
če je vložena zahteva za oblikovanje upniškega
odbora iz 1. točke prvega odstavka 82. člena tega zakona: s sklepom o preizkusu
terjatev v roku iz 1. točke četrtega odstavka tega člena,
2.    
če je vložena zahteva za oblikovanje upniškega
odbora iz 2. točke prvega odstavka 82. člena tega zakona: z dopolnilnim sklepom
o preizkusu terjatev, ki ga mora objaviti hkrati z objavo poziva upnikom iz
tretjega odstavka 82. člena tega zakona.
70. člen
(končni seznam preizkušenih terjatev)
(1) Upravitelj mora v treh delovnih dneh po
prejemu obvestila iz 1. točke četrtega odstavka 69. člena tega zakona sodišču
predložiti končni seznam preizkušenih terjatev v skladu z odločitvijo sodišča
iz drugega odstavka 69. člena tega zakona.
(2) Končni seznam preizkušenih terjatev
mora za vsako terjatev vsebovati podatke iz 1. do 4. točke četrtega odstavka
61. člena tega zakona, če je bila terjatev prerekana, pa tudi:
1.    
odločitev sodišča o tem, ali je terjatev
verjetno izkazana,
2.    
podatke o osebah, ki so prerekale terjatev, in
sicer:
- 
če je terjatev prerekal upravitelj: navedbo, da
je terjatev prerekal upravitelj,
- 
če je terjatev prerekal drug upnik:
identifikacijske podatke o vlagatelju ugovora,
3.    
prerekani znesek terjatve ali podatek, da je
terjatev prerekana v celoti,
4.    
v stečajnem postopku tudi: kdo mora v drugem
postopku uveljavljati zahtevek za ugotovitev obstoja ali neobstoja prerekane
terjatve.
71. člen
(poznejši preizkus terjatev)
(1) O pravočasno prijavljenih terjatvah iz
tretjega ali četrtega odstavka 59. člena tega zakona, ki niso bile vključene v
osnovni seznam preizkušenih terjatev, se mora upravitelj izreči tako, da
sodišču predloži seznam teh terjatev (v nadaljnjem besedilu: dodatni seznam
preizkušenih terjatev).
(2) Za preizkus terjatev iz prvega odstavka
tega člena se smiselno uporabljajo 61. do 70. člen tega zakona.
(3) Pri smiselni uporabi določb tega zakona
iz drugega odstavka tega člena se namesto pojma »seznam preizkušenih terjatev«
uporablja pojem »dodatni seznam preizkušenih terjatev«.
72. člen
(posodabljanje končnega seznama preizkušenih
terjatev)
Upravitelj mora v stečajnem postopku ob
vsaki izdelavi načrta razdelitve posodobiti končni seznam preizkušenih terjatev
tako, da:
1.    
dopolni podatke o prerekanih terjatvah s
podatki o začetku in izidu postopkov iz 4. točke drugega odstavka 70. člena
tega zakona in
2.    
v primeru iz prvega odstavka 71. člena tega
zakona: dopolni ta seznam s podatki o terjatvah, vključenih v končni dodatni
seznam preizkušenih terjatev.
Pododdelek 3.4.3: Delež glasovalnih
pravic upnika
73. člen
(terjatve upnika za izračun deleža
njegovih glasovalnih pravic)
(1) Če se upravičenje opraviti procesno
dejanje v postopku zaradi insolventnosti presoja glede na delež glasovalnih
pravic upnika, se pri izračunu tega deleža upošteva skupni znesek vseh
priznanih in verjetno izkazanih terjatev upnika po stanju ob začetku tega
postopka.
(2) Kot znesek terjatve se po prvem
odstavku tega člena upoštevajo:
1.    
znesek glavnice terjatve,
2.    
kapitalizirani znesek obresti, če jih upnik
uveljavlja v skladu z 2. točko drugega odstavka 60. člena tega zakona in
3.    
znesek stroškov, če jih upnik uveljavlja v
skladu s 3. točko drugega odstavka 60. člena tega zakona.
(3) V stečajnem postopku se od zneska
terjatev iz drugega odstavka tega člena odšteje znesek terjatev po stanju ob
začetku tega postopka, glede katerih je prenehala upnikova pravica do plačila v
tem postopku.
74. člen
(osnova za izračun deleža glasovalnih
pravic)
Osnova za izračun deleža glasovalnih pravic
posameznega upnika je vsota zneskov vseh terjatev upnikov iz 73. člena tega
zakona.
75. člen
(procesna dejanja, o katerih odločajo
upniki z glasovanjem)
(1) Če je za procesno dejanje, o katerem
odločajo upniki z glasovanjem, potrebna večina vseh glasov upnikov, je
odločitev sprejeta, če zanjo glasujejo upniki, katerih skupni znesek terjatev iz
73. člena tega zakona presega polovico osnove za izračun deleža glasovalnih
pravic iz 74. člena tega zakona, če ni v zakonu za posamezen primer drugače
določeno.
(2) Če je za procesno dejanje, o katerem
odločajo upniki z glasovanjem, potrebna večina oddanih glasov upnikov, je
odločitev sprejeta, če zanjo glasujejo upniki, katerih skupni znesek terjatev
iz 73. člena tega zakona presega polovico zneska terjatev upnikov, ki so se
udeležili glasovanja.
(3) Pri presoji izida glasovanja se
upoštevajo izjave upnikov o glasovanju, ki jih sodišče prejme do poteka roka za
oddajo glasovnic, ne glede na to, ali so bile glasovnice oddane s priporočeno
poštno pošiljko ali sodišču predložene na drug način.
Oddelek 3.5: Upniški odbor
76. člen
(upniški odbor kot organ upnikov)
Upniški odbor je organ upnikov, ki v
postopku zaradi insolventnosti opravlja procesna dejanja, za katera zakon
določa, da jih je pristojen opraviti upniški odbor, za račun vseh upnikov, ki
so stranke tega postopka.
77. člen
(oblikovanje upniškega odbora)
(1) Upniški odbor je treba oblikovati:
1.    
v postopku prisilne poravnave,
2.    
v stečajnem postopku, če oblikovanje upniškega
odbora zahtevajo upniki.
(2) Procesna dejanja, za katera ta zakon
določa, da jih v stečajnem postopku opravlja upniški odbor, se v stečajnem
postopku ne izvajajo v obdobju od začetka stečajnega postopka do dne, ko so
imenovani ali izvoljeni člani upniškega odbora na podlagi zahteve upnikov za
oblikovanje upniškega odbora.
78. člen
(člani upniškega odbora)
(1) Za člana upniškega odbora je lahko
izvoljen vsak upnik, ki je po 57. členu tega zakona upravičen opravljati
procesna dejanja.
(2) Ne glede na prvi odstavek tega člena za
člana upniškega odbora ne more biti izvoljen ali imenovan upnik:
1.    
ki je hkrati dolžnik insolventnega dolžnika in
njegova obveznost do insolventnega dolžnika presega en odstotek vrednosti
premoženja insolventnega dolžnika,
2.    
ki je v zadnjih dveh letih pred uvedbo postopka
zaradi insolventnosti opravljal funkcijo člana poslovodstva ali organa nadzora
ali funkcijo prokurista insolventnega dolžnika ali imel v insolventnem
dolžniku položaj družbenika z najmanj 0,5 odstotnim kapitalskim deležem,
3.    
ki je družba in ima v razmerju do insolventnega
dolžnika ali dolžnika iz 1. točke tega odstavka položaj povezane družbe po 527.
členu ZGD-1,
4.    
ki opravlja funkcijo člana poslovodstva ali
organa nadzora ali funkcijo prokurista ali ima položaj družbenika z
najmanj 0,5 odstotnim kapitalskim deležem v:
- 
dolžniku iz 1. točke tega odstavka ali
- 
družbi iz 3. točke tega odstavka,
5.    
ki ima v razmerju do insolventnega
dolžnika ali osebe iz 1., 2. ali 4. točke tega odstavka
položaj ožje povezane osebe,
6.    
ki ima glede vseh terjatev, ki jih uveljavlja v
postopku, položaj ločitvenega upnika, razen če upnik dokaže, da vrednost
premoženja, ki je predmet njegove ločitvene pravice, ne zadošča za plačilo
celotne terjatve, ali
7.    
ki ima položaj izločitvenega upnika.
79. člen
(število članov upniškega odbora)
(1) Število članov upniškega odbora določi
sodišče.
(2) Število članov upniškega odbora mora
biti liho in ne sme biti manjše kot tri, razen če je število upnikov manjše kot
tri, ter ne večje kot 11.
(3) Pri določitvi števila članov upniškega
odbora mora sodišče upoštevati skupno število upnikov.
(4) Število članov upniškega odbora določi
sodišče:
1.    
če je pristojno odločati o imenovanju članov
upniškega odbora: s sklepom, s katerim imenuje upniški odbor,
2.    
če člane upniškega odbora volijo upniki: s
sklepom o izvolitvi upniškega odbora.
(5) Proti sklepu o določitvi števila članov
upniškega odbora ni posebne pritožbe, lahko pa se izpodbija s pritožbo proti
sklepu o imenovanju ali izvolitvi upniškega odbora.
80. člen
(imenovanje članov upniškega odbora)
(1) V postopku prisilne poravnave sodišče
imenuje člane upniškega odbora s sklepom o začetku tega postopka.
(2) Sodišče mora za člane upniškega odbora
imenovati upnike, ki so imetniki navadnih terjatev do dolžnika v najvišjem
skupnem znesku.
(3) Pri imenovanju članov upniškega odbora
sodišče določi upnike z najvišjim skupnim zneskom terjatev po drugem odstavku
tega člena:
1.    
v postopku prisilne poravnave: na podlagi
seznama iz 3. točke prvega odstavka 142. člena tega zakona,
2.    
v stečajnem postopku: na podlagi podatkov, ki
jih izkazuje insolventni dolžnik v svojih poslovnih knjigah.
81. člen
(razrešitev imenovanih članov upniškega
odbora)
(1) Če je bil upniški odbor imenovan po 80.
členu tega zakona, lahko upniki, ki imajo skupaj 1/10 glasovalnih pravic, po
objavi sklepa o preizkusu terjatev zahtevajo razrešitev imenovanega člana
upniškega odbora in izvolitev novega člana.
(2) Zahtevi iz prvega odstavka tega člena
mora biti priložena izjava upnika, ki se predlaga za novega člana upniškega
odbora, da soglaša z izvolitvijo za člana upniškega odbora in da za njegovo
izvolitev ni ovir iz drugega odstavka 78. člena tega zakona.
(3) Sodišče mora v treh delovnih dneh po
prejemu zahteve upnikov iz prvega odstavka tega člena objaviti poziv upnikom,
da v 15 dneh po objavi poziva oddajo glasovnice za glasovanje o razrešitvi
imenovanega člana upniškega odbora in izvolitvi novega člana.
(4) Za razrešitev imenovanega člana
upniškega odbora je potrebna večina oddanih glasov upnikov.
(5) Če imenovani član upniškega odbora ni
razrešen, glasovanje o izvolitvi novega člana upniškega odbora nima pravnega
učinka.
82. člen
(zahteva upnikov za oblikovanje upniškega
odbora v stečajnem postopku)
(1) V stečajnem postopku lahko zahtevo za
oblikovanje upniškega odbora vložijo:
1.    
če je zahteva vložena pred objavo sklepa o
preizkusu terjatev: vsak upnik, ki je pravočasno prijavil svojo terjatev v
postopku,
2.    
če je zahteva vložena po objavi sklepa o
preizkusu terjatev: upniki, ki imajo skupaj 1/10 glasovalnih pravic.
(2) Sodišče mora na zahtevo iz 1. točke
prvega odstavka tega člena v 15 dneh po prejemu te zahteve izdati in objaviti
sklep o imenovanju članov upniškega odbora po drugem in tretjem odstavku 80.
člena tega zakona.
(3) Sodišče mora na zahtevo iz 2. točke
prvega odstavka tega člena v 15 dneh po prejemu zahteve objaviti poziv upnikom,
da v 15 dneh po objavi poziva:
1.    
glasujejo o oblikovanju upniškega odbora in
2.    
dajo predloge izvolitev za člane upniškega
odbora po prvem do tretjem odstavku 83. člena tega zakona.
(4) Za sprejetje odločitve o oblikovanju
upniškega odbora je potrebna večina vseh glasov upnikov.
(5) Če je odločitev o oblikovanju upniškega
odbora sprejeta, mora sodišče v osmih dneh po poteku roka iz drugega odstavka
tega člena objaviti poziv upnikom, da v 15 dneh po objavi poziva glasujejo o
volilnih predlogih za izvolitev članov upniškega odbora, ki jih sodišče uvrsti
na glasovanje po četrtem odstavku 83. člena tega zakona.
83. člen
(volitve članov upniškega odbora)
(1) Predlog za izvolitev za člana upniškega
odbora (v nadaljnjem besedilu: volilni predlog) lahko da vsak upnik.
(2) Volilnemu predlogu mora biti priložena
izjava upnika, katerega izvolitev se predlaga, da soglaša z izvolitvijo za
člana upniškega odbora in da za njegovo izvolitev ni ovir iz drugega odstavka
78. člena tega zakona.
(3) Če volilnemu predlogu ni priložena
izjava upnika iz drugega odstavka tega člena, se ne uporabljajo pravila o
nepopolnih vlogah, temveč se volilni predlog ne uvrsti na glasovanje.
(4) Sodišče mora uvrstiti na glasovanje vse
volilne predloge, ki jih je prejelo do poteka roka iz tretjega odstavka 82.
člena tega zakona.
(5) Ne glede na četrti odstavek tega člena
sodišče zavrne volilni predlog:
1.    
če predlagana oseba ne izpolnjuje pogoja za
izvolitev iz prvega odstavka 78. člena tega zakona ali
2.    
če obstaja ovira za izvolitev iz drugega
odstavka 78. člena tega zakona.
(6) O zavrnitvi volilnega predloga odloči
sodišče s sklepom.
(7) Proti sklepu o zavrnitvi volilnega
predloga ni posebne pritožbe, lahko pa se izpodbija s pritožbo proti sklepu o
izvolitvi upniškega odbora.
(8) Za izvolitev upnika za člana upniškega
odbora je potrebna večina oddanih glasov upnikov.
(9) Če je število volilnih predlogov, ki so
bili uvrščeni na glasovanje, večje od števila članov upniškega odbora, so za
člane upniškega odbora izvoljeni upniki, ki so prejeli več glasov.
84. člen
(sklep o izvolitvi upniškega odbora)
(1) Sodišče odloči o izidu volitev članov
upniškega odbora s sklepom o izvolitvi upniškega odbora.
(2) Sodišče mora sklep o izvolitvi
upniškega odbora objaviti v osmih dneh po poteku roka za glasovanje o volilnih
predlogih za izvolitev članov upniškega odbora iz petega odstavka 82. člena
tega zakona.
(3) Upnik pridobi položaj člana upniškega
odbora z objavo sklepa o izvolitvi upniškega odbora.
(4) Izrek sklepa o izvolitvi upniškega
odbora mora vsebovati:
1.    
sklep o določitvi števila članov upniškega
odbora iz 2. točke četrtega odstavka 79. člena tega zakona,
2.    
identifikacijske podatke o upnikih, ki so bili
izvoljeni za člane upniškega odbora,
3.    
morebitni sklep ali sklepe o zavrnitvi volilnih
predlogov iz petega odstavka 83. člena tega zakona.
(5) Če je sklep o izvolitvi upniškega
odbora na podlagi pravnega sredstva razveljavljen ali spremenjen, to ne vpliva
na veljavnost dejanj, ki jih je v upniškem odboru opravil član upniškega odbora
do takrat, ko je izvedel za to razveljavitev ali spremembo sklepa o izvolitvi
upniškega odbora.
(6) Velja, in nasprotni dokaz ni dovoljen,
da je član upniškega odbora izvedel za razveljavitev ali spremembo sklepa o
izvolitvi upniškega odbora najpozneje naslednji delovni dan po dnevu, ko je
bila objavljena sodna odločba o razveljavitvi ali spremembi sklepa o izvolitvi
upniškega odbora.
85. člen
(prenehanje položaja člana upniškega
odbora)
(1) Upniku preneha položaj člana upniškega
odbora:
1.    
če preneha njegovo upravičenje opravljati
procesna dejanja po tretjem odstavku 57. člena ali po 58. členu tega zakona,
2.    
če je razrešen v skladu s 86. členom tega
zakona,
3.    
če odstopi s položaja člana upniškega odbora
ali
4.    
če je sklep o izvolitvi upniškega odbora v
delu, v katerem se nanaša nanj, razveljavljen ali spremenjen.
(2) O pravnem dejstvu iz 1. točke prvega
odstavka tega člena mora upravitelj obvestiti sodišče v osmih dneh, ko zanj
izve.
(3) Izjavo o odstopu s položaja člana
upniškega odbora je treba vložiti pri sodišču in začne učinkovati z dnem, ko jo
sodišče prejme.
86. člen
(razrešitev izvoljenih članov upniškega
odbora in nadomestne volitve)
(1) Upniki, ki imajo skupaj 1/10
glasovalnih pravic, lahko zahtevajo razrešitev izvoljenega člana upniškega
odbora in izvolitev novega člana.
(2) Sodišče mora v treh delovnih dneh po
prejemu zahteve upnikov iz prvega odstavka tega člena objaviti poziv upnikom,
da v 15 dneh po objavi poziva oddajo glasovnice za glasovanje o razrešitvi
izvoljenega člana upniškega odbora in izvolitvi novega člana.
(3) Če članu upniškega odbora preneha ta
položaj po 1., 3. ali 4. točki prvega odstavka 85. člena tega zakona, mora
sodišče v treh delovnih dneh po prejemu obvestila iz drugega odstavka 85.
člena, izjave iz tretjega odstavka 85. člena tega zakona ali sodne odločbe iz
petega odstavka 84. člena tega zakona objaviti poziv upnikom, da v 15 dneh po
objavi poziva dajo predloge za izvolitev novega člana upniškega odbora.
(4) Za razrešitev izvoljenega člana
upniškega odbora se smiselno uporabljata četrti in peti odstavek 81. člena tega
zakona, za izvolitev novega člana upniškega odbora pa 83. in 84. člen tega
zakona.
87. člen
(pristojnosti upniškega odbora)
(1) Upniški odbor:
1.    
odloča o mnenju ali soglasju o zadevah,
določenih z zakonom,
2.    
obravnava poročila, ki jih mora v skladu z
zakonom predložiti upravitelj, in
3.    
izvaja druge pristojnosti, določene z zakonom.
(2) Upniški odbor ima zaradi uresničevanja svojih pravic in izvajanja
svojih pristojnosti pravico pregledati poslovne knjige in celotno
dokumentacijo, ki jo je prevzel upravitelj v stečajnem postopku ter pregledati
dokumentacijo, ki jo mora upravitelj voditi v zvezi s tem postopkom.
(3) Upniški odbor upnike na njihovo zahtevo
obvešča o stanju stečajne mase.
88. člen
(postopek v zvezi z mnenjem ali soglasjem upniškega
odbora)
(1) Če mora sodišče v skladu s tem zakonom
o posamezni zadevi odločiti na podlagi mnenja upniškega odbora ali v soglasju z
upniškim odborom, mora sodišče zahtevo za mnenje ali soglasje objaviti.
(2) Zahteva za mnenje ali soglasje
upniškega odbora mora vsebovati:
1.    
vsebino nameravane odločitve sodišča, ki je
predmet zahteve, in
2.    
razloge sodišča za tako odločitev.
(3) Če o zadevi, ki je predmet zahteve, sodišče odloča na predlog
upravitelja ali druge osebe, mora sodišče objaviti tudi ta predlog in listine,
ki so mu priložene.
(4) Če mora sodišče v skladu s tem zakonom
o posamezni zadevi odločiti na podlagi mnenja upniškega odbora ali v soglasju z
upniškim odborom in upniški odbor v 15 dneh po objavi
zahteve za mnenje ali soglasje predsedniku upniškega odbora, odločitve o mnenju
ali soglasju ne sprejme, velja, da je izpolnjena procesna predpostavka za
odločitev sodišča v zvezi z mnenjem ali soglasjem upniškega odbora.
89. člen
(postopek v zvezi z obravnavo poročil in
mnenj upravitelja na upniškem odboru)
(1) Če mora upravitelj v skladu s tem
zakonom predložiti svoje poročilo ali mnenje sodišču, ga mora hkrati poslati
tudi vsem članom upniškega odbora.
(2) Skupaj s poročilom ali mnenjem iz
prvega odstavka tega člena mora upravitelj članom upniškega odbora poslati tudi
listine, ki so mu priložene.
(3) Upravitelj mora na seji upniškega
odbora, ki obravnava njegovo poročilo ali mnenje, na zahtevo vsakega člana
upniškega odbora dati dodatna pojasnila o izvajanju svojih pristojnosti in
nalog upravitelja v postopku in o drugih zadevah, pomembnih za varovanje ali
uresničitev interesov upnikov v tem postopku.
(4) Prvi in drugi odstavek tega člena se ne
uporabljata za poročila in listine, ki se objavijo.
90. člen
(odločanje upniškega odbora)
(1) Upniški odbor odloča o zadevah iz
njegove pristojnosti na sejah.
(2) Vsak član upniškega odbora ima en glas.
(3) Član upniškega odbora lahko da svojo
izjavo o glasovanju:
1.    
ustno na seji upniškega odbora ali
2.    
pred sejo upniškega odbora tako, da jo predloži
predsedniku upniškega odbora.
(4) Izjava o glasovanju iz 2. točke
tretjega odstavka tega člena se upošteva pri glasovanju, če jo predsednik
upniškega odbora prejme pred začetkom seje upniškega odbora, na kateri se
glasuje o zadevi, na katero se izjava nanaša.
(5) Odločitev upniškega odbora je sprejeta:
1.    
če se je glasovanja udeležila večina članov
upniškega odbora in
2.    
če zanjo glasuje večina članov upniškega
odbora, ki so se udeležili glasovanja, razen če zakon določa, da mora biti
posamezna odločitev sprejeta z večino glasov vseh članov upniškega odbora.
(6) Upniški odbor lahko z večino glasov
vseh članov upniškega odbora sprejme svoj poslovnik.
91. člen
(predsednik upniškega odbora)
(1) Člani upniškega odbora med seboj na
prvi seji upniškega odbora izvolijo predsednika.
(2) Če je predsednik upniškega odbora
odsoten ali če mu preneha funkcija člana upniškega odbora, opravlja
pristojnosti in naloge predsednika član upniškega odbora z najvišjim deležem
glasovalnih pravic upnika.
92. člen
(zastopanje člana upniškega odbora)
(1) Če je član upniškega odbora upnik, ki
je fizična oseba, lahko sodeluje v upniškem odboru sam ali po svojem
pooblaščencu.
(2) Če je član upniškega odbora upnik, ki
je pravna oseba, ga v upniškem odboru zastopa njegov zakoniti zastopnik ali
oseba, ki jo pooblasti.
(3) Pooblastilo za zastopanje na sejah
upniškega odbora mora biti pisno.
(4) Član upniškega odbora lahko da pooblastilo
za zastopanje na sejah upniškega odbora kot splošno pooblastilo ali kot
pooblastilo za zastopanje na posamezni seji upniškega odbora.
(5) Član upniškega odbora lahko za
zastopanje na posamezni seji upniškega odbora pooblasti tudi drugega člana upniškega
odbora.
(6) Član upniškega odbora lahko za
zastopanje na sejah upniškega odbora pooblasti več kot eno osebo.
(7) Če član upniškega odbora za zastopanje
na sejah upniškega odbora pooblasti dve ali več oseb, mora v pooblastilu
določiti, kateri od pooblaščencev ga zastopa pri uresničevanju glasovalne
pravice.
93. člen
(udeležba na sejah upniškega odbora)
(1) Sej upniškega odbora se smejo
udeleževati samo:
1.    
člani upniškega odbora ali njihovi
pooblaščenci,
2.    
upravitelj in osebe, ki za upravitelja v
postopku opravljajo posamezne naloge,
3.    
sodnik, ki vodi postopek, ter
4.    
v postopku prisilne poravnave tudi zastopnik in
pooblaščenci insolventnega dolžnika.
(2) Upravitelj se mora udeležiti seje
upniškega odbora, če se na njej obravnava njegovo poročilo ali mnenje ali če
tako v drugih primerih zahteva sklicatelj seje.
(3) V postopku prisilne poravnave se drugi
odstavek tega člena smiselno uporablja tudi za zastopnike in pooblaščence
insolventnega dolžnika.
94. člen
(sklic seje upniškega odbora)
(1) Prvo sejo upniškega odbora mora
sklicati upravitelj za dan, ki ni prej kot deset dni in ne pozneje kot 15 dni
po dnevu, ko je bil upniški odbor imenovan ali izvoljen.
(2) Druge seje upniškega odbora sklicuje
predsednik upniškega odbora.
(3) Predsednik upniškega odbora mora sklicati
sejo upniškega odbora:
1.    
če mora upniški odbor v skladu s tem zakonom
odločiti o mnenju ali soglasju,
2.    
če mora upniški odbor v skladu s tem zakonom
obravnavati poročilo upravitelja ali
3.    
če tako zahteva član upniškega odbora, ki
navede namen in razlog za sklic seje.
(4) Predsednik upniškega odbora mora
sklicati sejo upniškega odbora v treh delovnih dneh za dan, ki ni prej kot
deset dni in ne pozneje kot 15 dni po dnevu, ko prejme zahtevo sodišča za
mnenje ali soglasje upniškega odbora, poročilo upravitelja ali zahtevo člana
upniškega odbora.
(5) Če predsednik upniškega odbora v roku
iz četrtega odstavka tega člena ne skliče seje upniškega odbora, jo lahko sama
skličeta najmanj dva člana upniškega odbora.
(6) O drugih sejah, razen o prvi, mora
sklicatelj seje člane upniškega odbora, upravitelja in sodišče obvestiti z
vabilom za sejo, ki jim mora biti vročeno najmanj pet delovnih dni pred dnevom
seje.
(7) Vabilo za sejo upniškega odbora mora
vsebovati:
1.    
dan in uro seje ter mesto zasedanja,
2.    
dnevni red seje in
3.    
predlog sklicatelja seje za sprejetje sklepa
upniškega odbora k vsaki točki dnevnega reda.
95. člen
(mesto zasedanja upniškega odbora)
(1) Mesto zasedanja upniškega odbora mora
biti na območju sodišča, ki vodi postopek.
(2) Če poslovnik upniškega odbora ne določa
stalnega mesta zasedanja upniškega odbora, določi mesto zasedanja sklicatelj
seje z vabilom za sejo upniškega odbora.
(3) Ne glede na prvi odstavek tega člena je
lahko mesto zasedanja v kraju zunaj območja sodišča, ki vodi postopek, če z
mestom zasedanja v tem drugem kraju soglašajo vsi člani upniškega odbora.
96. člen
(potek seje upniškega odbora)
(1) Seje upniškega odbora vodi predsednik
upniškega odbora.
(2) Poleg sklicatelja seje lahko da predlog
za sprejetje sklepa upniškega odbora tudi vsak član upniškega odbora.
(3) Če je k posamezni točki dnevnega reda
danih več predlogov za sprejetje sklepa, se o njih glasuje po vrstnem redu, ki
se določi glede na delež glasovalnih pravic upnika, ki je predlagal sprejetje
sklepa, tako da se najprej glasuje o predlogu upnika z najvišjim deležem
glasovalnih pravic.
(4) Izid glasovanja o posameznem predlogu
sklepa razglasi predsednik upniškega odbora.
(5) Če je v primeru iz tretjega odstavka
tega člena sprejet sklep upniškega odbora, se o drugih predlogih za ta sklep s
poznejšim vrstnim redom ne glasuje.
(6) O poteku seje se piše zapisnik, ki mora
pri vsaki točki dnevnega reda vsebovati:
1.    
predlog ali predloge sklepov k tej točki,
2.    
izid glasovanja o predlogu sklepa, ki ga je po
četrtem odstavku tega člena razglasil predsednik upniškega odbora.
(7) Zapisnik mora podpisati predsednik
upniškega odbora.
96.a člen
(dopisna seja upniškega odbora)
(1) Upniški odbor lahko odloči na dopisni
seji, če noben član upniškega odbora ne nasprotuje takemu načinu odločanja v
petih delovnih dneh, odkar je imel možnost seznaniti se s sklicem seje. 
(2) Glede odločanja upniškega odbora na
dopisni seji veljata drugi in peti odstavek 90. člena tega zakona. Član
upniškega odbora na dopisni seji glasuje tako, da poda svojo pisno izjavo o
glasovanju. Izjava se upošteva, če jo predsednik upniškega odbora prejme pred
iztekom dopisne seje. Glede zastopanja pri glasovanju velja 92. člen tega
zakona, glede poteka seje pa 96. člen tega zakona. 
(3) Način sklica dopisne seje, pošiljanja
gradiva in posredovanja pisne izjave o glasovanju na dopisni seji se določi s
poslovnikom o delu upniškega odbora.
Oddelek 3.6: Upravitelj
Pododdelek 3.6.1: Temeljna pravila o
upravitelju
97. člen
(položaj in pristojnosti upravitelja)
(1) Upravitelj je organ postopka zaradi
insolventnosti, ki v tem postopku opravlja svoje pristojnosti in naloge,
določene v zakonu, zaradi varovanja in uresničitve interesov upnikov.
(2) V stečajnem postopku upravitelj vodi
posle insolventnega dolžnika v skladu s potrebami postopka in ga zastopa:
1.    
pri procesnih in drugih pravnih dejanjih v
zvezi s preizkusom terjatev ter ločitvenih in izločitvenih pravic,
2.    
pri procesnih in drugih dejanjih v zvezi z
izpodbijanjem pravnih dejanj insolventnega dolžnika,
3.    
pri pravnih poslih in drugih dejanjih,
potrebnih za unovčitev stečajne mase,
4.    
pri uresničevanju odstopnih in drugih pravic,
ki jih pridobi insolventni dolžnik kot pravne posledice začetka stečajnega
postopka, in
5.    
pri drugih pravnih poslih, ki jih insolventni
dolžnik lahko izvede v skladu s tem zakonom.
98. člen
(obveznosti upravitelja)
(1) Upravitelj mora svoje naloge in
pristojnosti opravljati v skladu:
1.    
s tem zakonom in predpisi, izdanimi na njegovi
podlagi,
2.    
z drugimi zakoni, ki se uporabljajo za
insolventnega dolžnika, in predpisi, izdanimi na njihovi podlagi,
3.    
s pravili stroke oseb, ki kot mandatarji
opravljajo posle za druge osebe.
(2) Upravitelj mora pri opravljanju svojih
nalog in pristojnosti ravnati:
1.    
vestno in pošteno,
2.    
z ustrezno profesionalno skrbnostjo ter
3.    
tako, da varuje in uresničuje interese upnikov,
ki mu morajo biti vodilo pri opravljanju teh nalog in pristojnosti.
(3) Upravitelj mora upnike, ki so v
razmerju do insolventnega dolžnika v enakem položaju, obravnavati enako, in ne
sme omogočiti ali dopustiti:
1.    
da posamezni upniki v postopku dosežejo
prednostno plačilo ali druge koristi na škodo drugih upnikov, ki so v razmerju
do insolventnega dolžnika v enakem položaju, ali
2.    
da druge osebe pridobijo premoženje
insolventnega dolžnika, ki spada v stečajno maso, ne da bi zagotovile
enakovredno nasprotno izpolnitev, ali druge koristi na škodo stečajne mase, ki
niso v skladu z zakoni, predpisi in pravili stroke iz prvega odstavka tega
člena.
(4) Upravitelj mora svoja poročila,
sezname preizkušenih terjatev in druga pisanja upravitelja predložiti sodišču v
elektronski obliki, podpisana z varnim elektronskim podpisom, overjenim s
kvalificiranim potrdilom. Minister, pristojen za pravosodje, predpiše
podrobnejša pravila o vlaganju pisanj upravitelja.
99. člen
(redna poročila upravitelja)
(1) Upravitelj mora za vsako koledarsko
trimesečje pripraviti poročilo o poteku postopka (v nadaljnjem besedilu: redno
poročilo).
(2) Ne glede na prvi odstavek tega člena
mora upravitelj prvo redno poročilo pripraviti:
1.    
če je obdobje od začetka postopka do konca
prvega koledarskega trimesečja po začetku postopka krajše od enega meseca: za
obdobje od začetka postopka do konca drugega koledarskega trimesečja po začetku
postopka,
2.    
v drugih primerih: za obdobje od začetka
postopka do konca prvega koledarskega trimesečja po začetku postopka.
(3) Upravitelj mora svoje redno poročilo
predložiti sodišču v postopku prisilne poravnave v osmih dneh in v stečajnem
postopku v enem mesecu po koncu obdobja, na katero se nanaša.
100. člen
(izredna poročila upravitelja)
(1) Upravitelj mora na zahtevo sodišča ali
upniškega odbora predložiti svoje pisno poročilo o posamezni zadevi, ki je
pomembna za potek postopka ali varovanje ali uresničitev interesov upnikov v
tem postopku (v nadaljnjem besedilu: izredno poročilo), v osmih dneh po prejemu
zahteve, razen če je v zahtevi določen daljši rok za predložitev.
(2) Proti zahtevi upniškega odbora iz
prvega odstavka tega člena lahko upravitelj v treh delovnih dneh ugovarja:
1.    
ker zadeva, o kateri je upniški odbor zahteval
poročilo, ni pomembna za potek postopka ali varovanje ali uresničitev interesov
upnikov v tem postopku,
2.    
ker je rok za izdelavo poročila prekratek glede
na obseg in zahtevnost zadeve, ki je predmet zahtevanega poročila.
(3) Sodišče mora odločiti o ugovoru
upravitelja iz drugega odstavka tega člena v treh delovnih dneh po prejemu
ugovora.
(4) Proti odločitvi sodišča o ugovoru iz
drugega odstavka tega člena imata pravico do pritožbe upravitelj in upniški
odbor.
(5) Ne glede na prvi odstavek tega člena
mora upravitelj v nujnih primerih na zahtevo sodišča temu takoj ustno poročati
ali izdelati poročilo o posamezni zadevi iz prvega odstavka tega člena v treh
delovnih dneh po prejemu zahteve.
101. člen
(navodila sodišča upravitelju)
(1) Sodnik, ki vodi postopek, daje
upravitelju navodila za njegovo delo, ki so zanj obvezna.
(2) Sodnik mora navodilo dati v pisni
obliki, če tako zahteva upravitelj.
102. člen
(odškodninska odgovornost upravitelja)
(1) Upravitelj je upnikom odgovoren za
škodo, ki jim jo povzroči s kršitvijo svojih obveznosti.
(2) Upravitelj je odškodninske odgovornosti
oproščen, če dokaže:
1.    
da je imel upnik škodo zaradi nepravilnih ali
nepopolnih podatkov v njegovi prijavi terjatve ali drugih dejanj ali opustitev,
ki izvirajo s področja upnika,
2.    
da je ravnal v skladu s sklepom ali odredbo
sodišča ali
3.    
da je škoda nastala zaradi dogodkov ali
ravnanja oseb, ki jih upravitelj, čeprav je ravnal z ustrezno profesionalno
skrbnostjo, ni mogel niti preprečiti niti odvrniti ali omejiti njihovih
škodljivih posledic.
(3) Upravitelj ni oproščen odškodninske
odgovornosti, ker je ravnal v skladu s sklepom ali odredbo sodišča, če upnik
dokaže, da je upravitelj izdajo tega sklepa ali odredbe dosegel:
1.    
tako, da je sodišču namenoma ali zaradi hude
malomarnosti dal nepopolne ali nepravilne informacije, ali
2.    
na drug nepošten način.
(4) Upravitelj je odgovoren upnikom za
škodo iz prvega odstavka tega člena, povzročeno v posameznem postopku zaradi
insolventnosti, do višine petkratnega zneska nagrade, do katere je upravičen v
tem postopku, vendar ne manj kot 5.000 eurov.
(5) Odškodninska odgovornost se po četrtem
odstavku tega člena ne omeji, če je bilo dejanje izvedeno ali opuščeno namenoma
ali iz hude malomarnosti.
103. člen
(nagrada upravitelja)
(1) Upravitelj ima pravico do nagrade za
svoje delo.
(2) V postopku prisilne poravnave nagrada
upravitelja vključuje:
1.    
nadomestilo za preizkus terjatev,
2.    
nadomestilo za izdelavo poročila o izidu
glasovanja o sprejetju prisilne poravnave,
3.    
nadomestilo za izdelavo poročila o vpisu in
vplačilu novih delnic in
4.    
nadomestilo za opravljanje nadzora upravitelja
po 171. členu tega zakona.
(3) Nadomestila iz 1., 2. in 3. točke
drugega odstavka tega člena se določijo v sorazmerju s številom pravočasno
prijavljenih terjatev, nadomestilo iz 4. točke drugega odstavka tega člena pa
za vsak mesec trajanja postopka prisilne poravnave.
(4) V stečajnem postopku nagrada
upravitelja vključuje:
1.    
nadomestilo za prevzem prostorov, premoženja in
poslov stečajnega dolžnika ter za izdelavo otvoritvenega poročila (v nadaljnjem
besedilu: nadomestilo za izdelavo otvoritvenega poročila), 
2.    
nadomestilo za preizkus terjatev, ki se določi
v sorazmerju s številom pravočasno prijavljenih terjatev, in
3.    
nadomestilo za unovčenje stečajne mase in
razdelitev splošne ali posebne stečajne mase, ki se določi v sorazmerju z
višino zneska, ki je predmet razdelitve.
(5) (črtan)
(6) (črtan)
(7) Nadomestila, ki jih vključuje nagrada
upravitelja, so nadomestilo za vse storitve, ki so potrebne za izvedbo nalog
upravitelja v postopku zaradi insolventnosti, razen:
1.    
(črtana),
2.    
računovodskih storitev v zvezi z vodenjem poslovnih
knjig in sestavljanjem računovodskih izkazov in davčnih obračunov v stečajnem
postopku,
3.    
storitev pooblaščenih ocenjevalcev vrednosti,
4.    
posredniških storitev pri prodaji premoženja na
borznem ali drugem organiziranem trgu, na katerem lahko trgujejo samo
pooblaščeni udeleženci tega trga,
5.    
storitev arhiviranja dokumentacije v skladu s
predpisi o arhiviranju,
6.    
drugih storitev, za katere je potrebno posebno
strokovno znanje s področij, ki niso predmet strokovnega izpita za opravljanje
funkcije upravitelja, ali ki jih je v posameznem postopku treba opraviti v
takem obsegu, da jih ne more opraviti upravitelj sam.
(8) Podrobnejša pravila o odmeri nagrade
upravitelja se določijo s tarifo iz 2. točke prvega odstavka 114. člena tega zakona.
104. člen
(odmera in plačilo nagrade upravitelja)
(1) V postopku prisilne poravnave pridobi
upravitelj pravico zahtevati plačilo nagrade, ko opravi vsa dejanja v postopku
in sodišču predloži svoje končno poročilo.
(2) V stečajnem postopku pridobi upravitelj
pravico zahtevati plačilo:
1.    
90 odstotkov:
- 
nadomestila za izdelavo otvoritvenega poročila:
ko sodišču predloži otvoritveno poročilo v skladu z 294. členom tega zakona,
- 
nadomestila za preizkus terjatev: ko sodišču
predloži končni seznam preizkušenih terjatev v skladu s 70. členom tega zakona,
- 
sorazmernega dela nadomestila iz 3. točke
četrtega odstavka 103. člena tega zakona: ko sodišču predloži končni načrt
razdelitve,
2.    
10 odstotkov vseh nadomestil: ko sodišču
predloži svoje končno poročilo v skladu s 375. členom tega zakona.
(3) Če je upravitelj razrešen zaradi
kršitve svojih obveznosti, nima pravice do nagrade.
(4) Če je upravitelj razrešen na svojo
zahtevo, ima pravico do dela nagrade, sorazmernega z obsegom dejanj, ki jih je
opravil do svoje razrešitve, zmanjšanega za pavšalno nadomestilo za prevzem
poslov razrešenega upravitelja, ki se po petem odstavku tega člena izplača
novemu upravitelju.
(5) Upravitelj, ki je bil imenovan med
postopkom zaradi razrešitve prejšnjega upravitelja, ima pravico do:
1.    
pavšalnega nadomestila za prevzem poslov
razrešenega upravitelja in
2.    
dela nagrade, sorazmernega z obsegom dejanj, ki
jih opravi od prevzema poslov prejšnjega upravitelja do konca postopka.
(6) O odmeri nadomestil, vključenih v
nagrado, in pavšalnega nadomestila odloči sodišče na zahtevo upravitelja.
(7) Sodišče mora odločiti o odmeri
nadomestil, vključenih v nagrado, in pavšalnega nadomestila v osmih dneh po
prejemu zahteve upravitelja.
(8) Nagrada in pavšalno nadomestilo se
izplačata kot strošek postopka po pravnomočnosti sklepa o odmeri iz sedmega
odstavka tega člena.
(9) Proti sklepu o odmeri nadomestil,
vključenih v nagrado, in pavšalnega nadomestila se lahko pritoži tudi
upravitelj.
(10) Pritožba proti sklepu o odmeri
nadomestil, vključenih v nagrado, in pavšalnega nadomestila zadrži njegovo
izvršitev.
105. člen
(stroški upravitelja)
(1) Upravitelj ima pravico do povrnitve
stroškov, ki so mu nastali pri opravljanju nalog in pristojnosti upravitelja.
(2) O povrnitvi stroškov upravitelju, ki so
nastali v posameznem mesecu, odloči sodišče s sklepom, s katerim odloča o
izplačilu drugih tekočih stroškov postopka za ta mesec.
(3) Za pritožbo proti sklepu o povrnitvi
stroškov upravitelju se smiselno uporabljata deveti in deseti odstavek 104.
člena tega zakona.
Pododdelek 3.6.2: Nadzor nad upravitelji
106. člen
(pristojnost za nadzor nad upravitelji)
(1) Ministrstvo, pristojno za pravosodje,
je pristojno za opravljanje nadzora nad upravitelju v skladu s pravili,
določenimi v pododdelku 3.6.2 tega zakona.
(2) Ministrstvo, pristojno za pravosodje, je
upravičeno, v obsegu, potrebnem za opravljanje nadzora iz prvega odstavka tega
člena, neposredno dostopati in pridobivati podatke iz
centralnega registra prebivalstva, poslovnega registra in podatke, ki jih
vodijo drugi upravljavci osebnih podatkov.
(3) Za postopek odločanja o zadevah,
urejenih v pododdelku 3.6.2 tega zakona, se uporablja zakon, ki ureja splošni
upravni postopek.
(4) Ministrstvo, pristojno za pravosodje,
lahko pri opravljanju nadzora iz prvega odstavka tega člena:
1.    
opravi pregled dokumentacije insolventnega
dolžnika, ki jo je prevzel upravitelj v zvezi s postopkom zaradi
insolventnosti, in dokumentacije, ki jo mora voditi upravitelj v zvezi s tem
postopkom, ali zahteva od zbornice upraviteljev, da opravi tak pregled,
2.    
zahteva uvedbo disciplinskega postopka proti
upravitelju in
3.    
odredi ali izvede druge ukrepe, potrebne za
preveritev, ali upravitelj opravlja svoje naloge v postopku zaradi
insolventnosti v skladu z zakonom.
(5) Pregled iz 1. točke četrtega odstavka
tega člena, ki ga opravi ministrstvo, pristojno za pravosodje, se opravi po
vnaprejšnjem obvestilu upravitelju ali brez njega. Pregled opravijo sodniki, ki
so v skladu z določbami zakona, ki ureja sodniško službo, dodeljeni v
ministrstvo, pristojno za pravosodje, za opravljanje zahtevnejših strokovnih
nalog in imajo izkušnje na področju postopkov zaradi insolventnosti,
gospodarskih sporov ali izvršbe, ali univerzitetni diplomirani pravniki z
najmanj petimi leti praktičnih izkušenj na pravniških delih s področja
postopkov zaradi insolventnosti po opravljenem pravniškem državnem izpitu ali
revizorji, ki jih imenuje minister, pristojen za pravosodje. O opravljenem
pregledu pregledovalci sestavijo poročilo, katerega en izvod se posreduje
upravitelju. Ugotovitve iz poročila se lahko uporabijo za izvrševanje zakonitih
pristojnosti ministrstva, pristojnega za pravosodje.
(6) Zbornica upraviteljev opravlja nadzor
nad poslovanjem upraviteljev v skladu s pravili, določenimi v pododdelku 3.6.4.
tega zakona.
107. člen
(komisija)
(1) Minister, pristojen za pravosodje,
imenuje komisijo kot svoj svetovalni organ, ki jo sestavljajo:
1.    
dva neodvisna strokovnjaka za insolventno
pravo,
2.    
dva sodnika, ki
sodita v postopkih zaradi insolventnosti, in
3.    
predstavnik ministrstva, pristojnega za
pravosodje.
(2) Člani komisije se imenujejo za pet let
in so lahko po poteku tega obdobja ponovno imenovani.
(3) Komisija daje ministru mnenja o izdaji
in odvzemu dovoljenj za opravljanje funkcije upravitelja in o drugih zadevah
glede izvajanja tega zakona.
(4) Delo komisije vodi predsednik, ki ga
med seboj izvolijo člani komisije.
(5) Komisija sprejme poslovnik o svojem
delu.
(6) Sredstva za delo komisije ter
administrativne, tehnične in druge pogoje za delo komisije zagotavlja
ministrstvo, pristojno za pravosodje.
108. člen
(dovoljenje za opravljanje funkcije
upravitelja)
(1) Funkcijo upravitelja lahko opravlja le
oseba, ki ima veljavno dovoljenje ministra, pristojnega za pravosodje, za
opravljanje funkcije upravitelja v postopkih zaradi insolventnosti in prisilne
likvidacije (v nadaljnjem besedilu: dovoljenje za opravljanje funkcije
upravitelja).
(2) Minister, pristojen za pravosodje, izda
dovoljenje za opravljanje funkcije upravitelja osebi, ki izpolnjuje naslednje
pogoje:
1.    
je državljan Republike Slovenije ali države
članice Evropske unije ali države članice Evropskega gospodarskega prostora ali
države članice Organizacije za gospodarsko sodelovanje in razvoj in ima aktivno
znanje slovenskega jezika,
2.    
je poslovno sposobna in ima splošno zdravstveno
zmožnost,
3.    
ima najmanj
visokošolsko izobrazbo prve stopnje ali primerljivo izobrazbo, pridobljeno v tujini, nostrificirano, priznano
ali ovrednoteno v skladu z zakonom, ki ureja vrednotenje in priznavanje
izobraževanja, ali
dovoljenje za opravljanje nalog revizorja ali pooblaščenega revizorja v skladu
z zakonom, ki ureja revidiranje,
4.    
ima najmanj tri leta delovnih izkušenj pri
opravljanju del s strokovno izobrazbo iz 3. točke tega odstavka,
5.    
ima sklenjeno zavarovanje, ki krije njegovo odškodninsko
odgovornost iz prvega odstavka 102. člena tega zakona za najnižjo zavarovalno
vsoto 500.000 eurov v posameznem letu,
6.    
je opravila strokovni izpit za opravljanje
funkcije upravitelja,
7.    
je vredna javnega zaupanja za opravljanje te
funkcije,
8.    
je ministru, pristojnem za pravosodje, dala
izjavo, da bo vestno in odgovorno opravljala svoje pristojnosti in naloge
upravitelja ter si v vsakem postopku zaradi insolventnosti, v katerem bo
imenovana, prizadevala za kar najhitrejše končanje postopka in čim ugodnejše
poplačilo upnikov.
(3) Pogoja iz 7. točke drugega odstavka
tega člena ne izpolnjuje tisti, za katerega je na podlagi njegovega dosedanjega
dela, ravnanja ali obnašanja utemeljeno sklepati, da funkcije upravitelja ne bo
opravljal strokovno, pošteno in vestno, ali kdor je bil pravnomočno obsojen
zaradi kaznivega dejanja, storjenega z naklepom, ki se preganja po uradni
dolžnosti, ali zaradi enega od teh kaznivih dejanj, storjenih iz malomarnosti:
povzročitve smrti iz malomarnosti, hude telesne poškodbe, posebno hude telesne
poškodbe, ogrožanja varnosti pri delu, prikrivanja, izdaje in neupravičene
pridobitve poslovne tajnosti, pranja denarja, izdaje uradne tajnosti,
povzročitve splošne nevarnosti ali izdaje državne tajnosti, in kazen še ni bila
izbrisana iz kazenske evidence.
(4) Minister, pristojen za pravosodje,
zavrne zahtevo za izdajo dovoljenja za opravljanje funkcije upravitelja:
1.    
če vlagatelj zahteve ne izpolnjuje pogojev iz
drugega odstavka tega člena ali
2.    
če je bilo vlagatelju zahteve že odvzeto dovoljenje
za opravljanje funkcije upravitelja ali
3.    
če je vlagatelju zahteve že prenehalo veljati
dovoljenje za opravljanje funkcije upravitelja po 5. točki četrtega odstavka
109. člena tega zakona ali 
4.    
če je zoper vlagatelja uveden kazenski postopek
zaradi suma storitve kaznivega dejanja iz tretjega odstavka tega člena in je v
tem postopku obtožnica postala pravnomočna ali je na podlagi obtožnega predloga
razpisana glavna obravnava, 
5.    
ne glede na 4. točko tega odstavka pa tudi v
primeru, če je proti vlagatelju uveden kazenski postopek zaradi kaznivega
dejanja, storjenega z naklepom, zoper premoženje ali zoper gospodarstvo, ki se
preganja po uradni dolžnosti, in je v tem postopku pravnomočna obtožnica,
vložena brez preiskave, ali pravnomočno uvedena preiskava, 
6.    
ne glede na vrsto očitanega kaznivega dejanja,
če je zoper vlagatelja pravnomočno odrejen pripor.
(5) Če ima upravitelj položaj odvetnika, ne
sme kot odvetnik zastopati stečajnega dolžnika v sodnih ali drugih postopkih,
ki se vodijo v zvezi s stečajnim postopkom, v katerem je bil imenovan za
upravitelja, in ne sme uporabljati naziva odvetnik.
109. člen
(odvzem in prenehanje dovoljenja za
opravljanje funkcije upravitelja)
(1) Minister, pristojen za pravosodje,
upravitelju odvzame dovoljenje za opravljanje funkcije upravitelja: 
1.    
če se ugotovi, da krši ali je kršil določbo iz
petega odstavka 108. člena tega zakona, 
2.    
če se ugotovi, da ne izpolnjuje pogoja iz 3.,
4., 5., 6. ali 7. točke drugega odstavka 108. člena tega zakona.
(2) Odločba o odvzemu dovoljenja za opravljanje
funkcije upravitelja je dokončna.
(3) O odvzemu dovoljenja za opravljanje
funkcije upravitelja odloča minister, pristojen na pravosodje, na predlog
sodišča, ki vodi postopek zaradi insolventnosti, v katerem je upravitelj storil
kršitev, ki je razlog za odvzem dovoljenja, ali po uradni dolžnosti.
(4) Dovoljenje za opravljanje funkcije
upravitelja preneha veljati:
1.    
če upravitelj izgubi državljanstvo Republike
Slovenije ali države članice Evropske unije ali države članice Evropskega
gospodarskega prostora, ne da bi istočasno pridobil državljanstvo druge države,
ki je Republika Slovenija ali država članice Evropske unije ali država članica
Evropskega gospodarskega prostora,
2.    
če je upravitelju s pravnomočno odločbo odvzeta
poslovna sposobnost ali če ne izpolnjuje več pogoja splošne zdravstvene
zmožnosti,
3.    
če da upravitelj pisno izjavo, na kateri je
njegov podpis overjen, da naj se izbriše iz seznama upraviteljev,
4.    
če upravitelj umre,
5.    
če je upravitelju s pravnomočno odločbo
disciplinske komisije izrečen ukrep trajnega odvzema pravice opravljati
funkcijo upravitelja.
(5) O prenehanju dovoljenja za opravljanje
funkcije upravitelja mora minister, pristojen za pravosodje, izdati
ugotovitveno odločbo.
(6) Če je upravitelju s pravnomočno odločbo
disciplinske komisije izrečen ukrep trajnega odvzema pravice opravljati
funkcijo upravitelja, mora zbornica o tem obvestiti ministrstvo, pristojno za
pravosodje, v treh delovnih dneh po dnevu, ko taka odločba postane pravnomočna.
(7) Kazensko sodišče mora ministra,
pristojnega za pravosodje, obvestiti o pravnomočni obsodbi za kaznivo dejanje
iz tretjega odstavka 108. člena tega zakona naslednji delovni dan po nastanku
tega dejstva.
110. člen
(seznam upraviteljev)
(1) Ministrstvo, pristojno za pravosodje,
vodi seznam upraviteljev.
(2) Seznam mora za vsako osebo, ki ima
veljavno dovoljenje za opravljanje funkcije upravitelja, vsebovati:
1.    
identifikacijske podatke o upravitelju,
2.    
številko in datum izdaje dovoljenja za
opravljanje funkcije upravitelja,
3.    
sodišča, pri katerih oseba opravlja funkcijo
upravitelja,
4.    
za vsak postopek zaradi insolventnosti ali
prisilne likvidacije, v katerem oseba opravlja funkcijo upravitelja:
- 
sodišče, ki vodi postopek, osebno ime sodnika
in opravilno številko postopka,
- 
osebno ime ali firmo in sedež dolžnika,
- 
vrsto postopka,
- 
datum začetka postopka,
- 
datum končanja postopka,
5.    
datum vpisa v seznam upraviteljev,
6.    
obdobje začasne ustavitve imenovanja za
upravitelja v novih zadevah,
7.    
datum izbrisa iz seznama upraviteljev in razlog
za izbris,
8.    
podatke o zavarovanju upraviteljeve
odgovornosti iz 5. točke drugega odstavka 108. člena tega zakona in
9.    
elektronski naslov upravitelja.
(3) Identifikacijski podatki o upravitelju
so:
1.    
osebno ime,
2.    
naslov stalnega prebivališča,
3.    
datum rojstva, če upravitelj nima niti EMŠO
niti davčne številke,
4.    
identifikacijska številka, in sicer:
- 
EMŠO, če je upravitelj vpisan v centralni
register prebivalstva, ali
- 
davčna številka v drugih primerih,
5.    
če upravitelj opravlja pristojnosti in naloge
upravitelja prek pravnoorganizacijske oblike podjetnika, zasebnika ali
gospodarske družbe, tudi podatki, s katerimi je vpisan v registru:
- 
firma, sedež in poslovni naslov,
- 
matična številka.
(4) Seznam upraviteljev se objavi na
spletnih straneh za objave v postopkih zaradi insolventnosti iz 122. člena tega
zakona.
(5) Podatki se v seznamu upraviteljev
vodijo in objavljajo zaradi preverjanja pogojev za imenovanje upravitelja v
posameznem postopku in nadzora nad upravitelji.
(6) Seznam upraviteljev, ki se objavi
po četrtem odstavku tega člena, ter podatki, sklepi in druga pisanja, ki se
objavijo po 122. členu tega zakona, ne smejo vsebovati podatkov iz 2. do 4.
točke tretjega odstavka tega člena.
(7) Ministrstvo, pristojno za
pravosodje, odgovarja za pravilnost podatkov, vsebovanih v seznamu
upraviteljev, ki ga posreduje agenciji zaradi objave po četrtem odstavku tega
člena. Agencija mora zagotoviti, da se na spletnih straneh v postopkih zaradi
insolventnosti iz 122. člena tega zakona objavi seznam upraviteljev, ki ji ga
zaradi objave posreduje ministrstvo, pristojno za pravosodje.
111. člen
(izbira sodišča, pri katerem upravitelj
opravlja funkcijo upravitelja)
(1) Oseba, ki ima veljavno dovoljenje za
opravljanje funkcije upravitelja, mora izbrati najmanj eno in lahko izbere vsa
okrožna sodišča, pri katerih opravlja funkcijo upravitelja.
(2) Oseba mora izjavo o izbiri sodišč po
prvem odstavku tega člena priložiti svoji zahtevi za izdajo dovoljenja za
opravljanje funkcije upravitelja.
(3) Oseba lahko spremeni svojo izbiro
sodišč z izjavo, ki jo predloži ministrstvu, pristojnemu za pravosodje.
(4) Oseba lahko spremeni izbiro sodišč:
1.    
bodisi tako, da pri posameznem okrožnem sodišču
ne bo več opravljala funkcije upravitelja,
2.    
bodisi tako, da izbere dodatno okrožno sodišče,
pri katerem bo opravljala funkcijo upravitelja.
(5) Ministrstvo, pristojno za pravosodje,
vodi za vsako okrožno sodišče seznam upraviteljev, ki so izbrali posamezno
okrožno sodišče (v nadaljnjem besedilu: seznam izbranih upraviteljev
posameznega okrožnega sodišča). Upravitelji se v seznamu izbranih upraviteljev
posameznega okrožnega sodišča razvrstijo po vrstnem redu zaporedne številke
pridobitve dovoljenja za opravljanje funkcije upravitelja.
(6) Sprememba izbire sodišč iz 1. točke
četrtega odstavka tega člena začne učinkovati z vpisom te spremembe v seznam
upraviteljev in ne vpliva na pristojnosti in naloge osebe v postopkih, v
katerih je bila imenovana za upravitelja pred začetkom učinkovanja spremembe
izbire.
(7) Sprememba izbire sodišč iz 2. točke
četrtega odstavka tega člena, ki je bila zahtevana do 30. novembra
posameznega leta, začne učinkovati 1. januarja naslednjega leta.
(8) Če je za posamezno okrožno sodišče
izbrano število upraviteljev, ki ne zadošča glede na število zadev, ki jih
povprečno vodi to sodišče in okrajna sodišča z njegovega območja, minister, pristojen
za pravosodje na predlog tega sodišča določi dodatno število upraviteljev.
(9) Obvestilo o določitvi dodatnega števila
upraviteljev iz osmega odstavka tega člena mora ministrstvo, pristojno za
pravosodje, objaviti na spletnih straneh za objave v postopkih zaradi
insolventnosti iz 122. člena tega zakona skupaj s pozivom upraviteljem, da
dodatno izberejo okrožno sodišče, na katerega se nanaša obvestilo.
(10) Pri dodatni izbiri okrožnega sodišča
na podlagi poziva iz devetega odstavka tega člena ne velja omejitev, določena v
prvem odstavku tega člena.
(11) Če v 15 dneh po objavi obvestila in
poziva iz devetega odstavka tega člena ministrstvu, pristojnemu za pravosodje,
izjave o dodatni izbiri okrožnega sodišča, na katerega se nanaša obvestilo, ne
da zadostno število upraviteljev, mora minister, pristojen za pravosodje, v osmih dneh po poteku tega roka izdati odločbo, s katero določi
dodatne upravitelje, ki morajo svojo funkcijo opravljati tudi pri tem sodišču.
(12) Minister, pristojen za pravosodje, kot
dodatne upravitelje po enajstem odstavku tega člena določi med upravitelji, ki
so po prvem odstavku tega člena izbrali manj kot tri sodišča.
(13) Če je število upraviteljev iz
dvanajstega odstavka tega člena večje od potrebnega dodatnega števila upraviteljev,
se kot dodatni upravitelji določijo tisti, ki so bili na sezam upraviteljev
vpisani kasneje.
112. člen
(začasna ustavitev imenovanja za
upravitelja 
v novih zadevah)
(1) Oseba, vpisana v seznam upraviteljev,
lahko zahteva, da se njeno imenovanje za upravitelja v novih zadevah začasno
ustavi:
1.    
če je imenovana na državno ali mednarodno
funkcijo, ki zahteva poklicno opravljanje: za obdobje trajanja te funkcije,
2.    
v drugih primerih: za obdobje, navedeno v
zahtevi, ki ne more biti krajše od treh mesecev.
(2) Minister, pristojen za pravosodje, mora
začasno ustaviti imenovanje posamezne osebe za upravitelja v novih zadevah
tudi: 
1.    
če je proti njej uveden kazenski postopek
zaradi suma storitve kaznivega dejanja iz tretjega odstavka 108. člena tega
zakona in je v tem postopku obtožnica postala pravnomočna ali je na podlagi
obtožnega predloga razpisana glavna obravnava, 
2.    
ne glede na 1. točko tega odstavka pa tudi v
primeru, če je proti njej uveden kazenski postopek zaradi kaznivega dejanja,
storjenega z naklepom, zoper premoženje ali zoper gospodarstvo, ki se preganja
po uradni dolžnosti, in je v tem postopku pravnomočna obtožnica, vložena brez
preiskave, ali pravnomočno uvedena preiskava, 
3.    
ne glede na vrsto očitanega kaznivega dejanja,
če je zoper osebo pravnomočno odrejen pripor. 
(3) Začasna ustavitev imenovanja iz drugega
odstavka tega člena traja: 
1.    
če je kazenski postopek pravnomočno ustavljen
ali izdana zavrnilna oziroma oprostilna sodba: do pravnomočnosti te odločitve v
kazenskem postopku, 
2.    
če je v kazenskem postopku oseba pravnomočno
obsojena: do pravnomočnosti odločbe o odvzemu dovoljenja za opravljanje
funkcije upravitelja, 
3.    
če je pripor odpravljen in niso izpolnjeni
pogoji iz 1. ali 2. točke drugega odstavka tega člena: do pravnomočnosti
odločbe o odpravi pripora. 
(4) Minister, pristojen za pravosodje, mora
začasno ustaviti imenovanje posamezne osebe za upravitelja v novih zadevah,
tudi če je bila proti njej v zvezi z uvedenim disciplinskim postopkom izrečena
začasna prepoved opravljati funkcijo upravitelja po šestem odstavku 120.l člena
tega zakona. Ta začasna ustavitev traja, dokler traja začasna prepoved po
šestem odstavku 120.l člena tega zakona. 
(5) Minister, pristojen za pravosodje, v
seznam upraviteljev vpiše obdobje začasne ustavitve imenovanja za upravitelja v
novih zadevah iz 6. točke drugega odstavka 110. člena tega zakona. 
(6) Minister, pristojen za pravosodje, mora
odločiti: 
1.    
o zahtevi iz prvega odstavka tega člena v osmih
dneh po prejemu te zahteve, 
2.    
o začasni ustavitvi imenovanja po drugem odstavku
tega člena v treh delovnih dneh po dnevu, ko izve za razlog iz drugega odstavka
tega člena, 
3.    
o začasni ustavitvi imenovanja po četrtem
odstavku tega člena v treh delovnih dneh po dnevu, ko izve za razlog iz
četrtega odstavka tega člena; če je ukrep začasnega odvzema pravice opravljati
funkcijo upravitelja izrekel sam, hkrati tudi začasno ustavi imenovanje. 
(7) Ministra, pristojnega za pravosodje,
mora naslednji delovni dan po nastanku dejstva obvestiti: 
1.    
kazensko sodišče o pravnem dejstvu iz drugega
in tretjega odstavka tega člena, 
2.    
Zbornica upraviteljev o pravnem dejstvu iz
četrtega odstavka tega člena. 
(8) Obdobje začasne zaustavitve imenovanja
za upravitelja v novih zadevah začne teči z vpisom tega pravnega dejstva v
seznam upraviteljev.
(9) Upravitelja, katerega imenovanje v
novih postopkih je začasno ustavljeno po drugem ali četrtem odstavku tega
člena, mora sodišče razrešiti v vseh postopkih zaradi insolventnosti, v katerih
je bil imenovan za upravitelja, v treh delovnih dneh po prejemu obvestila o
vpisu tega pravnega dejstva v evidenco upraviteljev. Za to razrešitev se
smiselno uporabljajo peti in šesti odstavek 119. člena ter prvi in drugi odstavek
120. člena tega zakona.
113. člen
(vodenje seznama upraviteljev)
(1) Ministrstvo, pristojno za pravosodje,
mora v treh delovnih dneh po izdaji odločbe:
1.    
osebo, ki ji izda dovoljenje za opravljanje
funkcije upravitelja, vpisati v seznam upraviteljev,
2.    
osebo, ki ji odvzame dovoljenje za opravljanje
funkcije upravitelja ali ji dovoljenje preneha veljati po petem odstavku 109.
člena tega zakona, izbrisati s seznama upraviteljev.
(2) V seznam upraviteljev se vpiše
upraviteljeva identifikacijska številka, drugi identifikacijski podatki
upravitelja pa se avtomatično na podlagi povezanosti centralnega registra prebivalstva,
davčnega registra in poslovnega registra (v nadaljnjem besedilu: matične
evidence) s seznamom upraviteljev prevzamejo iz teh evidenc in so s tem vpisani
v seznam upraviteljev.
(3) Če se v matični evidenci spremenijo
identifikacijski podatki o upravitelju, se te spremembe avtomatično na podlagi
povezanosti z matično evidenco prevzamejo tudi v seznam upraviteljev.
(4) O spremembah identifikacijskih
podatkov, ki niso vpisani v matične evidence, mora upravitelj obvestiti
ministrstvo, pristojno za pravosodje, v 15 dneh po nastanku spremembe.
(5) Ministrstvo, pristojno za pravosodje,
mora o vpisu vsake spremembe v seznam upraviteljev v treh delovnih dneh po
vpisu obvestiti vsa sodišča, ki na prvi stopnji vodijo postopke zaradi
insolventnosti.
(6) Sodišča morajo v treh delovnih dneh po
izdaji odločbe o imenovanju ali razrešitvi upravitelja obvestiti ministrstvo,
pristojno za pravosodje, o podatkih iz 4. točke drugega odstavka 110. člena
tega zakona.
114. člen
(predpisi o upraviteljih)
(1) Minister, pristojen za pravosodje,
predpiše:
1.    
program in način opravljanja strokovnega izpita
za opravljanje funkcije upravitelja,
2.    
tarifo za odmero nagrade upravitelja in
pavšalnega nadomestila za prevzem poslov razrešenega upravitelja,
3.    
podrobnejša pravila o stroških, do povrnitve
katerih je upravičen upravitelj, in o pavšalnem znesku za kritje drugih
stroškov stečajnega postopka, ki se konča brez razdelitve upnikom, iz 3. točke prvega
odstavka 233. člena tega zakona,
4.    
podrobnejša pravila o vodenju seznama
upraviteljev,
5.    
podrobnejša pravila o vsebini in načinu
obveščanja po petem in šestem odstavku 113. člena tega zakona.
(2) V predpisu, s katerim predpiše
tarifo za odmero nagrade upravitelja in pavšalnega nadomestila za prevzem
poslov razrešenega upravitelja ter podrobnejša pravila o stroških, do povrnitve
katerih je upravičen upravitelj, in o pavšalnem znesku za kritje drugih
stroškov stečajnega postopka, ki se konča brez razdelitve upnikom, iz 3. točke prvega
odstavka 233. člena tega zakona, minister, pristojen za
pravosodje, določi tudi maksimalne zneske, ki jih nagrada, pavšalno
nadomestilo, povrnitev stroškov ali pavšalni znesek za kritje drugih stroškov v
posameznem primeru ne smejo preseči.
(3) Vrhovno sodišče zbira podatke o
pravnomočno odmerjenih zneskih iz drugega odstavka
tega člena in jih s poročilom, ki vsebuje ugotovitve, ki
izhajajo iz sodne prakse, do 30. junija za preteklo leto posreduje
ministrstvu, pristojnemu za pravosodje, in Državnemu zboru.
Pododdelek 3.6.3: Imenovanje in
razrešitev upravitelja
115. člen
(pogoji za imenovanje za upravitelja)
(1) V posameznem postopku zaradi
insolventnosti je lahko za upravitelja v skladu s 116. členom tega zakona
imenovana oseba:
1.    
ki je vpisana v seznam upraviteljev in
2.    
je sodišče, ki vodi ta postopek, v seznamu
upraviteljev pri njej vpisano kot sodišče, pri katerem opravlja funkcijo
upravitelja.
(2) Ne glede na prvi odstavek tega člena za
upravitelja ne more biti imenovana oseba:
1.    
ki je hkrati dolžnik ali upnik insolventnega
dolžnika,
2.    
ki je v zadnjih dveh letih pred uvedbo postopka
zaradi insolventnosti
- 
opravljala funkcijo člana poslovodstva, člana
organa nadzora ali prokurista insolventnega dolžnika,
- 
bila zaposlena pri insolventnem dolžniku ali
- 
bila na podlagi pogodbe ali drugega pravnega
temelja v poslovnem razmerju z insolventnim dolžnikom,
3.    
ki ima v razmerju do osebe iz 1. ali 2. točke
tega odstavka položaj ožje povezane osebe,
4.    
ki že opravlja funkcijo upravitelja v postopku
zaradi insolventnosti nad drugo družbo, ki ima v razmerju do insolventnega
dolžnika položaj povezane družbe po 527. členu ZGD-1,
5.    
če obstajajo druge okoliščine, ki vzbujajo dvom
o njeni nepristranskosti pri opravljanju funkcije upravitelja v tem postopku.
(3) Oseba mora odkloniti svoje imenovanje
za upravitelja v posameznem postopku zaradi insolventnosti, če obstajajo ovire
za njeno imenovanje iz drugega odstavka tega člena.
(4) Oseba lahko odkloni svoje imenovanje za
upravitelja v posameznem postopku zaradi insolventnosti samo v primeru iz
tretjega odstavka tega člena ali če je bilo začasno ustavljeno njeno imenovanje
za upravitelja po 112. členu tega zakona.
116. člen
(postopek imenovanja upravitelja)
(1) Upravitelja imenuje sodišče s sklepom o
začetku postopka zaradi insolventnosti.
(2) Če je prejšnji upravitelj razrešen,
imenuje sodišče novega upravitelja s sklepom, s katerim odloči o razrešitvi
prejšnjega upravitelja.
(3) Sodišče mora za upravitelja imenovati
vsakič drugo osebo iz seznama izbranih upraviteljev posameznega okrožnega
sodišča po vrstnem redu, kot so navedeni v seznamu iz petega odstavka 111. člena
tega zakona. Vrstni red imenovanja upraviteljev se vodi ločeno za naslednji
skupini postopkov zaradi insolventnosti:
1.    
za postopke prisilnih poravnav in stečajne
postopke nad pravno osebo, ter
2.    
za postopke osebnih stečajev in stečajev
zapuščine.
(4) Ne glede na tretji odstavek tega člena
je za upravitelja v stečajnem postopku nad gospodarsko družbo, ki je po 55.
členu ZGD-1 velika družba, lahko imenovana samo oseba, ki je pred imenovanjem
najmanj dve leti opravljala naloge in pristojnosti upravitelja.
(5) Če bi po vrstnem redu iz tretjega
odstavka tega člena v stečajnem postopku nad gospodarsko družbo, ki je po 55.
členu ZGD-1 velika družba, morala biti imenovana oseba, ki ne izpolnjuje pogoja
iz četrtega odstavka tega člena, mora sodišče za upravitelja imenovati prvo
naslednjo osebo med osebami, ki izpolnjujejo te pogoje.
(6) Tretji odstavek tega člena se ne
uporablja za imenovanje upravitelja, o katerem sodišče odloča na predlog
pristojnega nadzornega organa po zakonu, ki ureja bančništvo ali zavarovalništvo.
(7) Če je vložen predlog za začetek
postopka prisilne poravnave nad gospodarsko družbo, ki je po 55. členu ZGD-1
velika, srednja ali mala družba, sodišče ne glede na prvi odstavek tega člena
imenuje upravitelja s posebnim sklepom naslednji delovni dan po uvedbi postopka
prisilne poravnave. 
(8) Če je nad dolžnikom iz sedmega odstavka
tega člena začet postopek prisilne poravnave ali stečajni postopek, upravitelj,
ki je bil imenovan s sklepom iz sedmega odstavka tega člena, nadaljuje z delom
kot upravitelj v teh postopkih, razen če v primeru stečajnega postopka nad
gospodarsko družbo, ki je po 55. členu ZGD-1 velika družba, ne izpolnjuje
pogoja iz četrtega odstavka tega člena.
117. člen
(položaj upravitelja)
(1) Upravitelj se imenuje kot fizična
oseba.
(2) Če upravitelj opravlja pristojnosti in
naloge upravitelja prek pravnoorganizacijske oblike podjetnika, zasebnika ali
gospodarske družbe, se v sklepu o imenovanju navede tudi ta
pravnoorganizacijska oblika in podatki iz 5. točke tretjega odstavka 110. člena
tega zakona.
118. člen
(razlogi za razrešitev upravitelja)
Upravitelj se razreši:
1.    
če krši obveznosti upravitelja v postopku, v
katerem je bil imenovan,
2.    
če mu je odvzeto dovoljenje za opravljanje
funkcije upravitelja,
3.    
če mu je dovoljenje
za opravljanje funkcije upravitelja prenehalo veljati po petem odstavku 109.
člena tega zakona,
4.    
če zaradi bolezni, delovne nezmožnosti ali
smrti ne more več opravljati funkcije upravitelja,
5.    
če v skladu s 119.a členom tega zakona tako
odloči večina upnikov.
119. člen
(odločanje o razrešitvi upravitelja)
(1) O razrešitvi upravitelja iz
razlogov po 1. do 4. točki 118. člena tega zakona odloči
sodišče po uradni dolžnosti, na zahtevo upravitelja ali na zahtevo, ki jo lahko
vloži upniški odbor ali vsak upnik.
(2) Sodišče mora v treh delovnih dneh po
prejemu zahteve upniškega odbora ali upnika iz prvega odstavka tega člena
zahtevo vročiti upravitelju, ki se lahko o njej izreče v 15 dneh po prejemu.
(3) Drugi odstavek tega člena se smiselno
uporablja tudi, če sodišče po uradni dolžnosti presodi, da obstajajo razlogi za
razrešitev upravitelja.
(4) O zahtevi iz prvega odstavka tega člena
mora sodišče odločiti v osmih dneh po poteku roka za izjavo upravitelja iz
drugega odstavka tega člena.
(5) Sklep, s katerim sodišče odloči o
razrešitvi upravitelja, se vroči upravitelju, če je sodišče odločilo na zahtevo
upniškega odbora ali upnika iz prvega odstavka tega člena, pa tudi vlagatelju
zahteve. O pravnomočnosti sklepa, s katerim sodišče
razreši upravitelja po 1. točki 118. člena tega zakona, sodišče obvesti
ministrstvo, pristojno za pravosodje.
(6) Upravitelj ima pravico do pritožbe
proti sklepu, s katerim ga je sodišče razrešilo.
(7) Proti sklepu, s katerim je sodišče
zavrnilo zahtevo upniškega odbora ali upnika za razrešitev upravitelja, ima
pravico do pritožbe samo vlagatelj zahteve.
(8) Drugi upniki, razen vlagatelja zahteve,
nimajo pravice do pritožbe proti sklepu, s katerim je sodišče odločilo o
razrešitvi upravitelja.
119.a člen
(razrešitev imenovanega
upravitelja in imenovanje novega upravitelja na podlagi odločitve večine
upnikov)
(1) Če upravitelj po presoji upniškega
odbora ne uživa več zaupanja upnikov, lahko upniški odbor kadarkoli po objavi
sklepa o preizkusu terjatev z večino glasov vseh svojih članov brez
obrazložitve zahteva glasovanje upnikov o razrešitvi imenovanega upravitelja.
Upniški odbor mora hkrati z zahtevo za glasovanje o razrešitvi imenovanega
upravitelja zahtevati glasovanje o imenovanju novega upravitelja. V zahtevi za
imenovanje novega upravitelja lahko upniški odbor izbere katerokoli osebo, ki
izpolnjuje pogoje za imenovanje iz 115. člena tega zakona. 
(2) Sodišče mora v treh delovnih dneh po
prejemu zahteve upniškega odbora iz prvega odstavka tega člena objaviti poziv
upnikom, da v 15 dneh po objavi poziva oddajo glasovnice za glasovanje o
zahtevi upniškega odbora za razrešitev imenovanega upravitelja in imenovanje
novega upravitelja. 
(3) O razrešitvi imenovanega upravitelja in
imenovanju novega upravitelja ima pravico glasovati vsak upnik, katerega
terjatev je v postopku zaradi insolventnosti priznana ali verjetno izkazana. 
(4) Odločitev o razrešitvi imenovanega
upravitelja in imenovanju novega upravitelja je sprejeta, če zanjo glasujejo
upniki, katerih skupni znesek terjatev iz 73. člena tega zakona presega
polovico osnove za izračun deleža glasovalnih pravic iz 74. člena tega zakona. 
(5) Sodišče imenovanega upravitelja razreši
in imenuje novega upravitelja, če je dosežena večina iz četrtega odstavka tega
člena. Sklep o razrešitvi imenovanega upravitelja in imenovanju novega
upravitelja se vroči upraviteljema. 
(6) S pritožbo proti sklepu iz petega
odstavka tega člena je dovoljeno izpodbijati samo način izračunavanja večine in
da je bila za upravitelja imenovana oseba, ki ne izpolnjuje pogojev za
imenovanje iz 115. člena tega zakona. Pritožbo lahko vložita tudi razrešeni in
novo imenovani upravitelj.
120. člen
(pravne posledice razrešitve upravitelja)
(1) Z izdajo sklepa o razrešitvi prenehajo
pravica razrešenega upravitelja zastopati insolventnega dolžnika in vse njegove
pristojnosti v postopku.
(2) Razrešeni upravitelj mora v osmih dneh
po prejemu sklepa o razrešitvi:
1.    
pripraviti svoje poročilo za obdobje od konca
trimesečja, na katero se nanaša njegovo prejšnje poročilo, do svoje razrešitve, in
2.    
novemu upravitelju predati vso dokumentacijo o
poslih, ki jih je opravil za insolventnega dolžnika, in drugih dejanjih, ki jih
je izvedel v postopku.
(3) Če upravitelj umre, mora dejanja iz 2.
točke drugega odstavka tega člena opraviti oseba, ki za stečajnega dolžnika
opravlja računovodske storitve. Če je pokojni upravitelj računovodske storitve
opravljal sam, mora ta dejanja opraviti sodnik, ki vodi postopek.
Pododdelek 3.6.4: Zbornica upraviteljev
in disciplinska odgovornost upraviteljev
120.a člen
(zbornica upraviteljev)
(1) Osebe, ki imajo veljavno dovoljenje za
opravljanje funkcije upravitelja, se obvezno združujejo v Zbornico upraviteljev
(v nadaljnjem besedilu: zbornica).
(2) Zbornica je pravna oseba s
pristojnostmi in nalogami, določenimi z zakonom ali statutom zbornice.
(3) Za postopek odločanja v zadevah,
urejenih v pododdelku 3.6.4. tega zakona, se uporablja zakon, ki ureja splošni
upravni postopek, če ni s posebnim pravilom iz pododdelka 3.6.4. člena tega
zakona drugače določeno.
120.b člen
(pristojnosti in naloge zbornice)
(1) Zbornica skrbi za ugled stroke
upraviteljev in razvoj dobre poslovne prakse upraviteljev.
(2) Zbornica z namenom varovanja ugleda
stroke upraviteljev in razvoja dobre poslovne prakse upraviteljev:
1.    
določa program trajnega strokovnega
izobraževanja upraviteljev,
2.    
sprejema kodeks dobre poslovne prakse upraviteljev
in
3.    
daje upraviteljem priporočila za uveljavljanje
dobre poslovne prakse.
120.c člen
(način opravljanja nadzora zbornice nad
upravitelji)
(1) Zbornica lahko pri opravljanju nadzora
nad upravitelji:
1.    
opravi pregled dokumentacije insolventnega
dolžnika, ki jo je prevzel upravitelj v zvezi s postopkom zaradi
insolventnosti, in dokumentacije, ki jo mora voditi upravitelj v zvezi s tem
postopkom,
2.    
odredi ali izvede druge ukrepe, potrebne za
preveritev, ali upravitelj opravlja svoje naloge v postopku zaradi insolventnosti
v skladu z zakonom in dobro poslovno prakso upraviteljev,
3.    
odredi upravitelju, da odpravi nepravilnosti
pri svojem poslovanju in o tem izdela poročilo.
(2) Zbornica mora opraviti pregled iz 1.
točke prvega odstavka tega člena, če to zahteva minister, pristojen za
pravosodje, in ministru o tem predložiti ustrezno poročilo.
120.d člen
(nadzor nad zbornico)
(1) Ministrstvo, pristojno za pravosodje,
je pristojno za opravljanje nadzora nad zbornico.
(2) Ministrstvo, pristojno za pravosodje,
lahko pri opravljanju nadzora iz prvega odstavka tega člena:
1.    
opravi pregled poslovanja zbornice,
2.    
zahteva poročilo zbornice o posameznem postopku
nadzora nad upraviteljem ali o drugih zadevah s področja pristojnosti in nalog
zbornice po tem zakonu,
3.    
odredi ali izvede druge ukrepe, potrebne za
zagotovitev, da zbornica opravlja svoje pristojnosti in naloge v skladu z
zakonom.
(3) Zbornica mora do 31. januarja
posameznega leta ministru, pristojnem za pravosodje, predložiti svoje poročilo
o delu v preteklem letu.
120.e člen
(položaj člana zbornice)
(1) Oseba pridobi položaj člana zbornice z vpisom
v seznam upraviteljev iz 110. člena tega zakona in ji preneha položaj člana
zbornice z izbrisom iz tega seznama.
(2) Ministrstvo, pristojno za pravosodje,
mora zbornico obvestiti o vpisu novega upravitelja v seznam upraviteljev ali o
izbrisu upravitelja iz seznama v treh delovnih dneh po izvedenem vpisu ali
izbrisu.
120.f člen
(organi zbornice)
(1) Organi zbornice so skupščina, upravni
odbor in predsednik zbornice.
(2) Skupščino zbornice sestavljajo vsi
člani zbornice.
(3) Upravni odbor in predsednika zbornice
izvoli skupščina zbornice za dobo štirih let.
120.g člen
(statut in drugi splošni akti zbornice)
(1) Skupščina zbornice sprejema statut
zbornice in druge splošne akte zbornice, s katerimi ureja organizacijo in
poslovanje zbornice ter zadeve iz njene pristojnosti.
(2) Statut zbornice ali njegove spremembe
začnejo veljati, ko minister, pristojen za pravosodje, da soglasje k njihovi
uveljavitvi.
120.h člen
(disciplinska odgovornost upraviteljev)
(1) Upravitelj je disciplinsko odgovoren:
1.    
če pri opravljanju pristojnosti in nalog
upravitelja v postopku zaradi insolventnosti krši obveznosti upravitelja,
določene s tem zakonom, ali pravila dobre poslovne prakse upraviteljev,
2.    
če zamuja s plačevanjem članarine in drugih
prispevkov zbornici,
3.    
če se ne izobražuje v skladu s programom
trajnega strokovnega izobraževanja, ki ga določi zbornica.
(2) Upravitelj stori hujšo disciplinsko
kršitev:
1.    
če krši obveznosti iz tretjega odstavka 98.
člena tega zakona,
2.    
če pri opravljanju pristojnosti in nalog
upravitelja v postopku zaradi insolventnosti krši obveznosti upravitelja,
določene s tem zakonom, in je zaradi kršitve obveznosti nastala škoda za
premoženje insolventnega dolžnika, ki spada v stečajno maso,
3.    
če stori kršitev iz 1. točke prvega odstavka
tega člena enakih značilnosti že drugič v petletnem obdobju ali kršitev iz 2.
ali 3. točke prvega odstavka tega člena enakih značilnosti že drugič v obdobju
zadnjega leta.
120.i člen
(disciplinski ukrepi)
(1) Za hujšo disciplinsko kršitev se
upravitelju lahko izreče:
1.    
denarna kazen, ki ni manjša od 5.000 eurov in
ne večja od 15.000 eurov,
2.    
pogojni odvzem pravice opravljati funkcijo
upravitelja, ki se izvrši, če upravitelj v petih letih po izreku ukrepa znova
stori disciplinsko kršitev,
3.    
trajni odvzem pravice opravljati funkcijo upravitelja.
(2) Za disciplinsko kršitev, ki nima znakov
hujše disciplinske kršitve iz prvega odstavka tega člena, se upravitelju lahko
izreče:
1.    
opomin,
2.    
denarna kazen, ki ni manjša od 1.700 eurov in
ne večja od 5.000 eurov.
(3) Pri izrekanju disciplinskih ukrepov se
upoštevajo teža kršitve in njene posledice, stopnja odgovornosti, prejšnje delo
in vedenje osebe, proti kateri se vodi disciplinski postopek, ter morebitni
prej izrečeni disciplinski ukrepi.
(4) Če disciplinska komisija izreče
disciplinski ukrep denarne kazni, mora določiti rok za plačilo te kazni, ki ne
sme biti krajši od enega meseca in ne daljši od šestih mesecev.
(5) Z odločbo, s katero izreče disciplinski
ukrep, disciplinska komisija naloži upravitelju, da zbornici povrne stroške
disciplinskega postopka.
(6) Pravnomočna odločba, s katero je bila
izrečena denarna kazen ali naložena povrnitev stroškov disciplinskega postopka,
je izvršilni naslov, na podlagi katerega se na predlog zbornice lahko izvede
prisilna izterjava v postopku sodne izvršbe.
(7) Sredstva od vplačane denarne kazni se
uporabijo za namene, določene s statutom zbornice.
120.j člen
(disciplinska evidenca)
(1) Zaradi izvajanja pristojnosti nadzora
po tem zakonu zbornica vodi disciplinsko evidenco, v kateri se obdelujejo
naslednji podatki o pravnomočno izrečenih disciplinskih ukrepih:
1.    
identifikacijski podatki o upravitelju,
2.    
podatki o odločbi disciplinske komisije,
3.    
izrečen disciplinski ukrep.
(2) Disciplinska evidenca se hrani trajno.
(3) Podatke iz disciplinske evidence imajo
pravico pridobiti organi zbornice in ministrstvo, pristojno za pravosodje, če
jih potrebujejo za izvajanje nadzora nad upravitelji v skladu s tem zakonom.
120.k člen
(organi disciplinskega postopka)
(1) Organa disciplinskega postopka sta
disciplinska komisija prve stopnje in disciplinska komisija druge stopnje.
(2) Disciplinsko komisijo prve stopnje in
disciplinsko komisijo druge stopnje sestavljata predsednik in dva člana.
(3) Predsednika in enega člana disciplinske
komisije prve stopnje imenuje minister, pristojen za pravosodje; predsednika
imenuje izmed univerzitetnih diplomiranih pravnikov z najmanj šestimi
leti praktičnih izkušenj na pravniških delih po opravljenem pravniškem državnem
izpitu, člana pa izmed univerzitetnih diplomiranih pravnikov
z najmanj tremi leti praktičnih izkušenj na pravniških delih po opravljenem
pravniškem državnem izpitu ali izmed revizorjev. Enega člana izvoli skupščina
zbornice iz vrst upraviteljev. 
(4) Predsednika in enega člana disciplinske
komisije druge stopnje imenuje minister, pristojen za pravosodje; predsednika
imenuje izmed višjih oziroma vrhovnih sodnikov, ki sodijo v postopkih zaradi
insolventnosti, člana pa izmed univerzitetnih diplomiranih pravnikov z najmanj
petimi leti praktičnih izkušenj na pravniških delih po opravljenem pravniškem
državnem izpitu ali izmed revizorjev. Enega člana izvoli skupščina zbornice iz
vrst upraviteljev. 
(5) Predsednik in člani komisije
disciplinske komisije prve in druge stopnje imajo namestnike, ki se izvolijo
oziroma imenujejo na enak način kot člani disciplinskih komisij. Imenovani
oziroma izvoljeni so za dobo štirih let in so lahko po poteku tega obdobja
ponovno imenovani oziroma izvoljeni.
(6) Če je predsednik ali član disciplinske
komisije zadržan ali izločen, ga nadomešča njegov namestnik.
(7) O izločitvi člana disciplinske komisije
odloča predsednik disciplinske komisije.
(8) O izločitvi predsednika disciplinske
komisije prve stopnje odloča predsednik disciplinske komisije druge stopnje, o
izločitvi predsednika disciplinske komisije druge stopnje pa minister,
pristojen za pravosodje.
(9) Predsedniki in člani disciplinskih
komisij iz tretjega in četrtega odstavka tega člena ter njihovi namestniki
imajo pravico do povrnitve potnih stroškov in sejnine v višini, ki jo na
predlog zbornice določi minister, pristojen za pravosodje. 
(10) Sredstva za povrnitev stroškov in
plačilo sejnine predsednikom, članom in namestnikom, ki jih imenuje minister,
pristojen za pravosodje, se zagotavljajo v proračunu Republike Slovenije.
120.l člen
(uvedba disciplinskega postopka)
(1) Postopek pred disciplinsko komisijo
prve stopnje uvede predsednik zbornice na lastno pobudo ali na predlog
ministra, pristojnega za pravosodje, predsednika okrožnega sodišča ali
predsednika višjega sodišča.
(2) Postopek pred disciplinsko komisijo
prve stopnje zoper predsednika zbornice uvede minister, pristojen za
pravosodje, na lastno pobudo ali na predlog predsednika okrožnega sodišča ali
predsednika višjega sodišča.
(3) Postopek iz prvega in drugega odstavka
tega člena se uvede s sklepom o uvedbi disciplinskega postopka, zoper katerega
ni dovoljena pritožba.
(4) Če je podan predlog za uvedbo
disciplinskega postopka iz prvega ali drugega odstavka tega člena mora
predsednik zbornice oziroma minister, pristojen za pravosodje, v enem mesecu od
prejema tega predloga uvesti disciplinski postopek.
(5) Sklep o uvedbi disciplinskega postopka
mora vsebovati:
1.    
opis disciplinske kršitve, ki je razlog za
uvedbo postopka, in
2.    
dokaze o tem, da je bila storjena očitana
kršitev.
(6) Če je uveden disciplinski postopek
zaradi kršitev, zaradi katerih se sme izreči ukrep trajnega odvzema pravice
opravljati funkcijo upravitelja, lahko organ disciplinskega postopka ali
minister, pristojen za pravosodje, upravitelju izreči začasno prepoved
opravljati funkcijo upravitelja. Začasna prepoved lahko traja do konca
disciplinskega postopka, vendar največ eno leto.
120.m člen
(disciplinski postopek pred disciplinsko
komisijo prve stopnje)
(1) Predsednik disciplinske komisije mora
sklep o uvedbi disciplinskega postopka poslati upravitelju, proti kateremu se
vodi disciplinski postopek, s poukom, da se v 15 dneh po prejemu lahko izreče o
očitani disciplinski kršitvi, in o uvedbi
disciplinskega postopka obvesti ministra, pristojnega za pravosodje.
(2) Predsednik disciplinske komisije mora v
osmih dneh po prejemu izjave upravitelja o očitani disciplinski kršitvi ali po
poteku roka iz prvega odstavka tega člena razpisati obravnavo za dan, ki ni
poznejši od enega meseca po razpisu.
(3) Vabilo za obravnavo mora biti
upravitelju, proti kateremu se vodi disciplinski postopek, vročeno najmanj osem
dni pred dnevom obravnave in mora vključevati pouk o posledicah iz četrtega
odstavka tega člena in pravicah iz petega odstavka tega člena.
(4) Če je bil upravitelj, proti kateremu se
vodi disciplinski postopek, pravilno vabljen in se ne udeleži obravnave, se
obravnava lahko opravi v njegovi odsotnosti.
(5) Upravitelj ima pravico podati svoj
zagovor bodisi ustno na obravnavi bodisi pisno tako, da ga pošlje disciplinski
komisiji prve stopnje pred obravnavo.
(6) Obravnava pred disciplinsko komisijo
prve stopnje ni javna, razen če tako zahteva upravitelj, proti kateremu se vodi
disciplinski postopek.
(7) Predsednik disciplinske komisije prve
stopnje mora v 15 dneh po koncu obravnave izdati pisni odpravek odločbe
disciplinske komisije prve stopnje o disciplinski kršitvi in jo vročiti:
1.    
upravitelju, proti kateremu se vodi
disciplinski postopek,
2.    
predsedniku zbornice in
3.    
ministru, pristojnemu za pravosodje.
120.n člen
(disciplinski postopek pred disciplinsko
komisijo druge stopnje)
(1) Proti odločbi disciplinske komisije
prve stopnje je dovoljena pritožba v 15 dneh.
(2) Pritožbo lahko vložijo:
1.    
upravitelj, proti kateremu se vodi disciplinski
postopek,
2.    
predsednik zbornice in
3.    
minister, pristojen za pravosodje.
(3) O pritožbi mora odločiti disciplinska
komisija druge stopnje v dveh mesecih po prejemu pritožbe na seji brez
obravnave.
120.o člen
(disciplinski postopek pred disciplinsko
komisijo druge stopnje)
(1) Proti odločbi disciplinske komisije
druge stopnje, s katero je bil upravitelju izrečen pogojni ali trajni odvzem
pravice opravljati funkcijo upravitelja ali potrjena odločba disciplinske
komisije prve stopnje, s katero je bil izrečen tak ukrep, je dovoljen upravni
spor.
(2) Tožbo v upravnem sporu lahko vložijo
osebe iz drugega odstavka 120.n člena tega zakona.
120.p člen
(zastaranje pregona disciplinskih kršitev
in izvršitev disciplinskega ukrepa)
(1) Pregon disciplinskih kršitev zastara v
petih letih od dneva kršitve.
(2) Če ima disciplinska kršitev tudi znake
kaznivega dejanja, ki se preganja po uradni dolžnosti, zastara pregon v enakem
roku, kot ga določa zakon za zastaranje pregona za kaznivo dejanje.
(3) Zastaranje pregona disciplinske kršitve
pretrga vsako dejanje v postopku pred disciplinsko komisijo.
(4) Izvršitev disciplinskega ukrepa zastara
v petih letih od pravnomočnosti odločbe, s katero je bil ukrep izrečen.
(5) V vsakem primeru pregon disciplinske
kršitve zastara, ko preteče dvakrat toliko časa, kot je določen za zastaranje
pregona v prvem in drugem odstavku tega člena.
Oddelek 3.7: Druga pravila postopka
121. člen
(podrejena uporaba pravil pravdnega
postopka)
(1) Za postopek zaradi insolventnosti se
glede vprašanj, ki s tem zakonom niso urejena drugače, smiselno uporabljajo
pravila zakona, ki ureja pravdni postopek.
(2) V postopku zaradi insolventnosti ni
mogoče zahtevati vrnitve v prejšnje stanje niti predlagati obnove postopka in
ne vložiti revizije.
(3) Kdor je zamudil rok ali izostal z
naroka, na katerem bi moral dati ali vložiti predloge, izjave in ugovore, jih
po poteku roka ali koncu naroku ne more več dati ali vložiti.
122. člen
(spletne strani za objave v postopkih
zaradi insolventnosti)
(1) Na spletnih straneh za objave v
postopkih zaradi insolventnosti je treba v zvezi s posameznim postopkom zaradi
insolventnosti objaviti:
1.    
naslednje podatke o posameznem postopku zaradi
insolventnosti:
- 
identifikacijske podatke insolventnega dolžnika, razen podatka o EMŠO ter podatka o davčni številki insolventnega
dolžnika, ki je potrošnik,
- 
sodišče, ki vodi postopek in opravilno številko
zadeve,
- 
identifikacijske podatke o upravitelju,
- 
začetek postopka, potek roka za prijavo
terjatev v postopku in podatke o drugih procesnih dejanjih v postopku,
- 
pri stečajnem postopku tudi: podatke o višini
stečajne mase in deležih poplačil upnikov,
2.    
sklep o začetku postopka zaradi insolventnosti
in vse sklepe, izdane v glavnem postopku zaradi insolventnosti, razen:
- 
sklepa o začetku postopka osebnega stečaja,
- 
sklepa, s katerim sodišče odloči o predlogu za
začetek postopka odpusta obveznosti, ali dolžniku naloži določena ravnanja v
postopku odpusta obveznosti,
- 
sklepa o izterjavi stalnih prejemkov iz 393.
člena tega zakona,
- 
sklepa o zasegu denarnega dobroimetja iz 394.
člena tega zakona in
- 
sklepa o ustavitvi nadaljnje izterjatve stalnih
prejemkov ali zasega denarnega dobroimetja iz tretjega odstavka 410. člena tega
zakona,
3.    
oklic o začetku postopka, oklic o razpisu
naroka in druge oklice ali pozive za glasovanje, ki jih po tem zakonu izda
sodišče,
4.    
vse zapisnike o narokih in poteku sej upniškega
odbora,
5.    
poročila upravitelja in listine, ki so mu
priložene, in v postopku prisilne poravnave tudi poročila insolventnega
dolžnika in listine, ki so mu priložene,
6.    
sezname preizkušenih terjatev,
7.    
vloge strank postopka in druga sodna pisanja, za
katere ta zakon določa, da se objavijo,
8.    
v stečajnem postopku tudi vse razpise javnih
dražb in vabil k dajanju ponudb v zvezi z unovčevanjem stečajne mase.
(2) Spletne strani za objave v postopkih
zaradi insolventnosti upravlja agencija.
(3) Spletne strani za objave v postopkih
zaradi insolventnosti morajo biti zasnovane tako, da je vsakomur omogočen
brezplačen vpogled v podatke, objavljene na teh straneh, in sicer:
1.    
po datumu objave,
2.    
po opravilni številki postopka zaradi
insolventnosti ali sodišču, ki vodi ta postopek,
3.    
če ima insolventni dolžnik položaj pravne
osebe, podjetnika ali zasebnika: po kateremkoli identifikacijskem podatku, s
katerim je vpisan v sodnem ali poslovnem registru, in po davčni številki,
4.    
če ima insolventni dolžnik položaj potrošnika,
podjetnika ali zasebnika: po kombinaciji naslednjih pogojev, pri čemer sistem
vrne podatek o opravilni številki postopka zaradi insolventnosti samo, če se
ujemajo vsi pogoji:
- 
kombinaciji EMŠO ter imena in priimka,
- 
kombinaciji davčne številke ter imena in priimka
ali
- 
kombinaciji imena in priimka, naslova stalnega
prebivališča in rojstnega datuma,
5.    
če ima insolventni dolžnik položaj potrošnika,
podjetnika ali zasebnika, tudi samo po EMŠO ali davčni številki, pri čemer
sistem vrne samo podatek, ali je nad osebo, ki ustreza temu pogoju, začet
postopek zaradi insolventnosti, brez podatka o opravilni številki zadeve, če je
postopek začet.
(4) Velja, in nasprotni dokaz ni dovoljen,
da se je stranka postopka zaradi insolventnosti ali druga oseba seznanila z
vsebino sodne odločbe, vloge druge stranke v tem postopku ali drugega pravnega
dejanja iz prvega odstavka tega člena s potekom osmih dni po objavi tega
pravnega dejanja.
(5) Za objave iz prvega odstavka tega člena
je treba ob objavi oklica o začetku postopka plačati pavšalno nadomestilo, ki
ga glede na vrsto postopka določa tarifa agencije. Nadomestilo iz prvega stavka
tega odstavka agenciji plača sodišče v breme predujma iz petega odstavka 141.
člena ali prvega odstavka 233. člena tega zakona.
(6) Agencija sprejme tarifo, s katero
določi nadomestila iz petega odstavka tega člena, v soglasju z ministrom,
pristojnim za pravosodje.
(7) Vlada Republike Slovenije določi
podrobnejša pravila o objavah v postopkih zaradi insolventnosti.
(8) S predpisom iz sedmega odstavka tega
člena lahko Vlada Republike Slovenije tudi:
1.    
določi, da se podatki iz prvega odstavka tega
člena objavijo tudi na javnih spletnih straneh, namenjenih skupnim objavam
podatkov o postopkih zaradi insolventnosti v več državah članicah EU, ki se
vzpostavijo in vodijo na podlagi dogovora med pristojnimi organi držav članic
EU in
2.    
uredi podrobnejša pravila o teh objavah.
(9) Sklep ali drugo pisanje iz 2. do
8. točke prvega odstavka tega člena, ki se objavi, ne sme vsebovati podatka o
EMŠO ter podatka o davčni številki insolventnega dolžnika, ki je potrošnik.
(10) Sodišče, ki vodi postopek zaradi
insolventnosti, odgovarja za pravilnost podatkov, vsebovanih v sklepu ali
drugem pisanju, ki ga posreduje agenciji zaradi objave po prvem odstavku tega
člena.
(11) Agencija mora zagotoviti:
1.    
da se na spletnih straneh za objave v postopkih
zaradi insolventnosti objavijo pisanja, ki ji jih zaradi objave posredujejo
sodišča, in
2.    
da so te spletne strani zasnovane v skladu s
tretjim odstavkom tega člena.
122.a člen
(vodenje in posredovanje podatkov v
postopkih zaradi insolventnosti)
(1) Center za informatiko na Vrhovnem
sodišču Republike Slovenije (v nadaljnjem besedilu: Center za informatiko)
upravlja programsko opremo, ki omogoča:
1.    
vodenje vpisnika zadev v postopkih zaradi
insolventnosti,
2.    
posredovanje podatkov o posameznem postopku
zaradi insolventnosti v objavo po 1. točki prvega odstavka 122. člena tega
zakona in
3.    
posredovanje pisanj v objavo po 2. do 8. točki
prvega odstavka 122. člena tega zakona.
(2) Center za informatiko lahko
podatke iz 1. točke prvega odstavka 122. člena tega zakona o postopkih zaradi
insolventnosti nad potrošnikom v informatizirani obliki posreduje:
1.    
osebam držav članic EU, ki te podatke
potrebujejo za vzdrževanje svojih informatiziranih evidenc o dolžnikih,
2.    
bankam, zavarovalnicam ali drugim finančnim
institucijam držav članic EU, ki te podatke potrebujejo za upravljanje
kreditnega tveganja ali zaradi uporabe pravil, določenih v 158., 245., 246. in
386. členu tega zakona,
3.    
upravljavcem sistemov bonitetnih podatkov o
strankah bank, zavarovalnic ali drugih finančnih institucij držav članic EU, ki
te podatke potrebujejo za upravljanje kreditnega tveganja članic tega sistema, 
4.    
Davčni upravi Republike Slovenije, ki te
podatke potrebuje za izvajanje nalog pobiranja davkov in drugih obveznih
dajatev,
5.    
Državnemu pravobranilstvu Republike Slovenije,
ki te podatke potrebuje za izvajanje svoje pristojnosti zastopanja države pri
uveljavljanju njenih pravic v postopku zaradi insolventnosti in varstva njenega
pravnega položaja ali organov in organizacij, ki jih je Državno pravobranilstvo
Republike Slovenije po zakonu pristojno zastopati, pred sodišči in drugimi
državnimi organi.
(3) Za posredovanje podatkov po drugem
odstavku tega člena se smiselno uporabljajo 3. do 5. točka tretjega odstavka
122. člena tega zakona.
(4) Pri posredovanju podatkov v
informatizirani obliki po drugem odstavku tega člena Center za informatiko ne
sme posredovati obeh identifikacijskih številk insolventnega dolžnika iz 4.
točke tretjega odstavka 17. člena tega zakona, temveč po izbiri upravičenca iz
drugega odstavka tega člena bodisi samo EMŠO bodisi samo davčno številko.
(5) Center za informatiko lahko
podatke iz 1. točke prvega odstavka 122. člena tega zakona o postopkih zaradi
insolventnosti nad pravno osebo, podjetnikom ali zasebnikom v informatizirani
obliki posreduje:
1.    
osebam iz drugega odstavka tega člena
2.    
zunanji bonitetni instituciji države članice
EU:
- 
ki jo je pristojni nadzorni organ države
članice EU priznal kot primerno za izdelavo zunanje bonitetne ocene po
predpisih, ki urejajo upravljanje kreditnega tveganja bank, zavarovalnic ali
drugih finančnih institucij in
- 
ki te podatke potrebuje za izdelavo zunanjih
bonitetnih ocen,
3.    
agenciji za izdelavo uskupinjenih informacij o
gospodarskih gibanjih.
(6) Podatke o postopkih zaradi
insolventnosti, ki se posredujejo v informatizirani obliki po drugem ali petem
odstavku tega člena, je dovoljeno uporabiti samo za namene iz 1., 2., 3., 4. ali 5. točke drugega odstavka ali 2.
in 3. točke petega odstavka tega člena ali za namen iz sedmega odstavka 17.
člena tega zakona.
(7) Za posredovanje podatkov v
informatizirani obliki po drugem in petem odstavku tega člena morajo osebe iz
1. do 3. točke drugega odstavka in iz 2. točke petega odstavka tega člena
plačevati nadomestilo.
(8) Minister, pristojen za pravosodje,
na predlog Centra za informatiko določi podrobnejša pravila o posredovanju
podatkov v informatizirani obliki po drugem in petem odstavku tega člena, in s
tarifo določi nadomestila iz sedmega odstavka tega člena.
123. člen
(vročitve)
(1) V predhodnem postopku zaradi
insolventnosti se sodna pisanja ter pisanja strank vročijo strankam postopka.
(2) V glavnem postopku zaradi
insolventnosti se sodna pisanja ter pisanja strank ali upravitelja vročijo
samo, če za posamezno pisanje tako določa zakon, in osebi, za katero zakon
določa, da se ji pisanje vroči.
123.a člen
(elektronsko vlaganje pisanj in
elektronsko vročanje)
(1) Odvetnik, ki zastopa stranko v postopku
zaradi insolventnosti, mora prijavo terjatev in druge vloge stranke vložiti v
elektronski obliki, podpisani z varnim elektronskim podpisom, overjenim s
kvalificiranim potrdilom.
(2) Če vloga iz prvega odstavka tega člena
ni vložena v elektronski obliki, se zanjo ne uporabljajo pravila o nepopolni
vlogi in jo sodišče zavrže.
(3) Odvetniku, ki zastopa stranko v
postopku zaradi insolventnosti, in upravitelju se vsa pisanja vročajo
elektronsko v njegov varni elektronski poštni predal.
(4) Odvetniku za zastopanje stranke v
postopku zaradi insolventnosti ni treba predložiti pooblastila.
(5) Minister, pristojen za pravosodje,
predpiše podrobnejša pravila o vlaganju pisanj strank v elektronski obliki in o
elektronskem vročanju.
124. člen
(odločbe)
(1) Sodišče v postopku zaradi
insolventnosti odloča s sklepom ali odredbo.
(2) Sodišče upravitelju izda navodilo za
njegovo delo z odredbo.
(3) Sodišče o drugih zadevah, razen o
zadevah iz drugega odstavka tega člena, odloča s sklepom.
(4) Sodišče izda izvirnik sklepa ali
odredbe v elektronski obliki, podpisan z varnim elektronskim podpisom sodnika,
overjenim s kvalificiranim potrdilom. Minister, pristojen za pravosodje,
predpiše podrobnejša pravila za izdajo elektronskega izvirnika sklepa ali
odredbe.
125. člen
(pritožba proti sklepu)
(1) Proti sklepu je dovoljena pritožba, če
ni v zakonu za posamezen sklep drugače določeno.
(2) Pritožba ne zadrži izvršitve sklepa, če
ni v zakonu za posamezen sklep drugače določeno.
(3) Višje sodišče mora o pritožbi proti
sklepu o začetku postopka zaradi insolventnosti odločiti v 15 dneh, o drugi
pritožbi pa v enem mesecu.
126. člen
(procesna legitimacija za vložitev
pritožbe)
(1) Vsaka stranka postopka zaradi
insolventnosti ima pravico vložiti pritožbo proti sklepu, razen če zakon za
posamezen sklep določa, da pritožbo lahko vložijo samo nekatere stranke.
(2) Upravitelj ali druga oseba, ki ni
stranka postopka, ima pravico vložiti pritožbo samo proti tistim sklepom, za
katere tako določa zakon.
127. člen
(rok za pritožbo)
(1) Pritožbo je treba vložiti v 15 dneh.
(2) Rok iz prvega odstavka tega člena teče:
1.    
za osebe, ki jim je v skladu s tem zakonom
treba vročiti sklep: od vročitve sklepa,
2.    
za druge osebe: od objave sklepa.
128. člen
(odločanje o pritožbi)
(1) Prepozno ali nedovoljeno pritožbo
zavrže sodišče prve stopnje.
(2) Če sodišče prve stopnje ugotovi, da je
pravočasna in dovoljena pritožba utemeljena, lahko z novim sklepom nadomesti
sklep, ki se izpodbija s pritožbo.
(3) Če sodišče prve stopnje ne odloči po
prvem ali drugem odstavku tega člena, odstopi zadevo sodišču druge stopnje, da
odloči o pritožbi.
(4) Višje sodišče odloča o pritožbi
proti sklepu v senatu treh sodnikov.
128.a člen
(ugovor zaradi kršitve pravice do enakega
obravnavanja upnikov)
(1) Upnik, ki meni, da ravnanje
upravitelja, drugega upnika ali upniškega odbora posega v njegovo pravico do
enakega obravnavanja upnikov, lahko pri sodišču vloži ugovor in poda obrazložen
predlog, kako naj upravitelj v konkretnem primeru ravna. 
(2) Sodišče mora v treh delovnih dneh po
prejemu ugovora in obrazloženega predloga upnika iz prvega odstavka tega člena
ugovor vročiti upravitelju in članom upniškega odbora, ki se lahko o njem
izjavijo v osmih dneh od prejema. Sodišče izjavo vroči vlagatelju ugovora v
treh delovnih dneh po njenem prejemu. 
(3) Če sodišče po prejemu ugovora ali
izjave iz drugega odstavka tega člena oceni, da je to smotrno, razpiše narok za
obravnavo ugovora, na katerega povabi vlagatelja ugovora in upravitelja, objavi
pa tudi oklic o naroku. Narok mora razpisati na dan, ki ni prej kot 15 dni po
objavi oklica o naroku in ne pozneje kot en mesec od prejema ugovora. 
(4) Če se vlagatelj ugovora ne udeleži
naroka, velja, da je umaknil ugovor, na kar mora sodišče vlagatelja ugovora v
vabilu na narok posebej opozoriti. 
(5) Če se upravitelj ne udeleži naroka,
sodišče opravi narok v njegovi nenavzočnosti, na kar ga mora sodišče v vabilu
opozoriti. 
(6) Sodišče mora izdati sklep, s katerim
odloči o ugovoru, v osmih dneh: 
-      
od konca naroka, če ga je sodišče opravilo, 
-      
od izteka osemdnevnega roka iz drugega odstavka
tega člena, če naroka ni razpisalo. 
(7) Če sodišče ugotovi, da je ugovor
utemeljen, odredi vse potrebne ukrepe za odpravo neenakopravne obravnave
upnika.
129. člen
(stroški upnika)
Vsak upnik mora sam pokrivati svoje stroške
udeležbe v postopku zaradi insolventnosti.
Oddelek 3.8: Vpliv postopka zaradi
insolventnosti na izvršilne postopke in postopke zavarovanja
130. člen
(uporaba oddelka 3.8)
(1) Oddelek 3.8 tega zakona se uporablja za
vse postopke izvršbe ali zavarovanja, ki jih vodi sodišče (v nadaljnjem
besedilu: izvršilno sodišče).
(2) Oddelek 3.8 in druga pravila tega
zakona o postopkih izvršbe ali zavarovanju, ki jih vodi sodišče, se smiselno
uporablja tudi za postopke davčne izvršbe in druge postopke izvršbe ali
zavarovanja, ki jih vodi drug državni organ.
131. člen
(nedovoljenost izvršbe ali zavarovanja)
(1) Po začetku postopka zaradi
insolventnosti proti insolventnemu dolžniku ni dovoljeno izdati sklepa o
izvršbi ali zavarovanju.
(2) Prvi odstavek tega člena se ne
uporablja za izvršbo na podlagi:
1.    
pravnomočnih sklepov:
- 
ki jih izda v postopku zaradi insolventnosti
sodišče, ki vodi ta postopek, in
- 
za katere ta zakon določa, da so izvršilni
naslov,
2.    
pravnomočne sodne odločbe ali odločbe drugega
državnega organa, izdane v postopku iz oddelka 5.6 tega zakona, v delu, v
katerem je bila insolventnemu dolžniku s to odločbo naložena povrnitev stroškov
postopka,
3.    
sodne odločbe, izdane o zahtevku, katerega
predmet je terjatev, ki se v stečajnem postopku plača kot strošek postopka, ali
izvršilni naslovi, izdani v upravnem postopku, na podlagi katerih mora dolžnik
poravnati obveznost, ki se v stečajnem postopku plača kot strošek postopka,
4.    
odločbe, s katero je insolventnemu dolžniku
naloženo plačilo takse za dejanja, opravljena v tem postopku po začetku
postopka zaradi insolventnosti.
(3) Prvi odstavek tega člena se ne
uporablja za zavarovanje:
1.    
zahtevka upnika za uveljavitev ločitvene ali
izločitvene pravice, razen če je upnik v stečajnem postopku zamudil rok za
prijavo te pravice,
2.    
terjatve, ki se v stečajnem postopku plača kot
strošek postopka.
132. člen
(vpliv začetka postopka zaradi
insolventnosti na začete postopke izvršbe ali zavarovanja)
(1) Postopek izvršbe ali zavarovanja, ki je
bil začeti proti insolventnemu dolžniku pred začetkom postopka prisilne
poravnave, se prekine z začetkom postopka prisilne poravnave.
(2) Postopek izvršbe ali zavarovanja iz
prvega odstavka tega člena se lahko nadaljuje samo na podlagi sklepa sodišča,
ki vodi postopek prisilne poravnave, za katerega ta zakon določa, da je podlaga
za nadaljevanje postopka izvršbe ali zavarovanja.
(3) Začetek stečajnega postopka ima
naslednje pravne posledice za postopek izvršbe ali zavarovanja, ki je bil začet
proti insolventnemu dolžniku pred začetkom postopka:
1.    
če v postopku izvršbe ali v postopku
zavarovanja z zastavno pravico na nepremičnini ali z zastavno pravico na
premičnini upnik do začetka stečajnega postopka še ni
pridobil ločitvene pravice, se postopek izvršbe ali zavarovanja ustavi z
začetkom stečajnega postopka,
2.    
če je upnik v postopku izvršbe ali v
postopku zavarovanja z zastavno pravico na nepremičnini ali z zastavno pravico
na premičnini pred začetkom stečajnega postopka pridobil
ločitveno pravico in če do začetka stečajnega postopka v postopku izvršbe še ni
bila opravljena prodaja premoženja, ki je predmet ločitvene pravice, se
postopek izvršbe ali zavarovanja prekine z začetkom stečajnega postopka,
3.    
če je upnik v postopku izvršbe pred začetkom
stečajnega postopka pridobil ločitveno pravico in če je bila do začetka
stečajnega postopka v postopku izvršbe opravljena prodaja premoženja, ki je
predmet ločitvene pravice, začetek stečajnega postopka ne vpliva na tek tega
izvršilnega postopka,
4.    
postopek zavarovanja z začasno odredbo ali
predhodno odredbo se ustavi z začetkom stečajnega postopka in razveljavijo vsa
dejanja, opravljena v tem postopku.
(4) Velja, da je bila v postopku izvršbe do
začetka stečajnega postopka opravljena prodaja premoženja po 2. ali
3. točki tretjega odstavka tega člena, če je bil pred začetkom stečajnega
postopka v postopku izvršbe:
1.    
pri prodaji nepremičnine: razglašen sklep o
domiku nepremičnine kupcu,
2.    
pri prodaji nematerializiranih vrednostnih
papirjev na organiziranem trgu: sklenjena prodajna pogodba,
3.    
pri izvršbi na denarna sredstva pri ponudniku
plačilnih storitev glede denarnega dobroimetja stečajnega dolžnika pri
ponudniku plačilnih storitev ob začetku stečajnega postopka: vročen sklep o
rubežu ponudniku plačilnih storitev,
4.    
v drugih primerih: kupec deponiral ali plačal
kupnino.
(5) Če je v izvršilnem postopku iz tretjega
odstavka tega člena izvršilno sodišče dovolilo izvršbo glede več sredstev
izvršbe ali glede več predmetov izvršbe, se pravne posledice začetka stečajnega
postopka presojajo po 1., 2. ali 3. točki tretjega odstavka tega člena ločeno
za vsako sredstvo izvršbe in za vsak predmet izvršbe.
(6) Če je bila pred začetkom stečajnega
postopka dovoljena izvršba na denarna sredstva pri ponudniku plačilnih storitev
in ob začetku stečajnega postopka dolžnik nima denarnega dobroimetja ali je
stanje denarnega dobroimetja manjše od dolžnikove obveznosti, za izterjavo
katere je bila izvršba dovoljena, se z začetkom stečajnega postopka izvršba
ustavi po 1. točki tretjega odstavka tega člena v delu, ki presega denarno
dobroimetje stečajnega dolžnika pri ponudniku plačilnih storitev.
Oddelek 3.9: Vpisi pravnih dejstev v
zvezi s postopkom zaradi insolventnosti v sodni ali poslovni register
133. člen
(register, v katerem se opravi vpis)
Če ta zakon določa, da se začetek postopka
zaradi insolventnosti, sklep sodišča, izdan v tem postopku, ali drugo pravno
dejstvo v zvezi s tem postopkom vpiše v register, se to pravno dejstvo vpiše:
1.    
v sodni register, če ima dolžnik položaj
gospodarske družbe ali druge pravne osebe, ki je subjekt vpisa v sodni
register, ali
2.    
v poslovni register, če ima dolžnik položaj:
- 
podjetnika ali druge fizične osebe, ki je
subjekt vpisa v poslovni register, ali
- 
pravne osebe, ki ni subjekt vpisa v sodni
register in je subjekt vpisa v poslovni register, in
3.    
v drug register, ki se vodi po zakonu, ki ureja
pravnoorganizacijsko obliko dolžnika (v nadaljnjem besedilu: primarni
register), če ima dolžnik položaj zasebnika ali pravne osebe, ki je subjekt
vpisa v primarni register.
134. člen
(odločanje o vpisu v register)
(1) Sodišče mora naslednji delovni dan
po nastanku pravnega dejstva iz 133. člena tega zakona o tem obvestiti:
1.    
če ima dolžnik položaj gospodarske družbe ali
druge pravne osebe, ki je subjekt vpisa v sodni register: registrsko sodišče,
ki je krajevno pristojno odločati o vpisih v sodni register glede tega
subjekta, ali
2.    
če ima dolžnik položaj osebe iz 2. točke 133.
člena tega zakona: agencijo kot upravljavca poslovnega registra, in
3.    
če ima dolžnik položaj osebe iz 3. točke 133.
člena tega zakona: tudi upravljavca primarnega registra.
(2) Sodišče mora obvestilo iz prvega
odstavka tega člena poslati na elektronski naslov registrskega sodišča,
agencije oziroma upravljavca primarnega registra za sprejem obvestil o
postopkih zaradi insolventnosti in mu priložiti svoj sklep, ki je podlaga za
nastanek pravnega dejstva, ki je predmet obvestila.
(3) Center za informatiko mora na
notranjih spletnih straneh, namenjenih obvestilom sodiščem, objaviti
elektronske naslove iz drugega odstavka tega člena.
(4) Agencija in upravljavci primarnih
registrov morajo Center za informatiko obveščati o določitvi ali spremembi
elektronskih naslovov iz drugega odstavka tega člena.
(5) Registrsko sodišče, agencija ali
upravljavec primarnega registra odloči o vpisu pravnega dejstva iz 133. člena
tega zakona po uradni dolžnosti na podlagi obvestila iz prvega odstavka tega
člena.
4. poglavje: POSTOPEK PRISILNE PORAVNAVE
Oddelek 4.1: Temeljna pravila postopka
prisilne poravnave
135. člen
(dolžnik v postopku prisilne poravnave)
(1) Postopek prisilne poravnave je
dovoljeno voditi:
1.    
nad pravno osebo, ki je organizirana kot
gospodarska družba ali zadruga, če ni v zakonu za posamezno gospodarsko družbo
ali zadrugo glede na dejavnost, ki jo opravlja, drugače določeno, in
2.    
nad podjetnikom.
(2) Postopek prisilne poravnave je
dovoljeno voditi tudi nad pravno osebo, ki je organizirana v drugi pravnoorganizacijski
obliki, če zakon določa, da je nad pravno osebo, organizirano v tej
pravnoorganizacijski obliki, dovoljeno voditi postopek prisilne poravnave.
136. člen
(namen postopka prisilne poravnave)
Postopek prisilne poravnave se vodi za
izvedbo finančnega prestrukturiranja dolžnikovega podjema, ki zagotavlja, da: 
1.    
sedanji družbeniki dolžnika lahko obdržijo samo
tak delež v osnovnem kapitalu dolžnika, ki ustreza vrednosti preostanka
premoženja dolžnika, ki bi ga prejeli, če bi bil nad dolžnikom začet stečajni
postopek, 
2.    
se upnikom zagotovijo ugodnejši pogoji plačila
njihovih terjatev, kot če bi bil nad dolžnikom začet stečajni postopek, ob
upoštevanju vrstnega reda in drugih pravil poplačila prednostnih, navadnih in
podrejenih terjatev ter zavarovanih terjatev v stečajnem postopku, 
3.    
se nadaljuje poslovanje dolžnikovega podjema
oziroma rentabilnega dela tega podjema.
137. člen
(razkritje finančnega položaja in
poslovanja dolžnika)
Dolžnik mora upnikom v postopku prisilne
poravnave razkriti svoj finančni položaj in poslovanje ter jim dati vse
informacije, potrebne za presojo:
1.    
ali je dolžnik insolventen,
2.    
ali bo izvedba načrta finančnega
prestrukturiranja omogočila tako finančno prestrukturiranje dolžnika, da bo
postal kratkoročno in dolgoročno plačilno sposoben, in
3.    
ali bodo upnikom s potrditvijo prisilne
poravnave, ki jo predlaga dolžnik, zagotovljeni ugodnejši pogoji plačila
njihovih terjatev, kot če bi bil nad dolžnikom začet stečajni postopek.
138. člen
(vpisi v register v zvezi s postopkom
prisilne poravnave)
(1) V register se vpišejo:
1.    
začetek postopka prisilne poravnave,
2.    
ustavitev postopka prisilne poravnave in
začetek stečajnega postopka in
3.    
zavrnitev predloga za prisilno poravnavo.
(2) Na podlagi pravnomočnega sklepa o
potrditvi prisilne poravnave se v register vpišejo:
1.    
opravilna številka in datum izdaje sklepa ter
sodišče, ki je izdalo sklep o potrditvi prisilne poravnave,
2.    
vsebina potrjene prisilne poravnave s podatki
iz 2. točke prvega odstavka 210. člena tega zakona.
(3) Če je potrjena prisilna poravnava
razveljavljena, se v register na podlagi pravnomočnega sklepa o razveljavitvi
potrjene prisilne poravnave pri vpisu iz drugega odstavka tega člena vpiše:
1.    
da je bila potrjena prisilna poravnava
pravnomočno razveljavljena in
2.    
podatki iz 1. točke drugega odstavka tega člena
o sklepu o razveljavitvi potrjene prisilne poravnave.
Oddelek 4.2: Predhodni postopek
prisilne poravnave
Pododdelek 4.2.1: Predlog za začetek
postopka prisilne poravnave
139. člen
(upravičeni predlagatelj)
(1) O začetku postopka prisilne poravnave
odloča sodišče na predlog upravičenega predlagatelja za začetek postopka.
(2) Predlog za začetek postopka prisilne
poravnave je upravičen vložiti:
1.    
dolžnik in
2.    
osebno odgovorni družbenik dolžnika.
140. člen
(procesne ovire za vodenje postopka
prisilne poravnave)
(1) Predlog za prisilno poravnavo ni
dovoljen, če je vložen pred potekom:
1.    
treh let od dneva, ko je dolžnik izpolnil vse
obveznosti iz prejšnje potrjene prisilne poravnave, ali
2.    
roka iz petega odstavka 149. člena ali drugega
odstavka 179. člena tega zakona.
(2) Po začetku stečajnega postopka ni več
dovoljeno predlagati postopka prisilne poravnave.
141. člen
(predlog za začetek postopka prisilne
poravnave)
(1) Predlog za začetek postopka prisilne
poravnave mora vsebovati:
1.    
identifikacijske podatke o dolžniku in
2.    
zahtevek, da sodišče nad dolžnikom začne
postopek prisilne poravnave.
(2) Predlogu za začetek postopka prisilne
poravnave je treba priložiti:
1.    
poročilo o finančnem položaju in poslovanju
dolžnika,
2.    
revizorjevo poročilo, v katerem je revizor dal
revizijsko mnenje brez pridržkov,
3.    
načrt finančnega prestrukturiranja,
4.    
poročilo pooblaščenega ocenjevalca vrednosti
podjetja, v katerem je pooblaščeni ocenjevalec vrednosti podjetja dal
pritrdilno mnenje ali v primeru iz drugega odstavka 145. člena tega
zakona mnenje s pridržkom, in
5.    
dokaz o plačilu začetnega predujma.
(3) Velja, da predlog za začetek postopka
prisilne poravnave vsebuje tudi podrejeni zahtevek, da sodišče začne stečajni
postopek, če bo predlog za začetek postopka prisilne poravnave zavrglo ali
zavrnilo.
(4) Uporabe tretjega odstavka tega člena s
predlogom za začetek postopka prisilne poravnave ni mogoče izključiti.
(5) Predlagatelj mora ob vložitvi predloga
za začetek postopka prisilne poravnave založiti začetni predujem, ki je enak:
1.    
znesku pavšalnega nadomestila za objave iz
petega odstavka 122. člena tega zakona in
2.    
znesku najnižjega nadomestila upravitelja iz 1.
točke četrtega odstavka 103. člena tega zakona za kritje začetnih stroškov
stečajnega postopka, če bi bil postopek prisilne poravnave ustavljen in začet
stečajni postopek.
142. člen
(poročilo o finančnem položaju in
poslovanju dolžnika)
(1) Poročilo o finančnem položaju in
poslovanju dolžnika mora vsebovati:
1.    
računovodske izkaze, pripravljene v skladu z
izbranim okvirom računovodskega poročanja dolžnika, in sicer:
- 
bilanco stanja, katere bilančni presečni dan je
zadnji dan zadnjega koledarskega trimesečja, ki se je končalo pred uvedbo
postopka prisilne poravnave, in
- 
izkaza poslovnega izida in denarnih tokov
dolžnika za obdobje od začetka zadnjega poslovnega leta dolžnika do bilančnega
presečnega dne bilance stanja iz 1. točke tega odstavka,
2.    
pojasnila k računovodskim izkazom iz 1. točke
tega odstavka,
3.    
seznam navadnih terjatev do dolžnika, ki je
razvrščen po velikosti skupnega zneska terjatev posameznega upnika in za
vsakega od njih vključuje: 
- 
identifikacijske podatke o upniku, 
- 
skupni znesek upnikovih terjatev po stanju na
bilančni presečni dan bilance stanja iz 1. točke tega odstavka, in 
- 
opis okoliščin za imenovanje za člana upniškega
odbora iz 1. do 5. točke drugega odstavka 78. člena tega zakona, če za upnika
taka ovira obstaja,
4.    
če obstajajo podrejene terjatve upnikov do
dolžnika, tudi seznam teh terjatev s podatki iz prve in druge alineje 3. točke tega odstavka,
5.    
seznam dolžnikovih ločitvenih upnikov, ki za
vsakega ločitvenega upnika vključuje:
- 
podatke iz prve in
druge alineje 3. točke tega odstavka,
- 
pravni temelj pridobitve ločitvene pravice,
- 
opis premoženja, ki je predmet ločitvene
pravice, in
- 
ocenjeno vrednost premoženja, ki je predmet
ločitvene pravice (v nadaljnjem besedilu: vrednost zavarovanja),
6.    
znesek povprečnih mesečnih stroškov rednega
poslovanja dolžnika v zadnjem letu pred bilančnim presečnim dnem bilance stanja
iz 1. točke tega odstavka,
7.    
vrednost sredstev, ocenjeno v skladu z
mednarodnimi standardi ocenjevanja vrednosti ob predpostavki prisilne prodaje v
stečajnem postopku (v nadaljnjem besedilu: likvidacijska vrednost sredstev).
(2) V računovodskih izkazih iz 1. točke
prvega odstavka tega člena morajo biti v skladu z računovodskimi standardi
ustrezno upoštevane vse slabitve zaradi neizterljivosti terjatev ali druge
slabitve sredstev in s temi slabitvami povezani odhodki.
(3) Poročilo o finančnem položaju in
poslovanju dolžnika mora revidirati revizor.
(4) Za revidiranje poročila o finančnem
položaju in poslovanju dolžnika se smiselno uporabljajo mednarodni standardi
revidiranja in stališče o revidiranju, ki ga za namen revidiranja tega poročila
sprejme Slovenski inštitut za revizijo.
(5) Vrednost zavarovanja iz četrte alineje
5. točke prvega odstavka tega člena mora biti ocenjena po merilih tržne
vrednosti. Izdelati jo mora pooblaščeni ocenjevalec vrednosti premoženja iz
prvega odstavka oziroma iz 1. točke drugega odstavka 25. člena tega zakona.
143. člen
(predlog prisilne poravnave z zmanjšanjem in
odložitvijo zapadlosti terjatev)
(1) Predlog prisilne poravnave je ponudba
dolžnika upnikom, da pristanejo na zmanjšanje svojih navadnih terjatev oziroma
odložitev rokov za njihovo plačilo.
(2) S predlogom
prisilne poravnave mora dolžnik vsem upnikom ponuditi enak delež plačila
njihovih navadnih terjatev, enake roke za njihovo plačilo in obresti po enaki
obrestni meri od začetka postopka prisilne poravnave do poteka roka za njihovo
plačilo.
(3) Predlog
prisilne poravnave mora vsebovati:
1.    
glede nezavarovanih terjatev upnikov:
- 
skupni znesek teh terjatev po stanju na
bilančni presečni dan bilance stanja iz prve alineje 1. točke prvega odstavka
142. člena tega zakona,
- 
delež plačila teh terjatev, roke za njihovo
plačilo in obrestno mero, po kateri se obrestujejo terjatve upnikov v obdobju
od začetka postopka prisilne poravnave do poteka odloženega roka za njihovo
plačilo,
2.    
opis in skupni znesek prednostnih terjatev in
skupni znesek zavarovanih terjatev ter navedbo, da za imetnike prednostnih in
zavarovanih terjatev prisilna poravnava, če bo potrjena, ne bo učinkovala,
3.    
opis in skupni znesek morebitnih podrejenih
terjatev ter navedbo, da bodo podrejene terjatve prenehale, če bo prisilna
poravnava potrjena.
144. člen
(alternativni predlog prisilne poravnave s
pretvorbo terjatev v deleže)
(1) Če je dolžnik organiziran kot
kapitalska družba, lahko s predlogom prisilne poravnave ponudi upnikom, da po
svoji izbiri:
1.    
bodisi pristanejo na zmanjšanje in odložitev
zapadlosti svojih navadnih terjatev
2.    
bodisi te terjatve prenesejo na dolžnika kot
stvarni vložek na podlagi povečanja osnovnega kapitala dolžnika.
(2) Dolžnik lahko da ponudbo iz 2. točke
prvega odstavka tega člena tudi upnikom, ki so imetniki zavarovanih ali
podrejenih terjatev.
(3) Če da dolžnik predlog prisilne
poravnave iz prvega odstavka tega člena, se za ta predlog poleg pravil,
določenih v 143. členu tega zakona, uporabljajo tudi pravila, določena v
četrtem do sedmem odstavku tega člena.
(4) S predlogom prisilne poravnave iz
prvega odstavka tega člena mora dolžnik vsem upnikom ponuditi enako število
delnic ali enak nominalni znesek osnovnega vložka za vsak euro terjatve,
prenesene kot stvarni vložek, če ni v petem ali šestem odstavku tega člena
drugače določeno.
(5) Če da dolžnik ponudbo iz 2. točke
prvega odstavka tega člena tudi upnikom, ki so imetniki zavarovanih terjatev,
jim lahko ponudi večje število delnic ali večji nominalni znesek osnovnega
vložka za vsak euro zavarovane terjatve, prenesene kot stvarni vložek, od
števila delnic ali nominalnega zneska osnovnega vložka, ki ga ponuja za vsak
euro navadne terjatve, prenesene kot stvarni vložek.
(6) Če da dolžnik ponudbo iz 2. točke
prvega odstavka tega člena tudi upnikom, ki so imetniki podrejenih terjatev,
jim lahko ponudi manjše število delnic ali manjši nominalni znesek osnovnega
vložka za vsak euro podrejene terjatve, prenesene kot stvarni vložek, od
števila delnic ali nominalnega zneska osnovnega vložka, ki ga ponuja za vsak
euro navadne terjatve, prenesene kot stvarni vložek.
(7) Predlog prisilne poravnave iz prvega
odstavka tega člena mora vsebovati:
1.    
glede navadnih terjatev upnikov poleg podatkov
iz 1. točke tretjega odstavka 143. člena tega zakona
tudi:
- 
če je dolžnik organiziran kot družba z omejeno
odgovornostjo, nominalni znesek osnovnega vložka, ki ga pridobi upnik za vsak
euro terjatve, prenesene kot stvarni vložek, ali
- 
če je dolžnik organiziran kot delniška družba,
število delnic, ki jih pridobi upnik za vsak euro terjatve, prenesene kot
stvarni vložek, in vsebino pravic iz teh delnic,
2.    
podatke iz 2. točke tretjega odstavka 143. člena tega zakona in če je dolžnik imetnikom
zavarovanih terjatev dal ponudbo iz drugega odstavka tega člena, tudi podatke
iz 1. točke tega odstavka,
3.    
glede izvedbe povečanja osnovnega kapitala:
- 
najnižji skupni znesek navadnih ali zavarovanih
terjatev, ki jih morajo upniki prenesti na dolžnika kot stvarni vložek, da bi
bilo mogoče uspešno uresničiti dolžnikovo finančno prestrukturiranje,
- 
če bo dolžnik hkrati s povečanjem izvedel tudi
poenostavljeno zmanjšanje osnovnega kapitala zaradi pokrivanja nepokrite
izgube, nominalni znesek zmanjšanja osnovnega kapitala,
4.    
če obstajajo podrejene terjatve upnikov do
dolžnika:
- 
če je dolžnik imetnikom teh terjatev dal
ponudbo iz drugega odstavka tega člena: poleg podatkov iz 3. točke tretjega odstavka 143. člena tega zakona tudi podatke iz 1. točke tega
odstavka,
- 
če dolžnik take ponudbe ni dal: podatke iz 3.
točke tretjega odstavka 143. člena tega zakona.
(8) Dolžnik mora dati alternativni predlog
prisilne poravnave iz prvega odstavka tega člena: 
1.    
če v računovodskih izkazih iz 1. točke prvega
odstavka 142. člena tega zakona izkazuje preneseno čisto izgubo oziroma čisto
izgubo poslovnega obdobja in če morebitni preneseni čisti dobiček oziroma čisti
dobiček poslovnega obdobja in rezerve, ki jih je po 64. členu ZGD-1 dovoljeno
uporabiti za pokrivanje izgube, izkazane v teh izkazih, ne zadoščajo za
pokritje celotne nepokrite izgube, oziroma 
2.    
če je vrednost sredstev insolventnega dolžnika,
izkazana v računovodskih izkazih iz 1. točke prvega odstavka 142. člena tega
zakona, večja od likvidacijske vrednosti sredstev iz 7. točke prvega odstavka
142. člena tega zakona. 
(9) Če v primeru iz 1. točke osmega
odstavka tega člena s poenostavljenim zmanjšanjem osnovnega kapitala po 1. točki
tretjega odstavka 199.d člena tega zakona ni mogoče pokriti celotne nepokrite
izgube, ponudba iz 2. točke prvega odstavka tega člena upnikom, ki so imetniki
podrejenih terjatev, ni dovoljena.
145. člen
(načrt finančnega prestrukturiranja)
(1) Načrt finančnega prestrukturiranja mora
vsebovati:
1.    
opis dejstev in okoliščin, iz katerih izhaja,
da je dolžnik insolventen,
2.    
predlog prisilne poravnave z vsebino iz tretjega odstavka 143. člena ali iz četrtega in sedmega odstavka 144. člena
tega zakona,
3.    
oceno deleža plačila nezavarovanih terjatev
upnikov in rokov za njihovo plačilo, če bi bil nad dolžnikom začet stečajni
postopek,
4.    
opis drugih ukrepov finančnega
prestrukturiranja, ki jih bo dolžnik izvedel, in za vsakega od teh ukrepov:
- 
časovni načrt izvedbe,
- 
oceno stroškov izvedbe in
- 
oceno učinkov izvedbe ukrepa na odpravo vzrokov
insolventnosti ter kratkoročno in dolgoročno plačilno sposobnost dolžnika,
5.    
opis dejstev in
okoliščin, iz katerih izhaja, da bo dolžnik sposoben izpolniti vse svoje
obveznosti v skladu s predlagano prisilno poravnavo.
(2) Če je za uspešno finančno
prestrukturiranje treba prestrukturirati tudi zavarovane terjatve, mora načrt
finančnega prestrukturiranja vsebovati tudi: 
1.    
opis zavarovanih terjatev, ki jih je treba
prestrukturirati, 
2.    
način, na katerega je treba prestrukturirati te
zavarovane terjatve, 
3.    
opozorilo, da je soglasje imetnikov teh
zavarovanih terjatev za njihovo prestrukturiranje na način iz 2. točke tega
odstavka nujen pogoj uspešnega finančnega prestrukturiranja.
146. člen
(poročilo pooblaščenega ocenjevalca
vrednosti podjetja)
(1) Načrt finančnega prestrukturiranja mora
pregledati pooblaščeni ocenjevalec vrednosti podjetja in o pregledu pripraviti
svoje poročilo (v nadaljnjem besedilu: poročilo pooblaščenega ocenjevalca
vrednosti podjetja).
(2) Poročilo pooblaščenega ocenjevalca
vrednosti podjetja mora vsebovati:
1.    
uvod, v katerem je naveden načrt finančnega
prestrukturiranja, ki ga obravnava poročilo,
2.    
opis namena in
obsega pregleda, ki vsebuje tudi navedbo, na podlagi katerih načel in standardov
ocenjevanja vrednosti podjetja je bil opravljen pregled,
3.    
mnenje
pooblaščenega ocenjevalca vrednosti podjetja, v katerem mora biti jasno
navedeno:
- 
ali je dolžnik insolventen,
- 
ali bo izvedba načrta finančnega
prestrukturiranja omogočila tako finančno prestrukturiranje dolžnika, da bo
postal kratkoročno in dolgoročno plačilno sposoben, in
- 
ali bodo upnikom s potrditvijo prisilne
poravnave, ki jo predlaga dolžnik, zagotovljeni ugodnejši pogoji plačila
njihovih terjatev, kot če bi bil nad dolžnikom začet stečajni postopek,
4.    
datum in podpis
pooblaščenega ocenjevalca vrednosti podjetja.
(3) Mnenje pooblaščenega ocenjevalca je
lahko pritrdilno, s pridržkom ali odklonilno.
(4) S pritrdilnim mnenjem pooblaščeni
ocenjevalec vrednosti podjetja:
1.    
presodi, da je dolžnik insolventen, in
2.    
s stopnjo
verjetnosti, ki presega 50 odstotkov, oceni:
- 
da bo izvedba načrta finančnega
prestrukturiranja omogočila tako finančno prestrukturiranje dolžnika, da bo
postal kratkoročno in dolgoročno plačilno sposoben, in
- 
da bodo upnikom s potrditvijo prisilne
poravnave, ki jo predlaga dolžnik, zagotovljeni ugodnejši pogoji plačila
njihovih terjatev, kot če bi bil nad dolžnikom začet stečajni postopek.
(5) V primeru iz drugega odstavka 145.
člena tega zakona da pooblaščeni ocenjevalec vrednosti podjetja mnenje s
pridržkom, če presodi, da obstaja verjetnost, ki presega 50 odstotkov, da bo
izvedba načrta finančnega prestrukturiranja omogočila tako finančno
prestrukturiranje dolžnika, da bo postal kratkoročno in dolgoročno plačilno
sposoben, če bodo imetniki zavarovanih terjatev soglašali s prestrukturiranjem
zavarovanih terjatev na način in v obsegu, navedenem v načrtu finančnega
prestrukturiranja.
(6) Odklonilo
mnenje da pooblaščeni ocenjevalec vrednosti podjetja:
1.    
če presodi, da dolžnik ni insolventen, ali
2.    
če s stopnjo
verjetnosti, ki presega 50 odstotkov, oceni:
- 
bodisi da izvedba načrta finančnega
prestrukturiranja ne bo omogočila takega finančnega prestrukturiranja dolžnika,
da bo postal kratkoročno in dolgoročno plačilno sposoben,
- 
bodisi da upnikom s potrditvijo prisilne
poravnave, ki jo predlaga dolžnik, ne bodo zagotovljeni ugodnejši pogoji
plačila njihovih terjatev, kot če bi bil nad dolžnikom začet stečajni postopek.
(7) Pooblaščeni
ocenjevalec vrednosti podjetij je odgovoren upnikom za škodo, ki jim jo
povzroči s kršitvijo pravil stroke ocenjevanja vrednosti podjetij pri pripravi
svojega poročila, do višine 150.000 eurov.
(8) Odškodninska
odgovornost iz sedmega odstavka tega člena se ne
omeji, če je bila škoda povzročena namenoma ali iz hude malomarnosti.
147. člen
(sklep o dopolnitvi nepopolnega predloga za
začetek postopka prisilne poravnave)
(1) Če vsebina predloga za začetek postopka
prisilne poravnave ni v skladu s prvim in četrtim odstavkom 141. člena tega
zakona, če mu niso priložene priloge iz drugega odstavka 141. člena tega zakona
ali če vsebina teh prilog ni v skladu s 142. do 146. členom tega zakona (v
nadaljnjem besedilu: nepopoln predlog za začetek postopka prisilne poravnave),
sodišče predlagatelju s sklepom (v nadaljnjem besedilu: sklep o dopolnitvi)
naloži, da v 15 dneh po prejemu sklepa o dopolnitvi ustrezno dopolni nepopoln
predlog za začetek postopka prisilne poravnave.
(2) Sklep o dopolnitvi mora sodišče izdati
v osmih dneh po vložitvi predloga za začetek postopka prisilne poravnave.
(3) Roka za dopolnitev nepopolnega predloga
za začetek postopka prisilne poravnave iz prvega odstavka tega člena ni
dovoljeno podaljšati.
(4) Če predlagatelj v roku iz prvega
odstavka tega člena predloga za začetek postopka prisilne poravnave ne dopolni
tako, kot mu je bilo naloženo s sklepom o dopolnitvi, mora sodišče v osmih dneh
po poteku tega roka zavreči predlog za začetek postopka prisilne poravnave in
izdati sklep o začetku stečajnega postopka.
(5) Ne glede na četrti odstavek tega
člena sodišče zavrže predlog za prisilno poravnavo, ne da bi hkrati začelo
stečajni postopek, če dolžnik v roku iz prvega odstavka tega člena ne dopolni
predloga za začetek postopka prisilne poravnave tako, da založi začetni
predujem iz petega odstavka 141. člena tega zakona.
148. člen
(objava predloga za začetek postopka
prisilne poravnave)
(1) Sodišče mora v osmih dneh po vložitvi
predloga za začetek postopka prisilne poravnave objaviti ta predlog in priloge
iz drugega odstavka 141. člena tega zakona.
(2) Če je sodišče izdalo sklep o
dopolnitvi, mora hkrati z objavo po prvem odstavku tega člena objaviti tudi
sklep o dopolnitvi.
149. člen
(umik predloga za začetek postopka
prisilne poravnave)
(1) Če predlagatelj umakne predlog za
začetek postopka prisilne poravnave, ko je sodišče izdalo sklep o dopolnitvi
ali sklep o začetku prisilne poravnave, če ni prej izdalo sklepa o dopolnitvi,
tak umik nima učinka umika predloga v delu, v katerem vsebuje podrejeni
zahtevek, da sodišče začne stečajni postopek iz tretjega odstavka 141. člena
tega zakona.
(2) V primeru iz prvega odstavka tega člena
mora sodišče v osmih dneh po prejemu izjave o umiku predloga za začetek
postopka prisilne poravnave izdati sklep o začetku stečajnega postopka, če ni v
tretjem in četrtem odstavku tega člena drugače določeno.
(3) Če predlagatelj umakne predlog za
začetek postopka prisilne poravnave, ker je zunaj postopka prisilne poravnave
odpravil vzroke za insolventnost, mora v izjavi o umiku predloga opisati
okoliščine, zaradi katerih je znova postal kratkoročno in dolgoročno plačilno
sposoben, in izjavi o umiku priložiti dokaze o tem.
(4) V primeru iz tretjega odstavka tega
člena mora sodišče:
1.    
če je bil zaradi uvedbe postopka prisilne
poravnave prekinjen postopek odločanja o upnikovem predlogu za začetek
stečajnega postopka po prvem odstavku 152. člena tega zakona, v treh delovnih
dneh po prejemu izjave o umiku predloga izjavo s prilogami vročiti upniku, ki
je predlagal začetek stečajnega postopka, in razpisati narok za začetek
stečajnega postopka na dan, ki ne sme biti poznejši od enega meseca po prejemu
izjave o umiku predloga,
2.    
v drugih primerih
v osmih dneh po prejemu izjave o umiku predloga ustaviti postopek prisilne
poravnave, ne da bi izdalo sklep o začetku stečajnega postopka po drugem
odstavku tega člena.
(5) Če sodišče ustavi postopek prisilne
poravnave po 2. točki četrtega odstavka tega člena, dolžnik dve leti po izdaji
sklepa o ustavitvi postopka prisilne poravnave ne sme vložiti novega predloga
za začetek postopka prisilne poravnave.
(6) Če poslovodstvo insolventnega dolžnika
ali upniški odbor sprejme sklep o povečanju osnovnega kapitala insolventnega
dolžnika z novimi denarnimi vložki iz drugega odstavka 199.a člena tega zakona
ali če upniški odbor ali ločitveni upniki sprejmejo sklep o povečanju osnovnega
kapitala insolventnega dolžnika z novimi stvarnimi vložki iz drugega oziroma
petega odstavka 199.b člena tega zakona, umik predloga za začetek postopka
prisilne poravnave ni več dovoljen.
Pododdelek 4.2.2: Pravne posledice uvedbe
postopka prisilne poravnave
150. člen
(nastanek in trajanje pravnih posledic uvedbe
postopka prisilne poravnave)
Pravne posledice uvedbe postopka prisilne
poravnave nastanejo z začetkom naslednjega dne po vložitvi predloga za prisilno
poravnavo in trajajo do konca postopka prisilne poravnave.
151. člen
(omejitev dolžnikovih poslov)
(1) Po uvedbi postopka prisilne poravnave
sme dolžnik opravljati samo redne posle v zvezi z opravljanjem svoje dejavnosti
in poravnavanjem svojih obveznosti iz teh poslov, če ni v tretjem odstavku tega
člena drugače določeno. Za plačila, ki so dovoljena po prejšnjem stavku,
veljajo tudi plačila za obveznosti, ki so nastale pred uvedbo postopka zaradi
insolventnosti, če je tako plačilo v skladu s prvim odstavkom 34. člena tega
zakona in za storitve revizorjev, odvetnikov, pooblaščenih ocenjevalcev
vrednosti podjetja in drugih strokovnjakov v zvezi s pripravo popolnega
predloga za začetek postopka prisilne poravnave ali listin, ki jih je takemu
predlogu treba priložiti.
(2) Po uvedbi postopka prisilne poravnave
dolžnik ne sme:
1.    
razpolagati s svojim premoženjem, razen v
obsegu, potrebnem za opravljanje poslov iz prvega odstavka tega člena,
2.    
najemati posojil ali kreditov,
3.    
dajati poroštev in avalov ali
4.    
opravljati poslov ali drugih dejanj, katerih posledica
je neenakopravno obravnavanje upnikov ali onemogočanje izvedbe
finančnega prestrukturiranja.
(3) Po začetku postopka prisilne poravnave
lahko dolžnik poleg poslov iz prvega odstavka tega člena, če dobi soglasje
sodišča:
1.    
proda tisto premoženje, ki ga ne potrebuje pri
svojem poslovanju, če je prodaja tega premoženja v načrtu finančnega
prestrukturiranja določena kot ukrep finančnega prestrukturiranja,
2.    
najema posojila ali kredite, vendar največ v
skupnem znesku likvidnih sredstev, potrebnih za financiranje poslovanja iz
prvega odstavka tega člena in kritje stroškov postopka prisilne poravnave.
(4) Če dolžnik ne dokaže drugače, velja, da
je mesečni znesek likvidnih sredstev, potrebnih za financiranje poslovanja iz
prvega odstavka tega člena, enak znesku povprečnih mesečnih stroškov iz 6.
točke prvega odstavka 142. člena tega zakona.
(5) Sodišče odloči o soglasju iz tretjega
odstavka tega člena na podlagi mnenja upravitelja in upniškega odbora.
(6) Upravitelj, ki je bil imenovan ob
uvedbi postopka prisilne poravnave, nadzoruje poslovanje dolžnika po prvem in
drugem odstavku tega člena. V ta namen mu mora insolventni dolžnik dati vse
informacije, potrebne za nadzor, in mu omogočiti pregled njegovih poslovnih
knjig in dokumentacije. 
(7) Na predlog upravitelja lahko sodišče do
začetka postopka prisilne poravnave prepove posel ali dejanje, ki bi pomenilo
kršitev prvega in drugega odstavka tega člena. O predlogu iz prejšnjega stavka
mora sodišče odločiti v treh delovnih dneh. 
(8) Za nagrado upravitelja za nadzor po tem
členu se smiselno uporabljajo pravila o nadomestilu iz 4. točke drugega odstavka
103. člena tega zakona.
151.a člen
(omejitev pristojnosti organa nadzora in
skupščine insolventnega dolžnika)
(1) Organ nadzora ali skupščina
insolventnega dolžnika sta ne glede na splošna pravila o pristojnosti organov
insolventnega dolžnika pristojna sprejeti samo: 
1.    
sklep o odpoklicu ali razrešitvi člana in
imenovanju novega člana poslovodstva ali člana organa nadzora insolventnega
dolžnika, če za tako odločitev dobi soglasje sodišča, 
2.    
sklep o spremembi osnovnega kapitala zaradi
izvedbe finančnega prestrukturiranja iz 191. člena tega zakona, 
3.    
sklep o povečanju osnovnega kapitala z novimi
denarnimi vložki, če je insolventni dolžnik v načrtu finančnega
prestrukturiranja kot ukrep finančnega prestrukturiranja predvidel povečanje
osnovnega kapitala z novimi denarnimi vložki, 
4.    
drug sklep, ki je potreben za izvedbo ukrepov
finančnega prestrukturiranja, določenih v načrtu finančnega prestrukturiranja,
če za tako odločitev dobi soglasje sodišča. 
(2) Sodišče odloči o soglasju iz 1. in 4.
točke prvega odstavka tega člena na podlagi mnenja upravitelja in upniškega
odbora v osmih dneh od prejema zadnjega od obeh mnenj. 
(3) Če je prisilna poravnava potrjena,
trajajo omejitve pristojnosti organa nadzora in skupščine insolventnega
dolžnika iz prvega odstavka tega člena, ne glede na 150. člen tega zakona, do: 
1.    
če je bila v postopku prisilne poravnave
izvedena sprememba osnovnega kapitala zaradi izvedbe finančnega
prestrukturiranja: poteka 15 dni po vpisu spremembe osnovnega kapitala v sodni
register po 199. členu tega zakona, 
2.    
v drugih primerih: pravnomočnosti sklepa o
potrditvi prisilne poravnave.
152. člen
(prekinitev postopka odločanja o upnikovem
predlogu za začetek stečajnega postopka)
(1) Če je upnik pred uvedbo postopka
prisilne poravnave vložil predlog za začetek stečajnega postopka, o katerem
sodišče do uvedbe postopka prisilne poravnave še ni odločilo, ali če je upnik
tak predlog vložil po uvedbi in pred koncem postopka prisilne poravnave,
sodišče prekine postopek odločanja o upnikovem predlogu za začetek stečajnega
postopka do konca postopka prisilne poravnave.
(2) Upnik iz prvega odstavka tega člena ima
položaj stranke v predhodnem postopku prisilne poravnave.
(3) Sodišče nadaljuje postopek odločanja o
upnikovem predlogu za začetek stečajnega postopka iz prvega odstavka tega
člena:
1.    
če predlagatelj postopka prisilne poravnave po
vložitvi upnikovega predloga za začetek stečajnega postopka umakne predlog za
začetek postopka prisilne poravnave in ni pogojev za začetek stečajnega
postopka po drugem odstavku 149. člena tega zakona ali
2.    
če zavrne dolžnikov predlog za prisilno
poravnavo po prvem odstavku 179. člena tega zakona.
(4) Če sodišče nadaljuje postopek odločanja
o upnikovem predlogu za začetek stečajnega postopka po tretjem odstavku tega
člena, do pravnomočne odločitve o tem predlogu ni dovoljeno ponovno predlagati
začetka postopka prisilne poravnave.
(5) Če upravičeni predlagatelj iz drugega
odstavka 139. člena tega zakona vloži predlog za začetek postopka prisilne
poravnave v nasprotju s četrtim odstavkom tega člena, velja, in nasprotni dokaz
ni dovoljen, da je dolžnik insolventen.
(6) Če sodišče v postopku prisilne
poravnave izda sklep o začetku stečajnega postopka po četrtem odstavku 147.
člena, drugem odstavku 149. člena, 156. členu, tretjem odstavku 179. člena,
četrtem odstavku 192. člena, drugem odstavku 198. člena ali prvem odstavku 208.
člena tega zakona, velja, da je s tem sklepom odločilo tudi o upnikovem
predlogu iz prvega odstavka tega člena.
(7) Če je prisilna poravnava pravnomočno
potrjena, sodišče zavrže upnikov predlog iz prvega odstavka tega člena.
Pododdelek 4.2.3: Odločanje o začetku
postopka prisilne poravnave
153. člen
(odločanje o predlogu za začetek postopka prisilne
poravnave)
(1) Sodišče odloči o predlogu za začetek
postopka prisilne poravnave zunaj naroka.
(2) Sodišče izda sklep, s katerim odloči,
da se začne postopek prisilne poravnave (v nadaljnjem besedilu: sklep o začetku
postopka prisilne poravnave):
1.    
če je predlog vložil upravičeni predlagatelj iz
drugega odstavka 139. člena tega zakona,
2.    
če ne obstajajo procesne ovire iz 140. člena
tega zakona,
3.    
če je vsebina predloga prisilne poravnave v
skladu s prvim in četrtim odstavkom 141. člena tega zakona,
4.    
če so predlogu priložene priloge iz drugega
odstavka 141. člena tega zakona in
5.    
če je vsebina teh prilog v skladu s 142. do
146. členom tega zakona.
(3) Sodišče mora s sklepom o začetku
postopka prisilne poravnave naložiti predlagatelju, da založi predujem za kritje
stroškov postopka prisilne poravnave, in določiti rok za plačilo predujma, ki
ne sme biti krajši od osem dni in ne daljši od 15 dni od prejema sklepa.
(4) Izrek sklepa o začetku postopka
prisilne poravnave mora vsebovati:
1.    
identifikacijske podatke o insolventnem
dolžniku,
2.    
odločitev sodišča o začetku postopka in
3.    
znesek predujma za stroške postopka prisilne
poravnave in rok za založitev predujma.
(5) Sodišče zavrže predlog za začetek
postopka prisilne poravnave:
1.    
če predloga ni vložil upravičeni predlagatelj
iz drugega odstavka 139. člena tega zakona ali
2.    
če obstajajo
procesne ovire iz 140. člena tega zakona.
(6) Sodišče mora sklep, s katerim odloči o
predlogu za začetek postopka prisilne poravnave, objaviti isti dan, ko ga je
izdalo.
154. člen
(rok za odločitev o predlogu za začetek postopka
prisilne poravnave)
(1) Sodišče mora odločiti o predlogu za
začetek postopka prisilne poravnave v osmih dneh.
(2) Rok iz prvega odstavka tega člena teče:
1.    
če je sodišče izdalo sklep o dopolnitvi: od
poteka roka iz prvega odstavka 147. člena tega zakona,
2.    
v drugih primerih: od prejema predloga za
začetek postopka prisilne poravnave.
155. člen
(oklic o začetku postopka prisilne
poravnave)
(1) Sodišče o začetku postopka prisilne
poravnave obvesti upnike z oklicem (v nadaljnjem besedilu: oklic o začetku
postopka prisilne poravnave).
(2) Oklic o začetku postopka prisilne
poravnave mora vsebovati:
1.    
podatke o sodišču, ki vodi postopek, in
opravilni številki zadeve, pod katero se postopek vodi,
2.    
identifikacijske podatke o insolventnem
dolžniku in odločitev sodišča, da se nad njim začne postopek prisilne
poravnave,
3.    
identifikacijske podatke o upravitelju,
4.    
poziv upnikom, naj v enem mesecu po objavi
oklica prijavijo svoje terjatve v postopku prisilne poravnave z vlogo v dveh
izvodih, in pouk o pravnih posledicah zamude roka za prijavo,
5.    
dan objave oklica.
(3) Sodišče mora oklic o začetku postopka
prisilne poravnave objaviti hkrati z objavo sklepa o začetku postopka prisilne
poravnave.
156. člen
(posledica neplačila predujma za kritje
stroškov postopka prisilne poravnave)
Če predlagatelj v roku iz tretjega odstavka
153. člena tega zakona ne založi predujma za kritje stroškov postopka prisilne
poravnave, sodišče ustavi postopek prisilne poravnave in izda sklep o začetku
stečajnega postopka.
Oddelek 4.3: Pravne posledice začetka
postopka prisilne poravnave
Pododdelek 4.3.1: Splošna pravila o
pravnih posledicah začetka postopka prisilne poravnave
157. člen
(nastanek pravnih posledic začetka
postopka prisilne poravnave)
(1) Pravne posledice začetka postopka
prisilne poravnave nastanejo z začetkom dneva, ko je bil objavljen oklic o
začetku postopka prisilne poravnave.
(2) Če je sklep o začetku postopka prisilne
poravnave na podlagi pritožbe razveljavljen, v ponovnem postopku pa je sodišče
znova izdalo sklep o začetku postopka prisilne poravnave, velja, da so nastale
pravne posledice začetka postopka prisilne poravnave z dnem, ko je bil
objavljen oklic o začetku postopka prisilne poravnave na podlagi prvega sklepa
o začetku postopka prisilne poravnave.
158. člen
(dovoljena plačila v breme dolžnikovega transakcijskega
računa)
(1) Upravitelj mora najpozneje naslednji
delovni dan po začetku postopka prisilne poravnave izvajalce plačilnega
prometa, ki vodijo dolžnikove transakcijske račune, obvestiti o začetku
postopka prisilne poravnave.
(2) V obdobju od začetka postopka prisilne
poravnave do konca tega postopka sme izvajalec plačilnega prometa, ki vodi
transakcijski račun insolventnega dolžnika, izvršiti nalog za plačilo v breme
tega računa samo na podlagi soglasja upravitelja, razen če ob njegovi izvršitvi
ni vedel za začetek postopka prisilne poravnave.
(3) Upravitelj da soglasje iz drugega
odstavka tega člena, če je plačilo v skladu s 151. členom tega zakona.
(4) Po začetku postopka prisilne poravnave
izvajalec plačilnega prometa ne sme izvršiti nobenega plačila v breme
transakcijskega računa insolventnega dolžnika na podlagi sklepa o izvršbi ali
sklepa o prisilni izterjavi, tudi če do takrat, ko so izpolnjeni pogoji za
izvršitev tega plačila, določeni v ZIZ ali zakonu, ki ureja davčni postopek, še
ni prejel sklepa izvršilnega sodišča ali davčnega organa o prekinitvi postopka
izvršbe po prvem odstavku 132. člena tega zakona.
(5) Prepoved iz četrtega odstavka tega
člena ne velja za plačila, katerih izvršitve takrat, ko je izvajalec plačilnega
prometa prejel obvestilo upravitelja o začetku postopka prisilne poravnave, po pravilih,
določenih z zakonom, ki ureja plačilne storitve ni več mogoče preklicati.
(6) Prepoved iz četrtega odstavka tega
člena velja, dokler izvajalec plačilnega prometa ne prejme sklepa izvršilnega
sodišča ali davčnega organa o nadaljevanju postopka izvršbe iz 216. člena.
159. člen
(ureditev plačil v breme dolžnikovega transakcijskega
računa)
(1) Če insolventni dolžnik ne more
razpolagati z dobroimetjem na svojem transakcijskem računu po pravilih,
določenih z zakonom, ki ureja plačilne storitve in zaradi tega ne more založiti
predujma v skladu s tretjim odstavkom 153. člena tega zakona, sodišče na
predlog insolventnega dolžnika izvajalcu plačilnega prometa s sklepom naloži,
da izvrši nalog insolventnega dolžnika za plačilo predujma.
(2) Ne glede na pravila, določena z
zakonom, ki ureja plačilne storitve, mora izvajalec plačilnega prometa izvršiti
nalog insolventnega dolžnika v skladu s sklepom sodišča iz prvega odstavka tega
člena.
(3) Prvi in drugi odstavek tega člena se
smiselno uporabljata tudi za druga plačila v breme transakcijskega računa
insolventnega dolžnika, če so ta plačila nujna za njegovo redno poslovanje v
skladu s prvim odstavkom 151. člena tega zakona.
Pododdelek 4.3.2: Pravne posledice
začetka postopka prisilne poravnave za terjatve upnikov
160. člen
(terjatve upnikov, za katere učinkuje
začetek postopka prisilne poravnave)
(1) Pravne posledice začetka postopka
prisilne poravnave, določene v pododdelku 4.3.2 tega zakona, nastanejo za vse
terjatve upnikov do insolventnega dolžnika, ki so nastale do začetka postopka
prisilne poravnave, če ni v drugem odstavku tega člena ali v pododdelku 4.3.3
tega zakona drugače določeno.
(2) Začetek postopka prisilne poravnave ne
učinkuje za zavarovane in prednostne terjatve ter izločitvene pravice.
161. člen
(pretvorba nedenarnih terjatev v denarne)
(1) Nedenarna terjatev upnika do
insolventnega dolžnika se z začetkom postopka prisilne poravnave pretvori v
denarno terjatev po tržni vrednosti ob začetku postopka prisilne poravnave.
(2) Tržna vrednost nedenarne terjatve,
pretvorjene po prvem odstavku tega člena, se določi po cenah na trgu za
premoženje, ki je predmet nedenarne dajatve, ali za storitve.
162. člen
(pretvorba občasnih dajatvenih terjatev)
Denarne in nedenarne terjatve upnikov do
insolventnega dolžnika, katerih predmet so občasne dajatve, se z začetkom
postopka prisilne poravnave pretvorijo v enkratne denarne terjatve.
163. člen
(pretvorba terjatev, izraženih v tuji
valuti)
Denarne terjatve upnikov do insolventnega
dolžnika, ki so izražene v tuji valuti, se z začetkom postopka prisilne
poravnave pretvorijo v terjatve, izražene v eurih, po tečaju, ki ga objavlja
ali določa in objavlja Banka Slovenije in ki velja na dan začetka postopka
prisilne poravnave.
164. člen
(pobot terjatev ob začetku postopka
prisilne poravnave)
(1) Če ob začetku postopka prisilne
poravnave hkrati obstajata terjatev posameznega upnika do insolventnega
dolžnika in nasprotna terjatev insolventnega dolžnika do tega upnika, terjatvi
z začetkom postopka prisilne poravnave veljata za pobotani.
(2) Prvi odstavek tega člena se uporablja
tudi za nedenarne terjatve in terjatve, ki ob začetku postopka prisilne
poravnave še niso zapadle.
(3) Za terjatve upnikov in nasprotne
terjatve insolventnega dolžnika, ki so predmet pobota po drugem odstavku tega
člena, se smiselno uporabljajo 161. do 163. člen tega zakona.
164.a člen
(posebna pravila za izravnavo
kvalificiranih finančnih pogodb)
(1) Niti začetek postopka prisilne
poravnave niti potrjena prisilna poravnava ne učinkujeta za dogovor o izravnavi
in za kvalificirano finančno pogodbo, za katero se uporabljajo pravila,
določena v dogovoru o izravnavi.
(2) Za medsebojne terjatve upnika in
insolventnega dolžnika na podlagi kvalificirane finančne pogodbe, za katero se
uporabljajo pravila, določena v dogovoru o izravnavi, ne nastanejo pravne
posledice, določene v 161. do 164. členu tega zakona.
(3) Za kvalificirano finančno pogodbo, za katero
se uporabljajo pravila, določena v dogovoru o izravnavi, se ne uporabljajo
pravila iz pododdelka 4.3.3. tega zakona.
(4) Če po izravnavi medsebojnih pravic in
obveznosti v skladu s pravili, določenimi v dogovoru o izravnavi, nastane neto
denarna terjatev druge pogodbene stranke do insolventnega dolžnika, za to
terjatev učinkuje potrjena prisilna poravnava.
Pododdelek 4.3.3: Posebna pravila za
vzajemno neizpolnjene dvostranske pogodbe
165. člen
(izjeme za terjatve na podlagi vzajemno
neizpolnjene dvostranske pogodbe)
(1) Za medsebojne terjatve upnikov in
insolventnega dolžnika na podlagi vzajemno neizpolnjene dvostranske pogodbe z
začetkom postopka prisilne poravnave ne nastanejo pravne posledice iz
pododdelka 4.3.2 tega zakona.
(2) Niti začetek postopka prisilne
poravnave niti potrjena prisilna poravnava ne učinkujeta za terjatev upnika na
podlagi vzajemno neizpolnjene dvostranske pogodbe, razen če insolventni dolžnik
uresniči odstopno pravico v skladu s 166. členom tega zakona.
166. člen
(pravica insolventnega dolžnika odstopiti
od vzajemno neizpolnjene dvostranske pogodbe)
(1) Z začetkom postopka prisilne poravnave
pridobi insolventni dolžnik pravico odstopiti od vzajemno neizpolnjene
dvostranske pogodbe.
(2) Insolventni dolžnik lahko odstopno
pravico iz prvega odstavka tega člena uresniči v enem mesecu od začetka
postopka prisilne poravnave, če za njeno uresničitev dobi soglasje sodišča.
(3) Izjava o uresničitvi odstopne pravice,
dana po poteku obdobja iz drugega odstavka tega člena, nima pravnega učinka.
(4) Sodišče da soglasje k uresničitvi
odstopne pravice, če je njena uresničitev potrebna za izvedbo finančnega
prestrukturiranja v skladu z načrtom finančnega prestrukturiranja.
(5) Izjava o uresničitvi odstopne pravice
začne učinkovati, ko postane sklep, s katerim je sodišče dalo soglasje k
uresničitvi odstopne pravice, pravnomočen.
(6) Če sodišče zavrne zahtevo insolventnega
dolžnika za soglasje k uresničitvi odstopne pravice ali če do poteka obdobja iz
drugega odstavka tega člena ne odloči o soglasju, izjava o uresničitvi odstopne
pravice nima pravnega učinka.
167. člen
(pravne posledice odstopa od vzajemno
neizpolnjene dvostranske pogodbe)
(1) Če insolventni dolžnik uresniči
odstopno pravico v skladu s 166. členom tega zakona, se pogodba razveže z dnem,
ko postane sklep, s katerim je sodišče dalo soglasje k uresničitvi odstopne
pravice, pravnomočen.
(2) Če sta insolventni dolžnik in druga
pogodbena stranka svoje obveznosti na podlagi razvezane pogodbe delno že
izpolnili, se njuna medsebojna zahtevka za vračilo delne izpolnitve pobotata.
(3) Za pobot iz drugega odstavka tega člena
se smiselno uporablja 164. člen tega zakona.
(4) Če zahtevek druge pogodbene stranke za
vračilo delne izpolnitve zaradi pobota po drugem odstavku tega člena ne preneha
v celoti, za terjatev druge pogodbene stranke za plačilo te razlike potrjena
prisilna poravnava ne učinkuje.
(5) Uresničitev odstopne pravice v skladu s
166. členom tega zakona ne posega v pravico druge pogodbene stranke od
insolventnega dolžnika zahtevati povrnitev škode, ki jo je imela zaradi razveze
pogodbe zaradi uresničitve odstopne pravice.
(6) Za terjatev druge pogodbene stranke za
povrnitev škode iz petega odstavka tega člena učinkuje potrjena prisilna
poravnava.
Oddelek 4.4: Glavni postopek prisilne
poravnave
Pododdelek 4.4.1: Razkritje finančnega
položaja in poslovanja dolžnika
168. člen
(redna poročila insolventnega dolžnika)
(1) Insolventni dolžnik mora za vsak
koledarski mesec sestaviti poročilo o svojem poslovanju med postopkom prisilne
poravnave (v nadaljnjem besedilu: redno poročilo insolventnega dolžnika).
(2) Insolventni dolžnik mora poročilu iz
prvega odstavka tega člena priložiti mesečno bilanco stanja, izkaz poslovnega
izida in izkaz denarnih tokov.
(3) Ne glede na prvi odstavek tega člena
mora insolventni dolžnik prvo poročilo sestaviti za obdobje od bilančnega
presečnega dne bilance stanja iz prve alineje 1. točke prvega odstavka 142.
člena tega zakona do zadnjega dne meseca, v katerem je bil začet postopek
prisilne poravnave.
(4) Insolventni dolžnik mora svoje redno
poročilo predložiti sodišču in upravitelju v 15 dneh po koncu obdobja, na
katero se nanaša.
169. člen
(druga pravila o poročilih insolventnega
dolžnika)
(1) Za poročila insolventnega dolžnika se
smiselno uporabljata 89. in 100. člen tega zakona.
(2) Pri smiselni uporabi določb iz prvega
odstavka tega člena se namesto pojma »upravitelj« uporablja pojem »insolventni
dolžnik«.
(3) Insolventni dolžnik se mora udeležiti
seje, na kateri upniški odbor obravnava njegovo poročilo.
170. člen
(mnenje upravitelja o poročilih
insolventnega dolžnika)
(1) Upravitelj mora o poročilu
insolventnega dolžnika dati svoje mnenje.
(2) Mnenje iz prvega odstavka tega člena
mora upravitelj dati:
1.    
o rednem poročilu insolventnega dolžnika v treh
delovnih dneh po prejemu poročila,
2.    
o izrednem poročilu insolventnega dolžnika na
seji upniškega odbora, ki obravnava to poročilo.
171. člen
(nadzor upravitelja)
(1) Upravitelj mora nadzorovati poslovanje
insolventnega dolžnika in izpolnjevanje njegovih obveznosti, določenih v 4.
poglavju tega zakona.
(2) Insolventni dolžnik mora upravitelju
dati vse informacije, potrebne za nadzor po prvem odstavku tega člena, in mu
omogočiti pregled njegovih poslovnih knjig in dokumentacije.
(3) Če upravitelj pri nadzoru po prvem
odstavku tega člena ugotovi, da obstaja razlog iz 172. člena tega zakona, mora
vložiti ugovor proti vodenju postopka prisilne poravnave.
Pododdelek 4.4.2: Ugovor proti vodenju
postopka prisilne poravnave
172. člen
(razlogi za ugovor proti vodenju postopka prisilne
poravnave)
Vsak upnik ali upravitelj lahko vloži
ugovor, da ni pogojev za vodenje postopka prisilne poravnave (v nadaljnjem
besedilu: ugovor proti vodenju postopka prisilne poravnave):
1.    
če dolžnik ni insolventen ter lahko v celoti in
pravočasno izpolni vse svoje obveznosti,
2.    
če lahko insolventni dolžnik svoje obveznosti
izpolni v večjem deležu ali krajših rokih, kot jih ponuja s predlogom prisilne
poravnave,
3.    
če je stopnja verjetnosti, da bo izvedba načrta
finančnega prestrukturiranja omogočila tako finančno prestrukturiranje
dolžnika, da bo postal kratkoročno in dolgoročno plačilno sposoben, nižja od 50
odstotkov,
4.    
če je stopnja verjetnosti, da bodo upnikom s
potrditvijo prisilne poravnave, ki jo predlaga dolžnik, zagotovljeni ugodnejši
pogoji plačila njihovih terjatev, kot če bi bil nad dolžnikom začet stečajni
postopek, nižja od 50 odstotkov ali
5.    
če insolventni dolžnik ravna v nasprotju s 151.
členom, 151.a členom ali pododdelkom 4.4.1 tega zakona ali če za več kot 15 dni
zamudi s plačilom plač delavcem do višine minimalne plače ali s plačilom davkov
in prispevkov, ki jih mora izplačevalec obračunati ali plačati hkrati s
plačilom plač delavcem.
173. člen
(roki za ugovor proti vodenju postopka prisilne
poravnave)
(1) Ugovor proti vodenju postopka prisilne
poravnave je treba vložiti v treh mesecih po objavi oklica o začetku postopka
prisilne poravnave, če ni v drugem odstavku tega člena ali drugem odstavku 174.
člena tega zakona drugače določeno.
(2) Če se z ugovorom uveljavlja razlog iz
5. točke 172. člena tega zakona, je ugovor treba vložiti do poteka osmih dni po
objavi oklica za oddajo glasov o prisilni poravnavi.
174. člen
(posebna pravila, če dolžnik spremeni
načrt finančnega prestrukturiranja)
(1) Pravila, določena v tem členu, se
uporabljajo, če dolžnik v skladu s pododdelkom 4.4.3 tega zakona spremeni načrt
finančnega prestrukturiranja.
(2) Ugovor proti vodenju postopka prisilne
poravnave, s katerim se uveljavlja razlog iz 2., 3. ali 4. točke 172. člena
tega zakona v zvezi s spremenjenim načrtom finančnega prestrukturiranja, je
treba vložiti v 15 dneh po objavi spremembe načrta finančnega
prestrukturiranja.
(3) Če je bil pred objavo spremembe načrta
finančnega prestrukturiranja vložen ugovor proti vodenju postopka prisilne
poravnave, s katerim se uveljavlja razlog iz 2., 3. ali 4. točke 172. člena
tega zakona, mora vlagatelj ugovora v 15 dneh po objavi spremembe načrta
finančnega prestrukturiranja izjaviti, da vztraja pri ugovoru, sicer velja, da
je ugovor umaknil.
175. člen
(postopek z ugovorom proti vodenju postopka
prisilne poravnave)
(1) Če je ugovor proti vodenju postopka
prisilne poravnave vložen po poteku roka iz 173. ali 174. člena tega zakona, ga
sodišče zavrže.
(2) Če je ugovor proti vodenju postopka
prisilne poravnave vložen pravočasno, mora sodišče v treh delovnih dneh po
prejemu ugovora proti vodenju postopka prisilne poravnave:
1.    
objaviti ugovor in listine, ki so mu
predložene,
2.    
ugovor s prilogami vročiti insolventnemu
dolžniku in ga opozoriti na pravne posledice iz drugega odstavka 176. člena
tega zakona ter
3.    
ugovor s prilogami vročiti upravitelju, če ni
vlagatelj ugovora.
176. člen
(izjava insolventnega dolžnika o ugovoru
proti vodenju postopka prisilne poravnave)
(1) Insolventni dolžnik se lahko v osmih
dneh po prejemu izreče o ugovoru proti vodenju postopka prisilne poravnave.
(2) Če insolventni dolžnik v osmih dneh po
prejemu ugovora ne vloži izjave iz prvega odstavka tega člena, velja, in
nasprotni dokaz ni dovoljen, da obstaja razlog iz 172. člena tega zakona, ki se
uveljavlja z ugovorom.
(3) Po poteku roka za izjavo iz prvega
odstavka tega člena insolventni dolžnik ne more navajati novih dejstev in
predlagati novih dokazov.
177. člen
(narok za obravnavo ugovora proti vodenju postopka
prisilne poravnave)
(1) Če insolventni dolžnik v roku iz prvega
odstavka 176. člena tega zakona ne vloži izjave o ugovoru proti vodenju
postopka prisilne poravnave, sodišče odloči o ugovoru zunaj naroka.
(2) Če insolventni dolžnik v roku iz prvega
odstavka 176. člena tega zakona vloži izjavo o ugovoru proti vodenju postopka
prisilne poravnave, mora sodišče v treh delovnih dneh po prejemu izjave
razpisati in objaviti oklic naroka za obravnavo ugovora za dan, ki ne sme biti
poznejši od enega meseca po vložitvi izjave in ne zgodnejši od 15 dni po objavi
oklica o naroku.
(3) Če se vlagatelj ugovora proti
vodenju postopka prisilne poravnave ne udeleži naroka za obravnavo ugovora
proti vodenju postopka prisilne poravnave, velja, da je umaknil ugovor proti
vodenju postopka prisilne poravnave.
(4) Če se dolžnik ne udeleži naroka za
obravnavo ugovora proti vodenju postopka prisilne poravnave, sodišče opravi
narok v njegovi odsotnosti.
(5) Na naroku za obravnavo ugovora proti
vodenju postopka prisilne poravnave sodišče izvede dokaze o razlogu, ki se
uveljavlja z ugovorom, in odloči o ugovoru na podlagi izida dokazovanja.
178. člen
(rok za odločitev o ugovoru proti vodenju postopka
prisilne poravnave)
(1) Sodišče mora izdati sklep, s katerim
odloči o pravočasnem ugovoru proti vodenju postopka prisilne poravnave, v osmih
dneh.
(2) Rok iz prvega odstavka tega člena teče:
1.    
če insolventni dolžnik v roku iz prvega
odstavka 176. člena tega zakona ne vloži izjave o ugovoru proti vodenju
postopka prisilne poravnave: od poteka roka za izjavo,
2.    
če insolventni dolžnik v roku iz prvega
odstavka 176. člena tega zakona vloži izjavo o ugovoru proti vodenju postopka
prisilne poravnave: od konca naroka.
179. člen
(odločanje o ugovoru)
(1) Če se z ugovorom uveljavlja razlog iz
1. točke 172. člena tega zakona in sodišče presodi, da ta razlog obstaja, zavrne
dolžnikov predlog za prisilno poravnavo.
(2) Dolžnik dve leti po izdaji sklepa iz
prvega odstavka tega člena ne sme vložiti novega predloga za začetek postopka
prisilne poravnave.
(3) Če se z ugovorom uveljavlja razlog iz
2., 3., 4. ali 5. točke 172. člena tega zakona in sodišče presodi, da ta razlog
obstaja, ustavi postopek prisilne poravnave in izda sklep o začetku stečajnega
postopka.
(4) Če sodišče presodi, da razlog, ki se
uveljavlja z ugovorom, ne obstaja, zavrne ugovor.
Pododdelek 4.4.3: Sprememba načrta
finančnega prestrukturiranja
180. člen
(vsebina spremembe načrta finančnega
prestrukturiranja)
(1) Po začetku postopka prisilne poravnave
lahko insolventni dolžnik spremeni načrt finančnega prestrukturiranja samo
tako, da:
1.    
upnikom ponudi ugodnejše pogoje za plačilo
njihovih terjatev, kot jih je ponudil s predlogom prisilne poravnave,
vključenim v prejšnji načrt finančnega prestrukturiranja,
2.    
pri alternativni ponudbi iz prvega odstavka
144. člena tega zakona ali ponudbi iz drugega odstavka 144. člena upnikom
ponudi višje število delnic ali nominalni znesek osnovnega vložka, kot ga je
ponudil s predlogom prisilne poravnave, vključenim v prejšnji načrt finančnega
prestrukturiranja, ali
3.    
upnikom da alternativno ponudbo iz prvega
odstavka 144. člena tega zakona ali ponudbo iz drugega odstavka 144. člena tega
zakona glede zavarovanih terjatev, če take ponudbe ni dal s predlogom prisilne
poravnave, vključenim v prejšnji načrt finančnega prestrukturiranja.
(2) Sprememba načrta finančnega
prestrukturiranja mora biti oblikovana kot čistopis spremenjenega načrta
finančnega prestrukturiranja.
(3) Čistopis spremenjenega načrta
finančnega prestrukturiranja mora vsebovati:
1.    
povzetek z opisom vsebine sprememb načrta
finančnega prestrukturiranja,
2.    
sestavine iz 2. do 5. točke 145. člena tega
zakona.
181. člen
(poročilo pooblaščenega ocenjevalca
vrednosti podjetja o pregledu spremenjenega načrta finančnega
prestrukturiranja)
(1) Čistopis spremenjenega načrta
finančnega prestrukturiranja mora pregledati pooblaščeni ocenjevalec vrednosti
podjetja in o pregledu sestaviti svoje poročilo.
(2) Za poročilo pooblaščenega ocenjevalca
vrednosti podjetja o pregledu spremenjenega načrta finančnega prestrukturiranja
se smiselno uporabljajo 1. in 2. točka, druga in tretja alineja 3. točke ter 4.
točka drugega odstavka, tretji odstavek, 2. točka četrtega odstavka in 2. točka
petega odstavka 146. člena tega zakona.
(3) Če dolžnik spremeni načrt finančnega
prestrukturiranja po 1. točki prvega odstavka 180. člena tega zakona, mora
poročilo pooblaščenega ocenjevalca vrednosti podjetja vsebovati tudi pritrdilno
ali odklonilno mnenje pooblaščenega ocenjevalca o tem, ali so pogoji za plačilo
terjatev, ki jih dolžnik ponuja upnikom s spremenjenim načrtom finančnega
prestrukturiranja, ugodnejši.
182. člen
(zahteva za dovolitev spremembe načrta finančnega
prestrukturiranja)
(1) Za spremembo načrta finančnega
prestrukturiranja je potrebno dovoljenje sodišča.
(2) Zahteva za dovolitev spremembe načrta
finančnega prestrukturiranja mora biti vložena v treh
mesecih od začetka postopka prisilne poravnave.
(3) Zahtevi za dovolitev spremembe načrta
finančnega prestrukturiranja je treba priložiti:
1.    
čistopis spremenjenega načrta finančnega
prestrukturiranja,
2.    
poročilo pooblaščenega ocenjevalca vrednosti
podjetij o spremenjenem načrtu finančnega prestrukturiranja, v katerem je
pooblaščeni ocenjevalec vrednosti podjetja dal pritrdilno mnenje, in
3.    
v primeru iz 2. ali 3. točke prvega odstavka
180. člena tega zakona:
- 
zapisnik skupščine insolventnega dolžnika, na
kateri je bil sprejet sklep o spremembi osnovnega kapitala zaradi izvedbe
finančnega prestrukturiranja z vsebino, določeno v spremenjenem načrtu
finančnega prestrukturiranja in skladno s 191. členom tega zakona, in
- 
poziv upnikom za vpis in vplačilo novih delnic
z vsebino iz 193. člena tega zakona.
(4) Sodišče na zahtevo insolventnega
dolžnika, vloženo pred potekom roka iz drugega odstavka tega člena, podaljša
rok za vložitev zahteve za dovolitev spremembe načrta finančnega
prestrukturiranja za dva meseca, če s podaljšanjem roka soglaša upniški odbor. 
(5) Dodatni dvomesečni rok iz četrtega
odstavka tega člena teče od poteka roka iz drugega odstavka tega člena. 
(6) Roka za spremembo načrta finančnega
prestrukturiranja, ki je bil podaljšan po četrtem odstavku tega člena, ni
dovoljeno znova podaljšati.
183. člen
(sklep o dopolnitvi nepopolne zahteve za
dovolitev spremembe načrta finančnega prestrukturiranja)
(1) Če zahtevi za dovolitev spremembe
načrta finančnega prestrukturiranja niso priložene priloge iz tretjega odstavka
182. člena tega zakona ali če vsebina teh prilog ni v skladu s tretjim
odstavkom 180. člena in 181. členom tega zakona in v primeru iz 3. točke 182.
člena tega zakona tudi s 191. in 193. členom tega zakona (v nadaljnjem
besedilu: nepopolna zahteva za dovolitev spremembe načrta finančnega
prestrukturiranja), sodišče predlagatelju s sklepom o dopolnitvi naloži, da v
osmih dneh po prejemu sklepa o dopolnitvi ustrezno dopolni nepopolno zahtevo za
dovolitev spremembe načrta finančnega prestrukturiranja.
(2) Sklep o dopolnitvi mora sodišče izdati
v osmih dneh po vložitvi zahteve za dovolitev spremembe načrta finančnega
prestrukturiranja.
(3) Roka za dopolnitev nepopolne zahteve za
dovolitev spremembe načrta finančnega prestrukturiranja iz prvega odstavka tega
člena ni dovoljeno podaljšati.
184. člen
(odločanje o zahtevi za dovolitev
spremembe načrta finančnega prestrukturiranja)
(1) Sodišče odloči o zahtevi za dovolitev
spremembe načrta finančnega prestrukturiranja zunaj naroka.
(2) Sodišče izda sklep, s katerim dovoli
spremembo načrta finančnega prestrukturiranja:
1.    
če je bila zahteva za dovolitev spremembe
načrta finančnega prestrukturiranja vložena v roku iz drugega odstavka 182.
člena tega zakona,
2.    
če je vsebina spremembe načrta finančnega
prestrukturiranja v skladu s prvim odstavkom 180. člena tega zakona,
3.    
če so zahtevi za dovolitev spremembe načrta
finančnega prestrukturiranja priložene priloge iz tretjega odstavka 182. člena
tega zakona in
4.    
če je vsebina teh prilog v skladu s tretjim
odstavkom 180. člena in 181. členom tega zakona in v primeru iz 3. točke 182.
člena tega zakona tudi s 191. in 193. členom tega zakona.
(3) Sodišče zavrže zahtevo za dovolitev
spremembe načrta finančnega prestrukturiranja:
1.    
če je zahteva vložena po poteku roka iz drugega
odstavka 182. člena tega zakona ali
2.    
če predlagatelj v roku iz prvega odstavka 183.
člena tega zakona zahteve za dovolitev spremembe načrta finančnega
prestrukturiranja ne dopolni tako, kot mu je bilo naloženo s sklepom o
dopolnitvi.
(4) Sodišče zavrne zahtevo za dovolitev
spremembe načrta finančnega prestrukturiranja, če je vsebina te spremembe v
nasprotju s prvim odstavkom 180. člena tega zakona.
(5) Sodišče mora odločiti o zahtevi za
dovolitev spremembe načrta finančnega prestrukturiranja v osmih dneh.
(6) Rok iz prvega odstavka tega člena teče:
1.    
če je sodišče izdalo sklep o dopolnitvi: od
poteka roka iz prvega odstavka 183. člena tega zakona,
2.    
v drugih primerih: od prejema zahteve za
dovolitev spremembe načrta finančnega prestrukturiranja.
185. člen
(objava spremembe načrta finančnega
prestrukturiranja)
Če sodišče dovoli spremembo načrta
finančnega prestrukturiranja, mora naslednji delovni dan po izdaji sklepa o
dovolitvi spremembe načrta finančnega prestrukturiranja objaviti ta sklep in
listine iz tretjega odstavka 182. člena tega zakona.
185.a člen
(izpolnitev dodatnih pogojev za uspešno
finančno prestrukturiranje)
(1) Pravila, določena v tem členu, se
uporabljajo, če je pooblaščeni ocenjevalec vrednosti podjetij dal mnenje s
pridržkom iz petega odstavka 146. člena tega zakona. 
(2) Dolžnik mora v treh mesecih po začetku
postopka prisilne poravnave predložiti poročilo o izpolnitvi dodatnih pogojev
za uspešno finančno prestrukturiranje iz drugega odstavka 145. člena tega
zakona (v nadaljnjem besedilu: poročilo o izpolnitvi dodatnih pogojev). 
(3) Poročilu o izpolnitvi dodatnih pogojev
je treba priložiti: 
1.    
pogodbe, sklenjene z imetniki zavarovanih
terjatev, s katerimi ti soglašajo z ustreznim prestrukturiranjem njihovih
terjatev in na katerih je overjen njihov podpis, 
2.    
dodatno poročilo pooblaščenega ocenjevalca
vrednosti podjetij o presoji učinkov teh pogodb za uspešno finančno
prestrukturiranje dolžnika, s katerim je pooblaščeni ocenjevalec vrednosti
podjetij dal pritrdilno mnenje iz četrtega odstavka 146. člena tega zakona. 
(4) Za podaljšanje roka iz drugega odstavka
tega člena se smiselno uporabljajo četrti do šesti odstavek 182. člena tega
zakona. 
(5) Za postopek z nepopolnim ali prepoznim
poročilom o izpolnitvi dodatnih pogojev se smiselno uporabljajo 183. člen ter
tretji, peti in šesti odstavek 184. člena tega zakona. 
(6) Sodišče izda sklep o ugotovitvi, da so
izpolnjeni dodatni pogoji za uspešno finančno prestrukturiranje: 
1.    
če je bilo poročilo o izpolnitvi dodatnih
pogojev vloženo v roku iz drugega odstavka tega člena, in 
2.    
če so mu priložene listine iz tretjega odstavka
tega člena. 
(7) Sodišče izda sklep, s katerim ustavi
postopek prisilne poravnave in začne stečajni postopek: 
1.    
če dolžnik do poteka roka iz drugega odstavka
tega člena ne predloži poročila o izpolnitvi dodatnih pogojev ali 
2.    
če v roku iz prvega odstavka 183. člena tega
zakona v zvezi s petim odstavkom tega člena ne dopolni nepopolnega poročila o
izpolnitvi dodatnih pogojev, kot mu je bilo naloženo s sklepom o dopolnitvi.
Pododdelek 4.4.4: Posebna pravila o
spremembi osnovnega kapitala zaradi izvedbe finančnega prestrukturiranja
186. člen
(uporaba pododdelka 4.4.4)
(1) Sprememba osnovnega kapitala zaradi
izvedbe finančnega prestrukturiranja je:
1.    
povečanje osnovnega kapitala z novimi stvarnimi
vložki, katerih predmet so terjatve upnikov do insolventnega dolžnika, in
2.    
poenostavljeno zmanjšanje osnovnega kapitala,
če se v skladu s 199.d členom tega zakona izvede hkrati s povečanjem osnovnega
kapitala iz 1. točke tega odstavka.
(2) Pododdelek 4.4.4 tega zakona se uporablja
za spremembo osnovnega kapitala zaradi izvedbe finančnega prestrukturiranja,
če:
1.    
je bil nad insolventnim dolžnikom, ki je
organiziran kot delniška družba, začet postopek prisilne poravnave in
2.    
insolventni dolžnik da ali namerava dati
alternativno ponudbo iz prvega odstavka 144. člena tega zakona ali ponudbo iz
drugega odstavka 144. člena tega zakona.
(3) Če je insolventni dolžnik v načrtu
finančnega prestrukturiranja kot ukrep finančnega prestrukturiranja predvidel
povečanje osnovnega kapitala z novimi denarnimi vložki, se za postopek te
spremembe osnovnega kapitala smiselno uporabljajo: 
1.    
tretji odstavek 191. člena, prvi do tretji
odstavek 192. člena, 193. člen, 194. člen, 1. do 3. točka prvega odstavka 195.
člena, prvi odstavek in 1. točka drugega odstavka 196. člena, 197. člen, drugi
odstavek 198. člena, 199. člen ter četrti, peti, šesti, sedmi in osmi odstavek
199.a člena tega zakona, 
2.    
če je upravičenec do vpisa upnik, tudi: šesti
odstavek 195. člena in 2. točka drugega odstavka 196. člena tega zakona.
187. člen
(smiselna uporaba pododdelka za družbo z
omejeno odgovornostjo)
(1) Pravila pododdelka 4.4.4 tega zakona o
insolventnem dolžniku, ki je organiziran kot delniška družba, se smiselno
uporabljajo tudi za insolventnega dolžnika, ki je organiziran kot družba z
omejeno odgovornostjo.
(2) Pri smiselni uporabi pravil iz prvega
odstavka tega člena se namesto:
1.    
pojmov »število delnic« in »nominalni ali
pripadajoči znesek delnice« uporablja pojem »nominalni znesek osnovnega
vložka«,
2.    
pojma »statut« uporablja pojem »družbena pogodba«.
188. člen
(uporaba pravil ZGD-1 o spremembi
osnovnega kapitala)
(1) Za spremembo osnovnega kapitala
insolventnega dolžnika zaradi izvedbe finančnega prestrukturiranja se
uporabljajo pravila ZGD-1 o spremembi osnovnega kapitala delniške družbe ali
družbe z omejeno odgovornostjo, če ni v pododdelku 4.4.4 tega zakona drugače
določeno.
(2) Za povečanje osnovnega kapitala
insolventnega dolžnika zaradi izvedbe finančnega prestrukturiranja se ne
uporablja 334. člen ZGD-1.
189. člen
(sklic skupščine)
Ne glede na prvi odstavek 297. člena ZGD-1
je treba skupščino, ki bo odločala o spremembi osnovnega kapitala zaradi
izvedbe finančnega prestrukturiranja, sklicati vsaj 15 dni pred dnem zasedanja
skupščine.
190. člen
(terjatev upnikov, ki so lahko predmet
stvarnega vložka pri povečanju osnovnega kapitala zaradi izvedbe finančnega
prestrukturiranja)
(1) Predmet stvarnega vložka pri povečanju
osnovnega kapitala zaradi izvedbe finančnega prestrukturiranja je lahko vsaka
navadna terjatev upnika do insolventnega dolžnika, ki je vključena v seznam iz
3. točke prvega odstavka 142. člena tega zakona, ne glede na to, ali je bila
prijavljena v postopku prisilne poravnave.
(2) Če da insolventni dolžnik ponudbo iz 2.
točke prvega odstavka 144. člena tega zakona tudi upnikom, ki so imetniki
podrejenih terjatev, je lahko predmet stvarnega vložka pri povečanju osnovnega
kapitala zaradi izvedbe finančnega prestrukturiranja tudi vsaka podrejena
terjatev upnika do insolventnega dolžnika, ki je vključena v seznam iz 4. točke
prvega odstavka 142. člena tega zakona, ne glede na to, ali je bila prijavljena
v postopku prisilne poravnave.
(3) Če da insolventni dolžnik ponudbo iz 2.
točke prvega odstavka 144. člena tega zakona tudi upnikom, ki so imetniki
zavarovanih terjatev, je lahko predmet stvarnega vložka pri povečanju osnovnega
kapitala zaradi izvedbe finančnega prestrukturiranja tudi vsaka zavarovana
terjatev upnika do insolventnega dolžnika, ki je vključena v seznam iz 5. točke
prvega odstavka 142. člena tega zakona, ne glede na to, ali je bila prijavljena
v postopku prisilne poravnave.
(4) Ne glede na prvi do tretji odstavek
tega člena kot stvarni vložek ni dovoljeno prenesti terjatve upnika, ki ima v
razmerju do insolventnega dolžnika: 
1.    
položaj povezane družbe po 527. členu ZGD-1,
razen če ima položaj nadrejene družbe, ali 
2.    
položaj ožje povezane osebe.
191. člen
(sklep o spremembi osnovnega kapitala
zaradi izvedbe finančnega prestrukturiranja)
(1) Sklep o spremembi osnovnega kapitala
zaradi izvedbe finančnega prestrukturiranja mora vsebovati odločitev:
1.    
da se osnovni kapital poveča z novimi stvarnimi
vložki,
2.    
da so predmet stvarnih vložkov:
- 
navadne terjatve upnikov, navedene v seznamu iz
3. točke prvega odstavka 142. člena tega zakona,
- 
če da insolventni dolžnik ponudbo iz 2. točke
prvega odstavka 144. člena tega zakona tudi upnikom, ki so imetniki podrejenih
terjatev: tudi podrejene terjatve upnikov, navedene v seznamu iz 4. točke
prvega odstavka 142. člena tega zakona,
- 
če da insolventni dolžnik ponudbo iz 2. točke prvega
odstavka 144. člena tega zakona tudi upnikom, ki so imetniki zavarovanih
terjatev: tudi zavarovane terjatve upnikov, navedene v seznamu iz 5. točke
prvega odstavka 142. člena tega zakona,
3.    
o vsebini pravic iz delnic, ki bodo izdane
zaradi izvedbe povečanja osnovnega kapitala (v nadaljnjem besedilu: nove
delnice),
4.    
o pripadajočem znesku novih delnic in emisijski
ceni novih delnic, izraženi kot denarni znesek terjatve za eno novo delnico,
5.    
da se zaradi izvedbe povečanja osnovnega
kapitala izda število novih delnic, ki je enako številu delnic, ki jih bodo
upniki vpisali in vplačali s prenosom svojih terjatev iz 2. točke tega odstavka
na dolžnika,
6.    
da se osnovni kapital poveča za znesek, ki je
enak številu novih delnic iz 5. točke tega odstavka, pomnoženemu z nominalnim
ali pripadajočim zneskom teh delnic,
7.    
o najnižjem skupnem znesku navadnih oziroma
zavarovanih terjatev iz 3. točke sedmega odstavka 144. člena tega zakona, ki
jih morajo upniki prenesti na dolžnika kot stvarni vložek, da bi bilo mogoče
uspešno uresničiti dolžnikovo finančno prestrukturiranje,
8.    
da sklep učinkuje pod odložnim pogojem, da bo
prisilna poravnava pravnomočno potrjena.
(2) Če v primeru iz 1. točke drugega
odstavka 199.d člena tega zakona s poenostavljenim zmanjšanjem osnovnega
kapitala ni mogoče pokriti celotne nepokrite izgube, in če te izgube tudi ni
mogoče pokriti v breme morebitnih podrejenih terjatev (v nadaljnjem besedilu:
preostala nepokrita izguba), mora biti emisijska cena za stvarni vložek,
katerega predmet je navadna terjatev, najmanj enaka znesku, ki se izračuna
tako: 
1.    
od vsote vseh navadnih terjatev, navedenih v
seznamu iz 3. točke prvega odstavka 142. člena tega zakona, se odšteje
preostala nepokrita izguba, 
2.    
vsota vseh navadnih terjatev, navedenih v
seznamu iz 3. točke prvega odstavka 142. člena tega zakona, se deli z razliko
iz 1. točke tega odstavka, 
3.    
izid iz 2. točke tega odstavka se pomnoži s
pripadajočim zneskom nove delnice. 
(3) V primeru iz drugega odstavka 199.d
člena tega zakona mora sklep o spremembi osnovnega kapitala zaradi izvedbe
finančnega prestrukturiranja vsebovati tudi odločitev o hkratnem
poenostavljenem zmanjšanju osnovnega kapitala.
192. člen
(rok za sprejetje sklepa o spremembi
osnovnega kapitala zaradi izvedbe finančnega prestrukturiranja)
(poseg odločbe US
o načinu izvrševanja tega člena)
(1) Pravila, določena v tem členu, se
uporabljajo, če je alternativna ponudba iz prvega odstavka 144. člena tega
zakona ali ponudba iz drugega odstavka 144. člena tega zakona vključena v načrt
finančnega prestrukturiranja, na podlagi katerega je sodišče izdalo sklep o
začetku postopka prisilne poravnave.
(2) Skupščina insolventnega dolžnika mora
sprejeti sklep o spremembi osnovnega kapitala zaradi izvedbe finančnega
prestrukturiranja z vsebino, določeno v načrtu finančnega prestrukturiranja, v treh mesecih po začetku postopka prisilne poravnave.
(3) Insolventni dolžnik mora v treh
delovnih dneh po sprejetju sklepa o spremembi osnovnega kapitala zaradi izvedbe
finančnega prestrukturiranja sodišče obvestiti o sprejetju tega sklepa in
obvestilu priložiti:
1.    
odpravek notarskega zapisnika skupščine, na
kateri je bil sprejet ta sklep, in
2.    
poziv upnikom za vpis in vplačilo delnic z
vsebino iz 193. člena tega zakona.
(4) Sodišče ustavi
postopek prisilne poravnave in izda sklep o začetku stečajnega postopka: 
1.    
če: 
- 
skupščina insolventnega dolžnika v roku iz
drugega odstavka tega člena ne sprejme sklepa o spremembi osnovnega kapitala
zaradi izvedbe finančnega prestrukturiranja z vsebino, določeno v načrtu
finančnega prestrukturiranja in skladno s 191. členom tega zakona, ali 
- 
insolventni dolžnik v treh delovnih dneh po
sprejetju sklepa o spremembi osnovnega kapitala zaradi izvedbe finančnega
prestrukturiranja sodišču ne predloži listin iz tretjega odstavka tega člena in
2.    
če: 
- 
niti upniški odbor v roku iz 2. točke četrtega
odstavka 199.b člena tega zakona ne sprejme sklepa o povečanju osnovnega
kapitala insolventnega dolžnika z novimi stvarnimi vložki iz drugega odstavka
199.b člena tega zakona, 
- 
niti ločitveni upniki v roku iz prvega stavka
petega odstavka 199.b člena tega zakona ne sprejmejo sklepa o povečanju
osnovnega kapitala insolventnega dolžnika z novimi stvarnimi vložki iz petega
odstavka 199.b člena tega zakona.
(5) Sodišče mora v treh delovnih dneh po
nastanku okoliščin iz 1. točke četrtega odstavka tega člena o teh okoliščinah
obvestiti upniški odbor.
193. člen
(poziv upnikom za vpis in vplačilo novih
delnic)
(1) Poziv upnikom za vpis in vplačilo novih
delnic mora vključevati:
1.    
vsebino sklepa skupščine insolventnega dolžnika
o spremembi osnovnega kapitala zaradi izvedbe finančnega prestrukturiranja,
2.    
vsebino izjave upnika o vpisu in vplačilu novih
delnic s prenosom svoje terjatve na insolventnega dolžnika s sestavinami,
določenimi v 195. členu tega zakona,
3.    
rok za vpis in vplačilo novih delnic v skladu z
drugim odstavkom tega člena,
4.    
opozorilo upnikom, da morajo do poteka roka za
vpis in vplačilo novih delnic izjavo o vpisu in vplačilu novih delnic v dveh
izvodih namesto insolventnemu dolžniku predložiti sodišču s podatki o naslovu
sodišča, na katero je treba poslati izjavo.
(2) Rok za vpis in vplačilo novih delnic je
en mesec od objave poziva po 194. členu tega zakona.
(3) Poziv upnikom za vpis in vplačilo novih
delnic ne velja za ponudbo teh delnic javnosti po zakonu, ki ureja trg
finančnih instrumentov.
194. člen
(objava poziva upnikom za vpis in vplačilo
novih delnic)
Sodišče mora objaviti poziv upnikom za vpis
in vplačilo novih delnic:
1.    
če je poziv priložen zahtevi za spremembo
načrta finančnega prestrukturiranja: v roku iz 185. člena tega zakona,
2.    
če je poziv priložen obvestilu iz tretjega
odstavka 192. člena tega zakona: v treh delovnih dneh po prejemu tega
obvestila.
195. člen
(izjava upnika o vpisu in vplačilu novih
delnic)
(1) Izjava upnika o vpisu in vplačilu novih
delnic mora vsebovati:
1.    
identifikacijske podatke o upniku,
2.    
sodišče in opravilno številko zadeve, pod
katero sodišče vodi postopek prisilne poravnave,
3.    
identifikacijske podatke o dolžniku,
4.    
upnikovo izjavo, da na insolventnega dolžnika
prenaša svoje terjatve, in s tem vpisuje in vplačuje nove delnice v skladu s
sklepom insolventnega dolžnika o spremembi osnovnega kapitala zaradi izvedbe
finančnega prestrukturiranja pod odložnim pogojem, da bo prisilna poravnava
pravnomočno potrjena,
5.    
skupni znesek terjatev, ki so predmet izjave iz
4. točke tega odstavka,
6.    
podatek o tem, ali
so terjatve, ki so predmet izjave iz 4. točke tega odstavka, navadne,
zavarovane ali podrejene, in
7.    
če je upnik svojo terjatev prijavil v postopku
prisilne poravnave: tudi upnikovo izjavo, da glasuje za prisilno poravnavo.
(2) Če so predmet stvarnega vložka upnika
poleg njegovih navadnih terjatev tudi zavarovane ali podrejene terjatve, mora
za vsako vrsto teh terjatev dati posebno izjavo o vpisu in vplačilu novih
delnic.
(3) Upnikova izjava, ki ni v skladu s prvim
odstavkom tega člena, nima pravnega učinka vpisa in vplačila novih delnic.
(4) Če je predmet stvarnega vložka upnika
terjatev, ki je zavarovana s hipoteko, mora biti njegovi izjavi o vpisu in
vplačilu novih delnic priloženo notarsko overjeno zemljiškoknjižno dovolilo za
izbris te hipoteke, sicer izjava nima pravnega učinka.
(5) Četrti odstavek tega člena se smiselno
uporablja tudi, če je terjatev zavarovana z zastavno pravico, vpisano v
centralnem registru nematerializiranih vrednostnih papirjev.
(6) Če je upnik vpisal in vplačal nove
delnice v skladu s prvim do petim odstavkom tega člena:
1.    
mu ni treba oddati posebne glasovnice o
glasovanju za prisilno poravnavo,
2.    
svoje izjave iz 7. točke prvega odstavka tega
člena ne more preklicati in njegova glasovnica, s katero glasuje proti prisilni
poravnavi, nima pravnega učinka.
196. člen
(postopek z izjavo upnika o vpisu in
vplačilu novih delnic)
(1) Upnik mora do poteka roka iz drugega
odstavka 193. člena tega zakona izjavo o vpisu in vplačilu novih delnic v dveh
izvodih predložiti sodišču.
(2) Velja, da je upnik s predložitvijo
izjave o vpisu in vplačilu novih delnic po prvem odstavku tega člena:
1.    
to izjavo dal insolventnemu dolžniku in
2.    
oddal glasovnico o glasovanju za prisilno
poravnavo, razen če upnik terjatve, ki je predmet te izjave, ni pravočasno
prijavil v postopku prisilne poravnave.
197. člen
(poročilo upravitelja o vpisu in vplačilu
novih delnic)
(1) Upravitelj mora sodišču in insolventnemu
dolžniku predložiti poročilo o vpisu in vplačilu novih delnic (v nadaljnjem
besedilu: poročilo upravitelja o vpisu in vplačilu novih delnic) hkrati s
svojim poročilom o izidu glasovanja o sprejetju prisilne poravnave iz 206.
člena tega zakona.
(2) Poročilo upravitelja o vpisu in
vplačilu novih delnic mora vsebovati:
1.    
za vsakega upnika, ki je vpisal in vplačal
delnice:
- 
identifikacijske podatke o upniku,
- 
skupni znesek navadnih ter morebitnih
zavarovanih ali podrejenih terjatev, ki so predmet njegove izjave o vpisu in
vplačilu delnic,
- 
število novih delnic, ki pripadajo upniku,
2.    
skupni znesek terjatev, ločeno za navadne ter
morebitne zavarovane ali podrejene terjatve, ki so jih upniki prenesli na
dolžnika z izjavami o vpisu in vplačilu novih delnic,
3.    
izjavo upravitelja, ali je postopek vpisa in
vplačila novih delnic uspešen,
4.    
če je postopek vpisa in vplačila novih delnic
uspešen:
- 
skupno število novih delnic, ki se izdajo
zaradi izvedbe povečanja osnovnega kapitala, in
- 
znesek povečanja osnovnega kapitala.
(3) Sodišče mora poročilo upravitelja o
vpisu in vplačilu novih delnic objaviti v treh delovnih dneh po prejemu.
198. člen
(pravne posledice neuspešnega postopka vpisa
in vplačila novih delnic)
(1) Postopek vpisa in vplačila novih delnic
je neuspešen, če je skupni znesek navadnih ali zavarovanih terjatev, ki so jih
upniki v roku iz drugega odstavka 193. člena tega zakona z izjavami o vpisu in
vplačilu novih delnic prenesli kot stvarni vložek, nižji od skupnega zneska, ki
je po prvi alineji 3. točke sedmega odstavka 144. člena tega zakona določen v
načrtu finančnega prestrukturiranja.
(2) Če je postopek vpisa in vplačila novih
delnic neuspešen, mora sodišče v treh delovnih dneh po prejemu poročila
upravitelja o vpisu in vplačilu novih delnic ustaviti postopek prisilne
poravnave in izdati sklep o začetku stečajnega postopka.
199. člen
(vpis spremembe osnovnega kapitala v sodni
register)
(1) Če je prisilna poravnava pravnomočno
potrjena, z dnem, v katerem postane sklep sodišča o potrditvi prisilne
poravnave pravnomočen, velja, da:
1.    
so nove delnice vplačane,
2.    
je upnik, ki je vpisal in vplačal nove delnice,
na insolventnega dolžnika prenesel tudi celoten znesek obresti od zneska
terjatve, ki je predmet stvarnega vložka, ki so se natekle do pravnomočnosti
sklepa o potrditvi prisilne poravnave, tudi če niso bile vključene v znesek te
terjatve, naveden v seznamu iz 3., 4. ali 5. točke prvega odstavka 142. člena
tega zakona,
3.    
če se zaradi zmanjšanja osnovnega kapitala
zaradi pokrivanja nepokrite izgube dotedanji osnovni kapital zmanjša na 0, so
dotedanje delnice razveljavljene, in
4.    
je osnovni kapital spremenjen.
(2) Insolventni dolžnik mora vložiti
predlog za vpis spremembe osnovnega kapitala zaradi izvedbe finančnega
prestrukturiranja in s tem povezane spremembe statuta v sodni register v 15
dneh po pravnomočnosti sklepa o potrditvi prisilne poravnave.
(3) Predlogu za vpis iz drugega odstavka
tega člena je treba priložiti:
1.    
overjen prepis notarskega zapisnika zasedanja
skupščine, na katerem je bil sprejet sklep o spremembi osnovnega kapitala
zaradi izvedbe finančnega prestrukturiranja,
2.    
sklep o potrditvi prisilne poravnave s
potrdilom o pravnomočnosti,
3.    
poročilo upravitelja o vpisu in vplačilu novih
delnic.
(4) Če insolventni dolžnik v roku iz
drugega odstavka tega člena ne vloži predloga za vpis spremembe osnovnega
kapitala zaradi izvedbe finančnega prestrukturiranja in s tem povezane
spremembe statuta v sodni register, lahko tak predlog vloži vsak upnik, ki je
vpisal in vplačal nove delnice.
(5) V primeru iz četrtega odstavka tega člena
izdela čistopis statuta družbe notar ob upoštevanju sprememb, ki izhajajo iz
listin iz tretjega odstavka tega člena. 
(6) Insolventni dolžnik mora v 15 dneh po
vpisu spremembe osnovnega kapitala zaradi izvedbe finančnega prestrukturiranja
in s tem povezane spremembe statuta v sodni register v skladu z ZNVP vložiti: 
1.    
nalog za izdajo novih delnic zaradi izvedbe
povečanja osnovnega kapitala in 
2.    
v primeru iz 3. točke prvega odstavka tega
člena tudi nalog za izbris razveljavljenih delnic. 
(7) Če insolventni dolžnik v roku iz
šestega odstavka tega člena ne vloži naloga v skladu z ZNVP, lahko tak nalog
vloži vsak upnik, ki je vpisal in vplačal nove delnice.
199.a člen
(posebna pravila o povečanju osnovnega
kapitala 
z novimi denarnimi vložki)
(1) Pravila, določena v tem členu, se
uporabljajo tudi, če ni izpolnjen pogoj iz 2. točke drugega odstavka 186. člena
tega zakona.
(2) Ne glede na prvi odstavek 333. člena
ZGD-1 lahko v petih mesecih po začetku postopka
prisilne poravnave sklep o povečanju osnovnega kapitala insolventnega dolžnika
z novimi vložki sprejme:
1.    
poslovodstvo insolventnega dolžnika, če je
insolventni dolžnik v načrtu finančnega prestrukturiranja kot ukrep finančnega
prestrukturiranja predvidel povečanje osnovnega kapitala z novimi denarnimi
vložki, ali
2.    
upniški odbor.
(3) Upniški odbor lahko sklep iz drugega
odstavka tega člena sprejme tudi, če insolventni dolžnik v načrtu finančnega
prestrukturiranja kot ukrep finančnega prestrukturiranja ni predvidel povečanja
osnovnega kapitala z novimi denarnimi vložki. Če sta sklep iz drugega odstavka
tega člena sprejela tako poslovodstvo insolventnega dolžnika kot upniški odbor,
se postopek povečanja osnovnega kapitala izvede na podlagi sklepa, ki ga je
sprejel upniški odbor.
(4) Sklep iz drugega odstavka tega člena
mora vsebovati odločitev:
1.    
o emisijskem znesku, ki se vplača za eno
delnico in ki je lahko nižji od emisijskega zneska, ki
je predmet morebitnega alternativnega predloga prisilne poravnave s pretvorbo
terjatev v deleže,
2.    
o tem, da ima pravico do vpisa in vplačila
novih delnic (v nadaljnjem besedilu: upravičenec do vpisa delnic):
- 
vsak upnik čigar terjatve so vključene v
seznama iz 3. in 4. točke prvega odstavka 142. člena tega zakona, in
- 
vsaka oseba, ki ima na dan sprejetja sklepa
položaj delničarja insolventnega dolžnika,
3.    
o številki fiduciarnega denarnega računa
upravitelja, v dobro katerega je treba vplačati vpisane delnice,
4.    
najnižji skupni znesek povečanja osnovnega
kapitala, da bi bil postopek vpisa in vplačila novih delnic uspešen, ki mora
biti določen najmanj v obsegu, potrebnem za zagotovitev dolžnikove kratkoročne
in dolgoročne plačilne sposobnosti ob upoštevanju preostalih ukrepov finančnega
prestrukturiranja, določenih v načrtu finančnega prestrukturiranja,
5.    
da se osnovni kapital poveča za znesek, ki je
enak številu vpisanih in vplačanih novih delnic, pomnoženim z nominalnim ali
pripadajočim zneskom teh delnic,
6.    
da sklep učinkuje pod odložnim pogojem, da bo
prisilna poravnava pravnomočno potrjena.
(5) Sklep iz drugega odstavka tega člena
lahko določa tudi, da so upravičenec do vpisa delnic poleg ali namesto oseb iz četrtega odstavka tega člena tudi druge osebe. Če sklep
vsebuje odločitev iz prejšnjega stavka, mora v zvezi z vsako osebo iz
prejšnjega stavka vsebovati tudi:
1.    
osebno ime in naslov ali firmo in sedež,
2.    
število delnic, ki jih ima pravico vpisati in
vplačati.
(6) Ne glede na prvi odstavek 372. člena ZGD-1 mora poslovodstvo
insolventnega dolžnika ali upniški odbor v primeru iz drugega odstavka 199.d
člena tega zakona s sklepom iz drugega odstavka tega člena odločiti tudi o
poenostavljenem zmanjšanju osnovnega kapitala.
(7) Upravičenec do vpisa delnic vplača nove
delnice tako, da do poteka roka za vpis in vplačilo novih delnic v dobro
fiduciarnega denarnega računa upravitelja nakaže denarni znesek v višini
emisijskega zneska iz 1. točke četrtega odstavka tega člena, pomnožen s
številom vpisanih novih delnic. Vplačilo učinkuje kot vplačilo novih delnic
insolventnemu dolžniku pod odložnim pogojem, da je prisilna poravnava
pravnomočno potrjena.
(8) Postopek vpisa in vplačila novih delnic
iz drugega odstavka tega člena je neuspešen, če v roku za vpis in vplačilo
novih delnic upravičenci do vpisa delnic niso vpisali in vplačali najmanjšega
števila delnic iz 4. točke četrtega odstavka tega člena.
(9) Za postopek spremembe osnovnega
kapitala iz drugega in šestega odstavka tega člena se smiselno uporabljajo:
1.    
prvi do tretji odstavek 192. člena, 193. člen,
194. člen, 1. do 3. točka prvega odstavka 195. člena, prvi odstavek in 1. točka
drugega odstavka 196. člena, 197. člen, drugi odstavek 198. člen in 199. člen
tega zakona,
2.    
če je upravičenec do vpisa upnik tudi: šesti
odstavek 195. člena in 2. točka drugega odstavka 196. člena tega zakona.
(10) Pri smiselni uporabi pravil iz
devetega odstavka tega člena se:
1.    
besedilo »skupščina insolventnega dolžnika«
nadomesti z besedilom »poslovodstvo insolventnega dolžnika ali upniški odbor«,
2.    
beseda »upnik« nadomesti z besedo »upravičenec
do vpisa delnic«,
3.    
besedilo »s prenosom svojih terjatev« nadomesti
z besedilom »z vplačilom emisijskega zneska v dobro fiduciarnega denarnega
računa upravitelja«.
(11) Če je insolventni dolžnik v načrtu
finančnega prestrukturiranja kot ukrep finančnega prestrukturiranja predvidel
povečanje osnovnega kapitala z novimi denarnimi vložki in niti poslovodstvo
insolventnega dolžnika niti upniški odbor v petih
mesecih po začetku postopka prisilne poravnave ne sprejme sklepa iz drugega
odstavka tega člena ali v roku iz tretjega odstavka 192. člena tega zakona
sodišču ne predloži listin iz tretjega odstavka 192. člena tega zakona, sodišče
ustavi postopek prisilne poravnave in izda sklep o začetku stečajnega postopka.
(12) Upravitelj mora v treh delovnih dneh
po dnevu, ko ga sodišče obvesti, da je pravnomočno odločeno o ustavitvi
postopka prisilne poravnave, zavrnitvi predloga za prisilno poravnavo ali
potrditvi prisilne poravnave:
1.    
če je bil postopek prisilne poravnave
pravnomočno ustavljen ali predlog za prisilno poravnavo pravnomočno zavrnjen:
vrniti vplačane zneske osebam, ki so vplačale nove delnice po sedmem odstavku
tega člena,
2.    
če je prisilna poravnava pravnomočno potrjena:
insolventnemu dolžniku prenesti vplačila za nove delnice, ki jih je prejel po
sedmem odstavku tega člena.
199.b člen
(posebna pravila o povečanju osnovnega
kapitala z novimi stvarnimi vložki)
(1) Pravila, določena v tem členu, se
uporabljajo tudi, če ni izpolnjen pogoj iz 2. točke drugega odstavka 186. člena
tega zakona. 
(2) Ne glede na prvi odstavek 333. člena
ZGD-1 lahko po začetku postopka prisilne poravnave sklep o povečanju osnovnega
kapitala insolventnega dolžnika z novimi stvarnimi vložki, katerih predmet so
terjatve upnikov do insolventnega dolžnika, sprejme upniški odbor.
(3) S sklepom iz drugega odstavka tega
člena mora biti dana tudi možnost kot stvarni vložek vložiti zavarovano
terjatev po razmerju enota terjatve za eno delnico, ki je za 25 odstotkov
ugodnejše od razmerja za navadne terjatve. 
(4) Sklep iz drugega odstavka tega člena mora upniški odbor sprejeti v
petih mesecih po začetku postopka prisilne poravnave.
(5) Če upniški odbor v roku iz četrtega
odstavka tega člena ne sprejme sklepa iz drugega odstavka tega člena, lahko tak
sklep sprejmejo ločitveni upniki v 15 dneh po poteku roka iz četrtega odstavka
tega člena. Sklep iz prejšnjega stavka je sprejet, če zanj glasujejo ločitveni
upniki, ki so skupaj imetniki priznanih ali verjetno izkazanih zavarovanih
terjatev, katerih višina presega polovico vsote vseh priznanih ali verjetno
izkazanih zavarovanih terjatev. 
(6) Ne glede na prvi odstavek 372. člena
ZGD-1 mora v primeru iz drugega odstavka 199.d člena tega zakona upniški odbor
s sklepom iz drugega odstavka tega člena ali ločitveni upniki s sklepom iz
petega odstavka tega člena odločiti tudi o poenostavljenem zmanjšanju osnovnega
kapitala.
(7) Za postopek spremembe osnovnega
kapitala iz drugega, petega in šestega odstavka tega člena se smiselno
uporabljajo 190. člen, 191. člen, tretji odstavek 192. člena in 193. do 199.
člen tega zakona. 
(8) Pri smiselni uporabi pravil iz sedmega
odstavka tega člena se besedilo »insolventni dolžnik« ali »skupščina
insolventnega dolžnika« nadomesti z besedilom »upniški odbor« oziroma
»ločitveni upniki«.
(9) Če sta sklep iz drugega odstavka tega
člena sprejela tako insolventni dolžnik kot upniški odbor oziroma ločitveni
upniki, se postopek povečanja osnovnega kapitala izvede na podlagi sklepa, ki
ga je sprejel upniški odbor oziroma ločitveni upniki.
199.c člen
(prenos vodenja poslov insolventnega
dolžnika na vplačnika novih delnic)
(1) Pravila, določena v tem členu, se
uporabljajo: 
1.    
če je insolventni dolžnik sprejel sklep o
povečanju osnovnega kapitala insolventnega dolžnika z novimi denarnimi vložki
iz tretjega odstavka 186. člena tega zakona ali z novimi stvarnimi vložki iz
prvega odstavka 191. člena tega zakona, ali
2.    
če je poslovodstvo insolventnega dolžnika ali
upniški odbor sprejel sklep o povečanju osnovnega kapitala insolventnega
dolžnika z novimi denarnimi vložki iz drugega odstavka 199.a člena tega zakona,
ali 
3.    
če je upniški odbor sprejel sklep o povečanju
osnovnega kapitala insolventnega dolžnika z novimi stvarnimi vložki iz drugega
odstavka 199.b člena tega zakona, ali 
4.    
če so ločitveni upniki sprejeli sklep o
povečanju osnovnega kapitala insolventnega dolžnika z novimi stvarnimi vložki
iz petega odstavka 199.b člena tega zakona. 
(2) Vsak upnik ali oseba iz petega odstavka
199.a člena tega zakona, ki je vpisala in vplačala nove delnice z novimi
denarnimi vložki po 199.a členu tega zakona, ali upnik, ki je vpisal in vplačal
nove delnice s prenosom svojih terjatev po 199.b členu tega zakona (v
nadaljnjem besedilu: vplačnik novih delnic), lahko do poteka roka za vpis in
vplačilo novih delnic iz drugega odstavka 193. člena tega zakona zahteva, da ga
sodišče pooblasti za vodenje poslov insolventnega dolžnika. 
(3) Sodišče mora v 15 dneh po prejemu
zahteve iz drugega odstavka tega člena izdati sklep, s katerim odloči, da se
upravičenje za vodenje poslov insolventnega dolžnika prenese na vplačnika novih
delnic. 
(4) Če zahtevo iz drugega odstavka tega
člena vloži več vplačnikov novih delnic in se ti sporazumejo o skupnem vodenju
poslov, sodišče upravičenje za vodenje poslov insolventnega dolžnika prenese na
vse vplačnike. 
(5) Če zahtevo iz drugega odstavka tega
člena vloži več vplačnikov novih delnic in se ti ne sporazumejo o skupnem
vodenju poslov, sodišče prenese upravičenje za vodenje poslov insolventnega
dolžnika na tistega med njimi, ki pristane, da insolventnemu dolžniku odobri
posojilo za financiranje tekočih poslov v času trajanja prisilne poravnave in
se hkrati za primer, če bo nad insolventnim dolžnikom začet stečajni postopek,
odpove pravici zahtevati povrnitev posojila po pravilih o stroških stečajnega
postopka iz drugega odstavka 289. člena tega zakona. 
(6) Če je na odobritev posojila pod pogoji
iz petega odstavka tega člena pristalo več vplačnikov, ali če nihče med njimi
ni pristal na odobritev takega posojila, sodišče prenese upravičenje za vodenje
poslov insolventnega dolžnika na tistega med njimi, ki je vplačal najvišji
denarni vložek. Če nihče med njimi ni vplačal denarnega vložka, sodišče prenese
upravičenje za vodenje poslov insolventnega dolžnika na tistega med njimi, ki
je kot stvarni vložek prenesel najvišji skupni znesek terjatev. Pri izračunu po
prejšnjem stavku se nominalni znesek terjatve, ki je predmet stvarnega vložka,
pomnoži s količnikom iz 1. točke drugega odstavka 201. člena tega zakona. 
(7) Pritožbo proti sklepu iz tretjega
odstavka tega člena lahko vloži samo vplačnik novih delnic, ki je vložil
zahtevo iz drugega odstavka tega člena. 
(8) Z izdajo sklepa iz tretjega odstavka
tega člena, vplačnik, na katerega je sodišče preneslo upravičenje za vodenje,
pridobi upravičenje odpoklicati ali razrešiti sedanje člane in imenovati nove
člane poslovodstva in organa nadzora insolventnega dolžnika, ne da bi za to
odločitev potreboval soglasje sodišča iz 1. točke prvega odstavka 151.a člena
tega zakona. 
(9) Če je prisilna poravnava pravnomočno
potrjena morata poslovodstvo in organ nadzora dolžnika v 15 dneh po
pravnomočnosti sklepa o potrditvi prisilne poravnave objaviti sklic skupščine,
ki naj odloči o potrditvi mandata sedanjim ali odpoklicu sedanjih in imenovanju
novih članov organov vodenja in nadzora družbe, o imenovanju katerih je
pristojna odločati skupščina dolžnika, za dan, ki ne sme biti pozneje kot en
mesec po objavi sklica skupščine. Ne glede na prvi odstavek 275. člena ZGD-1 je
za sprejetje sklepa iz prejšnjega stavka potreba večina oddanih glasov
delničarjev. 
(10) Če poslovodstvo in organ nadzora
dolžnika v roku iz devetega odstavka tega člena ne objavita sklica skupščine,
lahko skupščino skliče vsak vplačnik novih delnic.
(11) Ne glede na drugi odstavek tega člena
vplačnik novih delnic nima pravice zahtevati, da ga sodišče pooblasti za
vodenje poslov insolventnega dolžnika, če ima v razmerju do insolventnega dolžnika
položaj povezane družbe po 527. členu ZGD-1 ali položaj ožje povezane osebe.
199.d člen
(posebna pravila za poenostavljeno
zmanjšanje osnovnega kapitala)
(1) Pravila, določena v tem členu se
uporabljajo: 
1.    
če je insolventni dolžnik sprejel sklep o povečanju
osnovnega kapitala insolventnega dolžnika z novimi denarnimi vložki iz tretjega
odstavka 186. člena tega zakona ali z novimi stvarnimi vložki iz prvega
odstavka 191. člena tega zakona ali 
2.    
če je poslovodstvo insolventnega dolžnika ali
upniški odbor sprejel sklep o povečanju osnovnega kapitala insolventnega
dolžnika z novimi denarnimi vložki iz drugega odstavka 199.a člena tega zakona
ali 
3.    
če je upniški odbor sprejel sklep o povečanju
osnovnega kapitala insolventnega dolžnika z novimi stvarnimi vložki iz drugega
odstavka 199.b člena tega zakona ali 
4.    
če so ločitveni upniki sprejeli sklep o
povečanju osnovnega kapitala insolventnega dolžnika z novimi stvarnimi vložki
iz petega odstavka 199.b člena tega zakona. 
(2) Sklep iz prvega odstavka tega člena mora
vsebovati tudi odločitev, da se hkrati s povečanjem osnovnega kapitala izvede
poenostavljeno zmanjšanje osnovnega kapitala v naslednjih primerih: 
1.    
če dolžnik v računovodskih izkazih iz 1. točke
prvega odstavka 142. člena tega zakona izkazuje preneseno čisto izgubo oziroma
čisto izgubo poslovnega obdobja (v nadaljnjem besedilu: nepokrita izguba) in če
morebitni preneseni čisti dobiček oziroma čisti dobiček poslovnega obdobja (v
nadaljnjem besedilu: morebitni čisti dobiček) in rezerve, ki jih je po 64. členu
ZGD-1 dovoljeno uporabiti za pokrivanje izgube, izkazane v teh izkazih (v
nadaljnjem besedilu: razpoložljive rezerve), ne zadoščajo za pokritje celotne
nepokrite izgube, oziroma 
2.    
če je vrednost sredstev insolventnega dolžnika,
izkazana v računovodskih izkazih iz 1. točke prvega odstavka 142. člena tega
zakona, večja od likvidacijske vrednosti sredstev iz 7. točke prvega odstavka
142. člena tega zakona. 
(3) Poenostavljeno zmanjšanje osnovnega
kapitala iz drugega odstavka tega člena se izvede za naslednje zneske in na
naslednji način: 
1.    
v primeru iz 1. točke drugega odstavka tega
člena: 
- 
tako, da se nepokrita izguba pokrije v breme
morebitnega čistega dobička in razpoložljivih rezerv ter do višine zneska teh
sestavin kapitala in 
- 
da se osnovni kapital zmanjša za pokrivanje
nepokrite izgube za znesek, ki je enak preostalemu znesku te izgube, ki je ni
mogoče pokriti po prvi alineji te točke, oziroma 
2.    
v primeru iz 2. točke drugega odstavka tega
člena: 
- 
tako, da se osnovni kapital zmanjša za znesek,
ki je enak razliki med vrednostjo sredstev insolventnega dolžnika, izkazano v
računovodskih izkazih iz 1. točke prvega odstavka 142. člena tega zakona, in
likvidacijsko vrednostjo sredstev iz 7. točke prvega odstavka 142. člena tega
zakona, ter 
- 
se znesek v višini te razlike prenese v
kapitalske rezerve. 
(4) Če se zaradi poenostavljenega
zmanjšanja osnovnega kapitala iz tretjega odstavka tega člena dotedanji osnovni
kapital zmanjša na 0, se poenostavljeno zmanjšanje osnovnega kapitala izvede z
razveljavitvijo dotedanjih delnic, na katere je bil razdeljen ta osnovni
kapital.
Pododdelek 4.4.5: Odločanje o prisilni
poravnavi
200. člen
(odločanje upnikov o sprejetju prisilne
poravnave)
(1) O sprejetju prisilne poravnave odločajo
upniki z glasovanjem.
(2) Vsak upnik, katerega terjatev do
insolventnega dolžnika je v postopku prisilne poravnave priznana ali verjetno
izkazana, ima pravico glasovati o prisilni poravnavi, če ni v tretjem ali
četrtem odstavku tega člena drugače določeno.
(3) Upnik nima pravice glasovati o prisilni
poravnavi glede:
1.    
zavarovane terjatve, razen če je to terjatev
prenesel na insolventnega dolžnika v postopku spremembe osnovnega kapitala
zaradi izvedbe finančnega prestrukturiranja v skladu s pododdelkom 4.4.4 tega
zakona, in
2.    
prednostne terjatve.
(4) Upnik nima pravice glasovati o prisilni
poravnavi, če ima v razmerju do insolventnega dolžnika položaj povezane družbe
po 527. členu ZGD-1 ali položaj ožje povezane osebe. 
(5) Ne glede na 1. točko tretjega odstavka
tega člena ima upnik pravico glasovati o prisilni poravnavi glede zavarovane
terjatve, če je z dolžnikom sklenil dogovor, po katerem se dospelost te
terjatve odloži v skladu s potrebami izvedbe načrta finančnega
prestrukturiranja dolžnika. Dogovor je lahko sklenjen pod odložnim pogojem, da
bo prisilna poravnava pravnomočno potrjena, in pod razveznim pogojem, ki se
uresniči, če je potrjena prisilna poravnava pozneje razveljavljena. 
(6) Upnik uveljavi glasovalno pravico glede
terjatve iz petega odstavka tega člena tako, da glasovnici o glasovanju o sprejetju
prisilne poravnave priloži: 
1.    
dogovor iz petega odstavka tega člena in 
2.    
poročilo pooblaščenega ocenjevalca podjetij, s
pozitivnim mnenjem, da je odložitev dospelosti zavarovane terjatve v skladu s
potrebami izvedbe načrta finančnega prestrukturiranja.
201. člen
(izračun deleža glasovalnih pravic upnika pri
glasovanju o sprejetju prisilne poravnave)
(1) Pri izračunu deleža glasovalnih pravic
upnika pri glasovanju o sprejetju prisilne poravnave se upošteva znesek vsake
priznane ali verjetno izkazane terjatve upnika iz 73. člena tega zakona,
pomnožen s količnikom za glasovanje o prisilni poravnavi (v nadaljnjem
besedilu: ponderiran znesek terjatve).
(2) Količnik za glasovanje o prisilni
poravnavi je:
1.    
pri terjatvi, ki jo je upnik prenesel na
insolventnega dolžnika v postopku spremembe osnovnega kapitala zaradi izvedbe
finančnega prestrukturiranja v skladu s pododdelkom 4.4.4 tega zakona:
- 
če je predmet prenosa zavarovana terjatev: 3,
- 
če je predmet prenosa navadna terjatev: 2,
- 
če je predmet prenosa podrejena terjatev: 0,25,
2.    
pri terjatvi, ki jo je upnik prenesel na
insolventnega dolžnika v postopku spremembe osnovnega kapitala zaradi izvedbe
finančnega prestrukturiranja v skladu s pododdelkom 4.4.4 tega zakona, če je
upnik hkrati v postopku povečanja osnovnega kapitala z novimi denarnimi vložki
iz 199.a člena tega zakona vpisal in vplačal nove delnice za skupno emisijsko
ceno, ki je večja od 10 odstotkov zneska terjatve, ki jo je upnik prenesel na
insolventnega dolžnika: 
- 
če je predmet prenosa zavarovana terjatev: 5, 
- 
če je predmet prenosa navadna terjatev: 4, 
3.    
pri zavarovani terjatvi iz petega odstavka 200.
člena tega zakona: 0,75,
4.    
pri navadni terjatvi, povezani z odložnim
pogojem: 0,5,
5.    
pri drugi navadni terjatvi, razen terjatvi iz
1.,2. In 4. točke tega odstavka: 1,
6.    
pri drugi podrejeni terjatvi, razen terjatvi iz
1. in 2. točke tega odstavka: 0,5.
(3) Osnova za izračun deleža glasovalnih
pravic upnika pri glasovanju o sprejetju prisilne poravnave je vsota
ponderiranih zneskov vseh priznanih in verjetno izkazanih terjatev upnikov v
postopku prisilne poravnave.
(4) Pri izračunu deleža glasovalnih pravic
glede nezavarovanega dela zavarovane terjatve iz petega odstavka 20. člena tega
zakona se od zneska priznane ali verjetno izkazane terjatve iz 73. člena tega
zakona odšteje vrednost zavarovanja iz četrte alineje 5. točke prvega odstavka
142. člena tega zakona.
202. člen
(poziv upnikom, da glasujejo o sprejetju prisilne
poravnave)
Poziv upnikom, da glasujejo o sprejetju
prisilne poravnave, mora vsebovati:
1.    
poziv upnikom, da glasujejo o sprejetju
prisilne poravnave tako, da v enem mesecu po objavi poziva sodišču oddajo svoje
glasovnice v dveh izvodih s podatki o naslovu sodišča, na katero je treba
poslati glasovnice,
2.    
vsebino glasovnice
s sestavinami, določenimi v 204. členu tega zakona,
3.    
rok za oddajo
glasovnic o sprejetju prisilne poravnave,
4.    
opozorilo upnikom,
da bo sodišče upoštevalo samo tiste glasovnice, ki jih bo prejelo v enem mesecu
po objavi poziva.
203. člen
(objava poziva upnikom, da glasujejo o
sprejetju prisilne poravnave)
Sodišče mora objaviti poziv upnikom, da
glasujejo o sprejetju prisilne poravnave:
1.    
hkrati z objavo poziva za vpis in vplačilo
novih delnic po 194. členu tega zakona v naslednjih primerih: 
- 
če je skupščina insolventnega dolžnika v skladu
z drugim odstavkom 192. člena tega zakona sprejela sklep o spremembi osnovnega
kapitala zaradi izvedbe finančnega prestrukturiranja ali 
- 
če je poslovodstvo insolventnega dolžnika ali
upniški odbor sprejel sklep o povečanju osnovnega kapitala insolventnega dolžnika
z novimi denarnimi vložki iz drugega odstavka 199.a člena tega zakona ali 
- 
če je upniški odbor sprejel sklep o povečanju
osnovnega kapitala insolventnega dolžnika z novimi stvarnimi vložki iz drugega
odstavka 199.b člena tega zakona,
2.    
če je dolžnik spremenil načrt finančnega
prestrukturiranja in je odločitev sodišča o spremembi načrta finančnega
prestrukturiranja postala pravnomočna po objavi sklepa o preizkusu terjatev: v
treh delovnih dneh po pravnomočnosti sklepa, s katerim je sodišče odločilo o
spremembi načrta finančnega prestrukturiranja,
3.    
v drugih primerih:
hkrati z objavo sklepa o preizkusu terjatev po 2. točki četrtega odstavka 69.
člena tega zakona.
204. člen
(glasovnica o glasovanju o sprejetju
prisilne poravnave)
Glasovnica o glasovanju o sprejetju
prisilne poravnave mora vsebovati:
1.    
identifikacijske podatke o upniku,
2.    
sodišče in
opravilno številko zadeve, pod katero sodišče vodi postopek prisilne poravnave,
3.    
identifikacijske
podatke o dolžniku,
4.    
upnikovo izjavo,
ali glasuje za sprejetje prisilne poravnave ali proti njemu.
205. člen
(večina, potrebna za sprejetje prisilne
poravnave)
Prisilna poravnava je sprejeta, če za njeno
sprejetje glasujejo upniki, katerih skupni ponderirani zneski terjatev so
najmanj enaki 6/10 zneska osnove iz tretjega odstavka 201. člena tega zakona.
206. člen
(poročilo upravitelja o izidu glasovanja o
sprejetju prisilne poravnave)
(1) Pri presoji izida glasovanja o
sprejetju prisilne poravnave se upoštevajo glasovnice, ki jih je sodišče
prejelo do poteka enega meseca od objave poziva upnikom, da glasujejo o
sprejetju prisilne poravnave.
(2) Če upnik do poteka roka iz prvega
odstavka tega člena sodišču ne predloži svoje glasovnice, velja, da je glasoval
proti sprejetju prisilne poravnave.
(3) Upravitelj mora v osmih dneh po poteku
roka iz prvega odstavka tega člena sodišču predložiti poročilo o izidu
glasovanja o sprejetju prisilne poravnave (v nadaljnjem besedilu: poročilo
upravitelja o izidu glasovanja o sprejetju prisilne poravnave), če ni v 207.
členu tega zakona drugače določeno.
(4) Poročilo o izidu glasovanja o sprejetju
prisilne poravnave mora upravitelj pripraviti na podlagi podatkov o priznanih
in verjetno izkazanih terjatvah, ki so vključeni v končni seznam preizkušenih
terjatev.
(5) Poročilo upravitelja o izidu glasovanja
o sprejetju prisilne poravnave mora vsebovati:
1.    
za vsako priznano ali verjetno izkazano
terjatev:
- 
podatke iz 1. do 4. točke četrtega odstavka 61.
člena,
- 
količnik za glasovanje o prisilni poravnavi iz
drugega odstavka 201. člena tega zakona,
- 
ponderirani znesek terjatve in
- 
podatek, ali je upnik glasoval za sprejetje
prisilne poravnave ali proti njemu,
2.    
znesek osnove iz tretjega odstavka 201. člena
tega zakona,
3.    
vsoto ponderiranih zneskov terjatev upnikov, ki
so glasovali za sprejetje prisilne poravnave, in njihov delež v znesku osnove
iz tretjega odstavka 201. člena tega zakona.
207. člen
(posebna pravila, če je proti sklepu o
preizkusu terjatev vložena pritožba)
(1) Pravila, določena v tem členu, se
uporabljajo, če je bila proti sklepu o preizkusu terjatev vložena pritožba, o
kateri do poteka roka iz prvega odstavka 206. člena še ni odločeno.
(2) Če se s pritožbo iz prvega odstavka
tega člena sklep o preizkusu terjatev izpodbija glede terjatve, katere
upoštevanje ali neupoštevanje bi lahko vplivalo na izid glasovanja o sprejetju
prisilne poravnave, sodišče upravitelju naloži, da odloži izdelavo poročila o
izidu glasovanja o sprejetju prisilne poravnave do odločitve o pritožbi.
(3) Sodišče mora upravitelja obvestiti o
odločbi, s katero je sodišče druge stopnje odločilo o pritožbi iz prvega
odstavka tega člena, naslednji delovni dan po njenem prejemu.
(4) Če sodišče druge stopnje zavrže ali
zavrne pritožbo iz prvega odstavka tega člena, mora upravitelj pripraviti
poročilo o izidu glasovanja o sprejetju prisilne poravnave v treh delovnih dneh
po prejemu obvestila iz tretjega odstavka tega člena.
(5) Če sodišče druge stopnje spremeni sklep
o preizkusu terjatev, mora upravitelj v treh delovnih dneh po prejemu obvestila
iz tretjega odstavka tega člena:
1.    
popraviti končni seznam preizkušenih terjatev v
skladu z odločitvijo sodišča druge stopnje in
2.    
na podlagi popravljenega seznama iz 1. točke
tega odstavka pripraviti poročilo o izidu glasovanja.
(6) Če sodišče druge stopnje razveljavi
sklep o preizkusu terjatev, mora sodišče z istim sklepom odločiti o preizkusu
terjatev v delu, v katerem je bil prejšnji sklep o preizkusu terjatev
razveljavljen, in o izidu glasovanja o prisilni poravnavi po 208. ali 209.
členu tega zakona.
(7) Sodišče mora v treh delovnih dneh po
prejemu sklepa sodišča druge stopnje iz šestega odstavka tega člena ponovno
sprejeti sklep o preizkusu terjatev v delu, v katerem je bil prejšnji sklep o
preizkusu terjatev razveljavljen, in o tem obvestiti upravitelja.
(8) Upravitelj mora v treh delovnih dneh po
prejemu obvestila iz sedmega odstavka tega člena:
1.    
popraviti končni seznam preizkušenih terjatev v
skladu z odločitvijo sodišča in
2.    
na podlagi popravljenega seznama iz 1. točke
tega odstavka pripraviti poročilo o izidu glasovanja.
208. člen
(odločanje sodišča, če prisilna poravnava
ni sprejeta)
(1) Če večina, potrebna za sprejetje
prisilne poravnave, ni dosežena, sodišče ustavi postopek prisilne poravnave in
izda sklep o začetku stečajnega postopka.
(2) Sodišče mora sklep iz prvega odstavka
tega člena izdati in objaviti naslednji delovni dan po prejemu poročila
upravitelja o izidu prisilne poravnave.
209. člen
(sklep o potrditvi prisilne poravnave)
(1) Sodišče izda sklep, s katerim potrdi
prisilno poravnavo (v nadaljnjem besedilu: sklep o potrditvi prisilne poravnave):
1.    
če je dosežena večina, potrebna za sprejetje
prisilne poravnave,
2.    
če ugovor proti vodenju postopka prisilne
poravnave ni bil vložen ali je bil zavržen ali zavrnjen, 
3.    
če je predmet prisilne poravnave alternativna
ponudba iz prvega odstavka 144. člena tega zakona ali iz drugega odstavka 144.
člena tega zakona, če je bil postopek vpisa in vplačila novih delnic uspešen,
in
4.    
če je pooblaščeni ocenjevalec vrednosti
podjetij dal mnenje s pridržkom iz petega odstavka 146. člena tega zakona,
tudi: če je izdalo sklep o ugotovitvi, da so izpolnjeni dodatni pogoji za
uspešno finančno prestrukturiranje iz šestega odstavka 185.a člena tega zakona.
(2) Sodišče mora sklep o potrditvi prisilne
poravnave izdati in objaviti v treh delovnih dneh po prejemu poročila upravitelja
o izidu prisilne poravnave, če ni v tretjem do šestem odstavku tega člena
drugače določeno.
(3) Če je proti sklepu, s katerim je
sodišče zavrglo ali zavrnilo ugovor proti vodenju postopka prisilne poravnave,
vložena pritožba, o kateri do poteka roka iz drugega odstavka tega člena še ni
odločeno, sodišče odloži izdajo sklepa o potrditvi prisilne poravnave do
odločitve o tej pritožbi.
(4) Če sodišče druge stopnje zavrže ali
zavrne pritožbo iz tretjega odstavka tega člena, mora sodišče izdati in
objaviti sklep o potrditvi prisilne poravnave naslednji delovni dan po prejemu
sklepa sodišča druge stopnje.
(5) Če sodišče druge stopnje spremeni sklep
iz tretjega odstavka tega člena tako, da odloči po prvem ali tretjem odstavku
179. člena tega zakona, sodišče ne odloči o izidu glasovanja o sprejetju
prisilne poravnave.
(6) Če je bil vložen ugovor proti vodenju
postopka prisilne poravnave, o katerem do poteka roka iz drugega odstavka tega
člena sodišče še ni odločilo, glede na vsebino svoje odločitve o ugovoru:
1.    
če ugovor zavrže ali zavrne: z istim sklepom
odloči o potrditvi prisilne poravnave,
2.    
če o ugovoru odloči po prvem ali tretjem
odstavku 179. člena tega zakona: ne odloči o izidu glasovanja o sprejetju
prisilne poravnave.
210. člen
(vsebina sklepa o potrditvi prisilne
poravnave)
(1) Sodišče s sklepom o potrditvi prisilne
poravnave:
1.    
odloči, da se potrdi prisilna poravnava,
2.    
ugotovi vsebino potrjene poravnave tako, da
navede:
- 
delež plačila terjatev upnikov,
- 
roke za njihovo plačilo in
- 
obrestno mero, po kateri se obrestujejo
terjatve upnikov v obdobju od začetka postopka prisilne poravnave do poteka
roka za njihovo plačilo,
3.    
odloči, katere terjatve so ugotovljene v
postopku prisilne poravnave, in
4.    
naloži dolžniku, da mora upnikom plačati
terjatve, ugotovljene v postopku prisilne poravnave, v deležu, rokih in z
obrestmi, določenimi v potrjeni prisilni poravnavi.
(2) Če je v postopku prisilne poravnave
druga oseba kot porok prevzela obveznost plačila dolžnikovih obveznosti v
skladu s prisilno poravnavo, mora izrek sklepa o potrditvi prisilne poravnave
vsebovati tudi:
1.    
identifikacijske podatke o poroku in
2.    
ugotovitev, da je porok solidarno z dolžnikom
odgovoren za izpolnitev obveznosti na podlagi potrjene prisilne poravnave.
(3) V izreku sklepa o potrditvi prisilne
poravnave sodišče svoje odločitve iz 3. in 4. točke prvega odstavka tega člena
oblikuje tako, da navede seznam terjatev, ugotovljenih v postopku prisilne
poravnave, iz drugega odstavka 211. člena tega zakona, ki je sestavni del
izreka tega sklepa.
211. člen
(terjatve, ugotovljene v postopku prisilne
poravnave)
(1) Terjatev je ugotovljena v postopku
prisilne poravnave, če:
1.    
ima značilnosti navadne terjatve,
2.    
je priznana v tem postopku in
3.    
je upnik ni prenesel na dolžnika v postopku
spremembe osnovnega kapitala zaradi izvedbe finančnega prestrukturiranja v
skladu s pododdelkom 4.4.4 tega zakona.
(2) Če je dosežena večina, potrebna za
sprejetje prisilne poravnave, mora upravitelj pripraviti seznam terjatev,
ugotovljenih v postopku prisilne poravnave, in ga predložiti sodišču hkrati s
svojim poročilom o izidu glasovanja o sprejetju prisilne poravnave.
(3) Seznam terjatev, ugotovljenih v
postopku prisilne poravnave, mora upravitelj pripraviti na podlagi:
1.    
končnega seznama preizkušenih terjatev in
2.    
če je predmet prisilne poravnave alternativna
ponudba iz prvega odstavka 144. člena tega zakona ali ponudba iz drugega
odstavka 144. člena tega zakona: tudi svojega poročila o vpisu in vplačilu
novih delnic.
(4) Seznam terjatev, ugotovljenih v
postopku prisilne poravnave, mora za vsako terjatev iz prvega odstavka tega
člena vsebovati:
1.    
podatke iz 1. do 4. točke četrtega odstavka 61.
člena tega zakona z vsebino iz končnega seznama preizkušenih terjatev in
2.    
zmanjšani znesek te terjatve, ki se izračuna
tako, da se znesek terjatve iz četrtega odstavka 212. člena tega zakona pomnoži
z deležem plačila, določenim v potrjeni prisilni poravnavi.
(5) Prvi odstavek tega člena se ne
uporablja za nezavarovani del zavarovane terjatve iz petega odstavka 20. člena tega zakona.
Oddelek 4.5: Pravni učinki potrjene
prisilne poravnave
212. člen
(terjatve, za katere učinkuje potrjena
prisilna poravnava)
(1) Potrjena prisilna poravnava učinkuje za
vse terjatve upnikov do dolžnika, ki so nastale do začetka postopka prisilne
poravnave, ne glede na to, ali je upnik to terjatev prijavil v postopku
prisilne poravnave, če ni v drugem ali tretjem odstavku tega člena ali v 213.
členu tega zakona drugače določeno.
(2) Pravila, določena v oddelku 4.5 tega
zakona, se ne uporabljajo za terjatev, ki jo je upnik prenesel na insolventnega
dolžnika v postopku spremembe osnovnega kapitala zaradi izvedbe finančnega
prestrukturiranja v skladu s pododdelkom 4.4.4 tega zakona.
(3) V postopku prisilne poravnave nad
podjetnikom se pravila, določena v oddelku 4.5 tega zakona, uporabljajo samo za
terjatve upnikov do podjetnika, ki so nastale v zvezi z opravljanjem njegove
dejavnosti.
(4) Terjatev, za katero učinkuje potrjena
prisilna poravnava, vključuje:
1.    
glavnico te terjatve po stanju ob začetku
postopka prisilne poravnave,
2.    
obresti, ki so se natekle do začetka postopka
prisilne poravnave, in
3.    
če je bilo o terjatvi odločeno s pravnomočno
sodno odločbo ali odločbo drugega pristojnega državnega organa, tudi stroške
postopka, v katerem je bila izdana ta odločba, in morebitne stroške postopka
prisilne izvršitve te odločbe.
(5) Pravila, določena v oddelku 4.5 tega
zakona o terjatvi, o kateri je bilo odločeno z odločbo drugega pristojnega
državnega organa, se smiselno uporabljajo tudi za davčno terjatev, ki jo je
dolžnik kot zavezanec za davek izračunal sam v obračunu davka.
(6) Za terjatev, povezano z odložnim
pogojem, velja, da je nastala do začetka postopka prisilne poravnave in da
zanjo učinkuje potrjena prisilna poravnava, če je do takrat nastal pravni
temelj nastanka te terjatve, ne glede na to, ali se je do takrat že uresničil
odložni pogoj.
213. člen
(terjatve, za katere ne učinkuje potrjena
prisilna poravnava)
(1) Potrjena prisilna poravnava ne učinkuje
za:
1.    
zavarovane terjatve,
2.    
prednostne terjatve in
3.    
izločitvene pravice.
(2) Potrjena prisilna poravnava tudi ne
učinkuje za terjatve upnikov do porokov, solidarnih sodolžnikov insolventnega
dolžnika in regresnih zavezancev.
(3) Če ločitveni upnik z uresničitvijo
ločitvene pravice iz vrednosti premoženja, ki je predmet te pravice, ne doseže
plačila celotne terjatve, ki je bila zavarovana s to pravico, za neplačani del
te terjatve učinkuje potrjena prisilna poravnava po prvem odstavku 214. člena
tega zakona.
214. člen
(učinek potrjene prisilne poravnave za
navadne in podrejene terjatve)
(1) S pravnomočnostjo sklepa o potrditvi
prisilne poravnave preneha upnikova pravica uveljavljati plačilo v sodnem ali
drugem postopku, ki ga vodi pristojni državni organ:
1.    
zneska navadne terjatve iz četrtega odstavka
212. člena tega zakona:
- 
v višjem deležu od deleža, določenega v
potrjeni prisilni poravnavi, in
- 
pred potekom rokov za plačilo, določenih v
potrjeni prisilni poravnavi, ter
2.    
obresti od zneska te terjatve po višji obrestni
meri od obrestne mere, določene v potrjeni prisilni poravnavi.
(2) S pravnomočnostjo sklepa o potrditvi
prisilne poravnave preneha pravica upnika uveljavljati plačilo v sodnem ali
drugem postopku, ki ga vodi pristojni državni organ, celotnega zneska podrejene
terjatve iz četrtega odstavka 212. člena tega zakona.
(3) Če dolžnik prostovoljno plača terjatev
v višjem znesku od zneska iz prvega ali drugega odstavka tega člena, nima
pravice zahtevati vračila po pravilih o neupravičeni pridobitvi.
(4) Tretji odstavek tega člena ne
izključuje pravice izpodbijati dolžnikova pravna dejanja v stečajnem postopku.
214.a člen
(učinek potrjene prisilne poravnave, če je
bila izvedena sprememba osnovnega kapitala)
(1) Pravila, določena v tem členu, se
uporabljajo, če je bila v postopku prisilne poravnave izvedena sprememba
osnovnega kapitala zaradi izvedbe finančnega prestrukturiranja v skladu s
pododdelkom 4.4.4 tega zakona. 
(2) Če je v pogodbi, ki jo je sklenil
dolžnik pred začetkom postopka prisilne poravnave, sprememba imetnikov
določenega deleža delnic ali poslovnih deležev dolžnika (v nadaljnjem besedilu:
sprememba kontrolnega deleža) pogoj za pridobitev pravice dolžnikovega
sopogodbenika odstopiti od pogodbe, odstopiti od posameznih obveznosti, ki jih
je dolžnikov sopogodbenik prevzel s pogodbo, ali preklicati določene ugodnosti
glede rokov za izpolnitev dolžnikovih obveznosti ali drugih ugodnosti, velja,
da se ta pogoj ni uresničil, če je sprememba kontrolnega deleža posledica
izvedbe spremembe osnovnega kapitala iz prvega odstavka tega člena. 
(3) Za posojila, ki jih v petih letih po
pravnomočnosti sklepa o potrditvi prisilne poravnave dajo dolžniku upniki, ki
so pridobili delnice oziroma poslovne deleže z vplačilom stvarnih vložkov,
katerih predmet so bile njihove terjatve do dolžnika, v postopku spremembe
osnovnega kapitala iz prvega odstavka tega člena, se ne uporablja 498. člen
ZGD-1.
215. člen
(učinek potrjene prisilne poravnave za
izvršilne naslove)
(1) Sodna odločba ali odločba drugega
državnega organa, ki je bila izdana pred pravnomočnostjo sklepa o potrditvi
prisilne poravnave in s katero je bilo odločeno o terjatvi, za katero učinkuje
potrjena prisilna poravnava, proti insolventnemu dolžniku izgubi moč
izvršilnega naslova v obsegu, v katerem po prvem odstavku 214. člena tega
zakona preneha upnikova pravica sodno uveljavljati plačilo.
(2) Na podlagi izvršilnega naslova iz
prvega odstavka tega člena izvršilno sodišče dovoli in opravi izvršbo za
prisilno izterjavo terjatve v deležu, rokih in z obrestmi, določenimi v
potrjeni prisilni poravnavi.
(3) Pravnomočni sklep o potrditvi prisilne
poravnave je izvršilni naslov za prisilno izterjavo terjatev, ugotovljenih v
postopku prisilne poravnave, v deležu, rokih in z obrestmi, določenimi v
potrjeni prisilni poravnavi, proti dolžniku in morebitnim porokom iz drugega
odstavka 210. člena tega zakona.
216. člen
(nadaljevanje prekinjenih izvršilnih
postopkov)
(1) Izvršilno sodišče nadaljuje postopek
izvršbe, ki je bil prekinjen po prvem odstavku 132. člena tega zakona, na
podlagi pravnomočnega sklepa o potrditvi prisilne poravnave in:
1.    
če je bila izvršba dovoljena na podlagi
izvršilnega naslova iz prvega odstavka 215. člena tega zakona in upnik v
tem postopku do začetka postopka prisilne poravnave še ni pridobil ločitvene
pravice, utesni izvršbo in opravi samo prisilno izterjavo
terjatve v deležu, rokih in z obrestmi, določenimi v potrjeni prisilni
poravnavi,
2.    
v drugih primerih opravi izvršbo za izterjavo
celotne terjatve v skladu z izvršilnim naslovom.
(2) Izvršilno sodišče na podlagi
pravnomočnega sklepa o potrditvi prisilne poravnave ustavi postopek zavarovanja
z začasno ali predhodno odredbo, ki je bil prekinjen po prvem odstavku 132.
člena tega zakona, in razveljavi dejanja, opravljena v tem postopku.
217. člen
(odločanje o terjatvah po potrditvi
prisilne poravnave)
Če sodišče ali drug pristojni državni organ
po pravnomočnosti sklepa o potrditvi prisilne poravnave v postopku, ki teče
proti insolventnemu dolžniku ali porokom iz drugega odstavka 210. člena tega
zakona, odloča o terjatvi, za katero učinkuje potrjena prisilna poravnava in ni
bila ugotovljena v postopku prisilne poravnave, ter presodi, da terjatev
obstaja, z odločbo:
1.    
ugotovi obstoj celotnega zneska terjatve ob
začetku postopka prisilne poravnave in
2.    
insolventnemu dolžniku naloži plačilo terjatve
v deležu, rokih in z obrestmi, določenimi v potrjeni prisilni poravnavi.
218. člen
(učinek izpolnitve obveznosti na podlagi
potrjene prisilne poravnave v poznejšem stečajnem postopku)
(1) Pravila, določena v tem členu, se
uporabljajo, če je bil po potrditvi prisilne poravnave nad insolventnim
dolžnikom začet stečajni postopek.
(2) Če terjatve vseh upnikov niso bile v
celoti plačane v skladu s potrjeno prisilno poravnavo, upniki, ki so prejeli
plačilo svojih terjatev v skladu s potrjeno prisilno poravnavo, niso dolžni
vrniti prejetih zneskov plačil in teh plačil tudi ni mogoče izpodbijati po
pravilih o izpodbijanju dolžnikovih pravnih dejanj.
(3) Če je bila terjatev, za katero učinkuje
potrjena prisilna poravnava, plačana v celotnem deležu in z obrestmi v skladu s
potrjeno prisilno poravnavo, upnik te terjatve ne more uveljavljati v stečajnem
postopku.
(4) Če terjatev, za katero učinkuje
potrjena prisilna poravnava, ni bila niti delno izpolnjena, lahko upnik v
stečajnem postopku uveljavlja celoten znesek svoje terjatve, ki bi ga lahko
sodno uveljavljal, če prisilna poravnava ne bi bila potrjena.
(5) Če je bila terjatev, za katero učinkuje
potrjena prisilna poravnava, delno izpolnjena na podlagi potrjene prisilne
poravnave, lahko upnik v stečajnem postopku uveljavlja znesek svoje terjatve,
ki bi ga lahko sodno uveljavljal, če prisilna poravnava ne bi bila potrjena, v
deležu, ki je enak deležu, v katerem terjatev ni bila plačana v skladu s
potrjeno prisilno poravnavo.
(6) Tretji do peti odstavek tega člena se
smiselno uporabljajo tudi v ponovnem postopku prisilne poravnave.
Oddelek 4.6: Razveljavitev potrjene
prisilne poravnave
219. člen
(izpodbijanje potrjene prisilne poravnave)
(1) Vsak upnik, za terjatev katerega
učinkuje potrjena prisilna poravnava, lahko od sodišča zahteva, da razveljavi
potrjeno prisilno poravnavo, če lahko insolventni dolžnik plača terjatve
upnikov, za katere učinkuje potrjena prisilna poravnava, v celotnem znesku
navadnih terjatev iz četrtega odstavka 212. člena tega zakona.
(2) Tožbo za uveljavitev izpodbojnega
zahtevka iz prvega odstavka tega člena je treba vložiti v šestih mesecih po
poteku roka za plačilo terjatev, določenem v potrjeni prisilni poravnavi.
(3) Vsak upnik, za terjatev katerega
učinkuje potrjena prisilna poravnava, lahko od sodišča zahteva, da razveljavi
potrjeno prisilno poravnavo, če je bila sprejeta na goljufiv način.
(4) Tožbo za uveljavitev izpodbojnega
zahtevka iz tretjega odstavka tega člena je treba vložiti v dveh letih po
pravnomočnosti sklepa o potrditvi prisilne poravnave.
220. člen
(odločanje o razveljavitvi potrjene prisilne
poravnave)
(1) O tožbi iz 219. člena tega zakona je
pristojno odločati sodišče, ki je izdalo sklep o potrditvi prisilne poravnave.
(2) S sklepom, s katerim sodišče razveljavi
potrjeno prisilno poravnavo, naloži dolžniku, da mora v roku, ki ga določi in
ne sme biti daljši od enega leta od pravnomočnosti sklepa, plačati neplačani
del terjatev, za katere je učinkovala potrjena prisilna poravnava.
(3) S pravnomočnostjo sklepa iz drugega
odstavka tega člena:
1.    
prenehajo pravni učinki potrjene prisilne
poravnave iz prvega in drugega odstavka 214. člena, prvega in drugega odstavka
215. člena ter 1. točke 216. člena tega zakona,
2.    
sklep o potrditvi prisilne poravnave pridobi
moč izvršilnega naslova za prisilno izterjavo terjatev, ugotovljenih v postopku
prisilne poravnave, v celotnem znesku iz četrtega odstavka 212. člena tega
zakona proti insolventnemu dolžniku.
(4) Sklep iz drugega odstavka tega člena ne
učinkuje za obveznosti poroka iz drugega odstavka 210. člena tega zakona.
221. člen
(delno izpobijanje potrjene prisilne
poravnave)
Če lahko insolventni dolžnik plača terjatve
upnikov, za katere učinkuje potrjena prisilna poravnava, v večjem deležu od
deleža, določenega v potrjeni prisilni poravnavi, se smiselno uporabljajo prvi
in drugi odstavek 219. člena in 220. člen tega zakona.
Oddelek 4.7: Postopek poenostavljene
prisilne poravnave
221.a člen
(dolžnik v postopku poenostavljene
prisilne poravnave)
Postopek poenostavljene prisilne poravnave
je dovoljeno voditi: 
1.    
nad gospodarsko družbo, ki se po drugem
odstavku 55. člena ZGD-1 razvršča med mikro družbe, in 
2.    
nad podjetnikom, ki ustreza merilom iz prve in
druge alineje drugega odstavka 55. člena ZGD-1 ali merilom iz prve in druge alineje tretjega odstavka 55. člena
ZGD-1.
221.b člen
(uporaba pravil o prisilni poravnavi)
(1) V postopku poenostavljene prisilne
poravnave se ne uporabljajo: 
-      
oddelek 3.4, 
-      
oddelek 3.5, in 
-      
oddelek 3.6 tega zakona. 
(2) Če ni v oddelku 4.7 drugače določeno,
se za postopek poenostavljene prisilne poravnave smiselno uporabljajo: 
-      
prvi odstavek 132. člena, 
-      
133. do 138. člen, 
-      
139. člen, 
-      
140. člen, 
-      
prvi odstavek, 1., 3. in 5. točka drugega
odstavka in 1. točka petega odstavka 141. člena, 
-      
prvi in drugi odstavek 142. člena, 
-      
143. člen, 
-      
145. člen, razen 3. točke prvega
odstavka,
-      
prvi do tretji odstavek 147. člena, 
-      
prvi in drugi odstavek 151. člena,
-      
prvi in drugi odstavek, 1. in 2. točka četrtega
odstavka ter peti in šesti odstavek 153. člena, 
-      
154. člen, 
-      
prvi odstavek, 1., 2., 3. in 5. točka drugega
odstavka in tretji odstavek 155. člena, 
-      
157. člen, 
-      
160. do 164.a člen, 
-      
tretji in četrti odstavek 200. člena, 
-      
1. in 2. točka prvega odstavka 210. člena, 
-      
212. do 218. člen in 
-      
219. do 221. člen tega zakona. 
(3) Za obveznosti poslovodstva dolžnika
glede poenostavljene prisilne poravnave se smiselno uporablja pododdelek 2.2.2
tega zakona.
(4) V postopku poenostavljene prisilne
poravnave se 212. do 218. člen tega zakona smiselno uporabljajo tako, da
poenostavljena prisilna poravnava učinkuje samo za terjatve, navedene v
posodobljenem seznamu terjatev iz četrtega odstavka 221.d člena tega zakona.
(5) Poleg terjatev iz 213. člena tega
zakona poenostavljena prisilna poravnava ne učinkuje tudi na terjatve za
plačilo davkov, kot jih določa zakon, ki ureja davčni postopek.
221.c člen
(procesne ovire za vodenje postopka
poenostavljene prisilne poravnave)
Poleg procesnih ovir iz 1. točke prvega
odstavka in drugega odstavka 140. člena tega zakona, predlog za poenostavljeno
prisilno poravnavo ni dovoljen, če je vložen pred potekom roka iz sedmega
odstavka 221.f člena tega zakona.
221.d člen
(odločanje o začetku postopka
poenostavljene prisilne poravnave; posodobljeni seznam terjatev)
(1) Predlogu za začetek postopka
poenostavljene prisilne poravnave je treba poleg listin iz 1., 3. in 5. točke
drugega odstavka 141. člena tega zakona priložiti izjavo dolžnika, da poročilo
iz 1. točke drugega odstavka 141. člena tega zakona resnično in pošteno
prikazuje njegov finančni položaj in poslovanje. Izjava mora biti sestavljena v
obliki notarskega zapisa. 
(2) Če predlagatelj v roku iz prvega
odstavka 147. člena tega zakona predloga za začetek postopka poenostavljene
prisilne poravnave ne dopolni tako, kot mu je bilo naloženo s sklepom o
dopolnitvi, sodišče v osmih dneh po poteku tega roka zavrže predlog za
poenostavljeno prisilno poravnavo, ne da bi hkrati začelo stečajni postopek. 
(3) Sodišče hkrati z objavo sklepa o
začetku postopka poenostavljene prisilne poravnave objavi tudi predlog za
začetek postopka poenostavljene prisilne poravnave z vsemi prilogami.
(4) Dolžnik mora v enem mesecu po začetku
postopka poenostavljene prisilne poravnave sodišču predložiti posodobljeni
seznam terjatev, za katere učinkuje poenostavljena prisilna poravnava, ki za vsako terjatev vključuje identifikacijske podatke o upniku,
višini njegove terjatve in pravnem temelju njenega nastanka in navedbo, ali ima
upnik v razmerju do insolventnega dolžnika položaj povezane družbe po
527. členu ZGD-1 ali ožje povezane osebe ter je
izdelan po stanju na dan začetka postopka prisilne poravnave (v nadaljnjem
besedilu: posodobljeni seznam terjatev) in njegovo izjavo, da posodobljeni
seznam terjatev resnično in pošteno prikazuje stanje navadnih terjatev upnikov
ob začetku postopka prisilne poravnave. Izjava mora biti sestavljena v obliki
notarskega zapisa. 
(5) Sodišče mora objaviti posodobljeni
seznam terjatev v treh delovnih dneh po njegovi predložitvi. 
(6) Če dolžnik v roku iz četrtega odstavka
tega člena sodišču ne predloži posodobljenega seznama terjatev, sodišče zavrne
poenostavljeno prisilno poravnavo. 
(7) Če vsebina posodobljenega seznama
terjatev ni v skladu s četrtim odstavkom tega člena ali če ji ni priložen
notarski zapis izjave iz četrtega odstavka tega člena, se smiselno uporabljajo
tretji do sedmi odstavek 221.f člena tega zakona.
221.e člen
(večina, potrebna za sprejetje
poenostavljene prisilne poravnave)
(1) O poenostavljeni prisilni poravnavi ima
pravico glasovati vsak upnik, katerega terjatev do dolžnika je navedena v posodobljenemu
seznamu terjatev. 
(2) Osnova za izračun deleža glasovalnih pravic
upnika pri glasovanju o sprejetju poenostavljene prisilne poravnave je vsota
zneskov vseh navadnih terjatev upnikov, navedenih v posodobljenemu
seznamu terjatev. 
(3) Poenostavljena prisilna poravnava je
sprejeta: 
1.    
če za njeno sprejetje glasujejo upniki, katerih
skupni znesek terjatev je najmanj 6/10 zneska osnove iz drugega odstavka tega
člena, in 
2.    
če za njeno sprejetje glasuje več kot polovica
vseh upnikov, katerih terjatve so navedene v posodobljenemu seznamu
terjatev. 
(4) Upnik lahko za sprejetje poenostavljene prisilne poravnave glasuje:
1.    
bodisi tako, da izreče soglasje s pisno izjavo
o soglasju za sprejetje poenostavljene prisilne poravnave, 
2.    
bodisi tako, da z dolžnikom sklene pogodbo o
soglasju za sprejetje poenostavljene prisilne poravnave.
(5) Izjava upnika o soglasju za sprejetje
poenostavljene prisilne poravnave mora vsebovati: 
1.    
podatke o upniku in njegovi terjatvi, 
2.    
vsebino poenostavljene prisilne poravnave, ki
jo je dolžnik priložil predlogu za začetek postopka poenostavljene prisilne poravnave,
in 
3.    
izjavo upnika, da soglaša, da se njegova
terjatev zmanjša oziroma odloži njena dospelost v skladu z vsebino
poenostavljene prisilne poravnave. 
(6) Če je upnik Republika Slovenija, za
sprejetje poenostavljene prisilne poravnave v njenem imenu glasuje Državno
pravobranilstvo Republike Slovenije.
(7) Pogodba o
soglasju za sprejetje poenostavljene prisilne poravnave mora biti sestavljena v
obliki notarskega zapisa in mora vsebovati: 
1.    
podatke o upniku in njegovi terjatvi, 
2.    
vsebino poenostavljene prisilne poravnave, ki
jo je dolžnik priložil predlogu za začetek postopka poenostavljene prisilne
poravnave, 
3.    
izjavo upnika, da soglaša, da se njegova
terjatev zmanjša oziroma odloži njena dospelost v skladu z vsebino
poenostavljene prisilne poravnave, in 
4.    
izjavo dolžnika, da soglaša, da je notarski
zapis izvršilni naslov za izterjavo njegove obveznosti do upnika v skladu z
vsebino poenostavljene prisilne poravnave. 
(8) Pogodba o
soglasju za sprejetje poenostavljene prisilne poravnave učinkuje pod odložnim pogojem,
da bo poenostavljena prisilna poravnava pravnomočno potrjena.
(9) Izid glasovanja o sprejetju prisilne
poravnave mora preveriti notar in o tem sestaviti notarski zapisnik (v
nadaljnjem besedilu: notarski zapisnik o izidu glasovanja). 
(10) Notarski zapisnik o izidu glasovanja
mora notar sestaviti na zahtevo dolžnika, ki ji mora dolžnik priložiti vse
izjave upnikov o soglasju za sprejetje poenostavljene prisilne poravnave
oziroma odpravke notarskih zapisov pogodb o soglasju za sprejetje poenostavljene
prisilne poravnave. 
(11) Notarski zapisnik o izidu glasovanja
mora notar sestaviti v treh delovnih dneh po prejemu zahteve dolžnika in vseh
listin, ki ji morajo biti priložene po desetem odstavku tega člena. 
(12) Notarski zapisnik o izidu glasovanja
mora vsebovati: 
1.    
naslednje podatke iz posodobljenega seznama
terjatev: 
- 
višina osnove za izračun deleža glasovalnih
pravic iz drugega odstavka tega člena in 
- 
število vseh upnikov, 
2.    
seznam vseh upnikov, ki so glasovali za
sprejetje poenostavljene prisilne poravnave, in za vsakega od njih: 
- 
podatke o upniku, 
- 
skupni znesek njegovih terjatev po stanju na
dan začetka postopka prisilne poravnave, 
- 
način glasovanja o poenostavljeni prisilni
poravnavi, 
3.    
skupni znesek terjatev upnikov, ki so glasovali
za sprejetje poenostavljene prisilne poravnave, in delež teh terjatev v osnovi
iz drugega odstavka tega člena, 
4.    
skupno število upnikov, ki so glasovali za
sprejetje poenostavljene prisilne poravnave, in deleže števila teh upnikov v
skupnem številu upnikov. 
(13) Notarskemu zapisniku morajo biti
priložene listine iz desetega odstavka tega člena.
221.f člen
(zahteva za potrditev poenostavljene
prisilne poravnave)
(1) Predlagatelj mora v štirih mesecih od
objave oklica o začetku postopka poenostavljene prisilne poravnave vložiti
zahtevo za potrditev prisilne poravnave. 
(2) Zahtevi za potrditev poenostavljene prisilne poravnave mora
priložiti: 
1.    
notarski zapisnik o izidu glasovanja in 
2.    
listine iz desetega odstavka 221.e člena tega
zakona.
(3) Če zahtevi za potrditev prisilne poravnave
niso priložene listine iz drugega odstavka tega člena, sodišče predlagatelju
naloži, da v osmih dneh po prejemu sklepa o dopolnitvi predloži ustrezne
listine. 
(4) Sklep o dopolnitvi mora sodišče izdati
v osmih dneh po vložitvi zahteve za potrditev poenostavljene prisilne
poravnave. 
(5) Roka za dopolnitev nepopolne zahteve iz
tretjega odstavka tega člena ni dovoljeno podaljšati. 
(6) Sodišče zavrne predlog za
poenostavljeno prisilno poravnavo: 
1.    
če predlagatelj v roku iz prvega odstavka tega
člena ne vloži zahteve za potrditev poenostavljene prisilne poravnave ali 
2.    
če predlagatelj v roku iz tretjega odstavka
tega člena ne dopolni nepopolne zahteve za potrditev poenostavljene prisilne
poravnave. 
(7) Dolžnik dve leti po izdaji sklepa iz
šestega odstavka tega člena ali iz šestega odstavka 221.d člena tega
zakona ne more vložiti novega predloga za začetek postopka
poenostavljene prisilne poravnave.
221.g člen
(sklep o potrditvi poenostavljene prisilne
poravnave)
Sodišče izda sklep, s katerim potrdi poenostavljeno
prisilno poravnavo: 
1.    
če je bila zahteva za potrditev poenostavljene
prisilne poravnave vložena v roku iz prvega odstavka 221.f člena tega zakona in
2.    
če je dosežena večina, potrebna za sprejetje
poenostavljene prisilne poravnave.
Oddelek 4.8: Posebna pravila za prisilno
poravnavo nad majhno, srednjo ali veliko družbo
Pododdelek 4.8.1: Skupna posebna pravila
za prisilno poravnavo nad majhno, srednjo ali veliko družbo
221.h člen
(uporaba oddelka 4.8)
(1) Pravila, določena v oddelku 4.8 tega
zakona, se uporabljajo za postopek prisilne poravnave nad pravno osebo: 
1.    
ki ima položaj kapitalske družbe in 
2.    
ki se po 55. členu ZGD-1 razvršča med
majhne, srednje ali velike družbe. 
(2) Za imenovanje upravitelja se ne
uporablja tretji odstavek 116. člena tega zakona. Za upravitelja lahko imenuje
sodišče vsako osebo: 
1.    
ki izpolnjuje pogoje iz 115. člena in četrtega
odstavka 116. člena tega zakona in 
2.    
ki ima po presoji sodišča znanje in izkušnje,
potrebne za opravljanje pristojnosti in nalog upravitelja ob upoštevanju
značilnosti dolžnika, nad katerim se vodi postopek. 
(3) Ne glede na 1. točko prvega odstavka
140. člena tega zakona obstaja ovira za vodenje postopka prisilne poravnave, če
je predlog za prisilno poravnavo vložen, preden dolžnik izpolni vse obveznosti iz
prejšnje pravnomočno potrjene prisilne poravnave. 
(4) V seznamu iz 3. točke prvega odstavka
142. člena tega zakona morajo biti ločeno izkazani podatki o navadnih poslovnih
terjatvah in navadnih finančnih terjatvah. 
(5) Sodišče mora sklep o začetku postopka
prisilne poravnave vročiti strankam predhodnega postopka v skladu s prvim
odstavkom 123. člena tega zakona in Banki Slovenije. 
(6) Upniški odbor lahko imenuje
pooblaščenca upnikov. Pooblaščenec upnikov je upravičen: 
1.    
spremljati vodenje tekočih poslov dolžnika in
izvajanje ukrepov finančnega prestrukturiranja, 
2.    
od poslovodstva dolžnika zahtevati vse
informacije, poročila in dokumentacijo, ki je pomembna za odločitev upnikov o
sprejetju prisilne poravnave. 
(7) Zahtevo za spremembo načrta finančnega
prestrukturiranja lahko vloži tudi upniški odbor. Če upniški odbor sprejme
sklep, da bo pripravil spremenjeni načrt finančnega prestrukturiranja, se
smiselno uporabljajo tretji do šesti odstavek 221.l člena tega zakona. 
(8) Za spremenjeni načrt finančnega prestrukturiranja,
ki ga sprejme upniški odbor, se smiselno uporabljajo 181. člen, prvi odstavek,
1. in 2. točka tretjega odstavka, četrti, peti in šesti odstavek 182. člena,
183. člen, 184. člen in 185. člen tega zakona. 
(9) Če spremenjeni načrt finančnega
prestrukturiranja, ki ga sprejme upniški odbor, vključuje spremembo osnovnega
kapitala iz 199.a ali 199.b člena tega zakona, je treba zahtevi za dovolitev
spremembe načrta finančnega prestrukturiranja priložiti tudi: 
1.    
zapisnik upniškega odbora, na katerem je bil
sprejet sklep o spremembi osnovnega kapitala iz 199.a ali 199.b člena tega
zakona, če ta zapisnik ni bil že prej predložen sodišču, in 
2.    
poziv za vpis in vplačilo novih delnic. 
(10) Če v roku iz drugega odstavka 182.
člena tega zakona vložita zahtevo za dovolitev spremembe načrta finančnega
prestrukturiranja dolžnik in upniški odbor in sta obe zahtevi popolni oziroma
pravilno dopolnjeni v skladu s sklepom sodišča o dopolnitvi nepopolne zahteve,
sodišče: 
1.    
dovoli spremembo načrta finančnega prestrukturiranja
na podlagi zahteve upniškega odbora in 
2.    
zavrne zahtevo dolžnika za spremembo načrta
finančnega prestrukturiranja. 
(11) Če v roku iz drugega odstavka 182.
člena dolžnik vloži zahtevo za dovolitev spremembe načrta finančnega
prestrukturiranja, upniški odbor pa vloži zahtevo za podaljšanje roka za
vložitev zahteve za dovolitev spremembe načrta finančnega prestrukturiranja,
veljajo ta pravila: 
1.    
sodišče s sklepom, s katerim upniškemu odboru
podaljša rok za vložitev zahteve za dovolitev spremembe načrta finančnega
prestrukturiranja, prekine odločanje o dolžnikovi zahtevi za dovolitev
spremembe načrta finančnega prestrukturiranja. Če je dolžnikova zahteva
nepopolna, s tem sklepom odloči tudi o dopolnitvi te zahteve v skladu s 183.
členom tega zakona; 
2.    
če upniški odbor v podaljšanem roku ne vloži
zahteve za dovolitev spremembe načrta finančnega prestrukturiranja ali če vloži
nepopolno zahtevo in je ne dopolni v skladu s sklepom sodišča o dopolnitvi,
sodišče odloči o dolžnikovi zahtevi za dovolitev spremembe načrta finančnega
prestrukturiranja; 
3.    
če upniški odbor v podaljšanem roku vloži
zahtevo za dovolitev spremembe načrta finančnega prestrukturiranja, sodišče
odloči o zahtevi dolžnika in upniškega odbora za dovolitev spremembe načrta
finančnega prestrukturiranja po desetem odstavku tega člena.
221.i člen
(prenos pooblastila za vodenje poslov
dolžnika na upnike)
(1) Upniški odbor in upniki, na predlog
katerih je sodišče začelo postopek prisilne poravnave po 221.j členu tega
zakona (v nadaljnjem besedilu tega člena: upniki), lahko zahtevajo, da jih
sodišče pooblasti za vodenje poslov dolžnika: 
1.    
če je vsota dolžnikovih obveznosti, izkazana v
računovodskih izkazih iz 1. točke prvega odstavka 142. člena tega zakona, enaka
ali večja od likvidacijske vrednosti sredstev iz 7. točke prvega odstavka 142.
člena tega zakona, ali 
2.    
če poslovodstvo dolžnika krši obveznosti iz
151. člena, iz oddelka 4.4.1 ali iz 221.l člena tega zakona. 
(2) O zahtevi iz prvega odstavka tega člena
odloči sodišče zunaj naroka na podlagi: 
1.    
mnenja upravitelja in 
2.    
če so zahtevo vložili upniki, tudi mnenja
upniškega odbora. 
(3) O zahtevi iz prvega odstavka tega člena
mora sodišče odločiti v osmih dneh po prejemu mnenja upravitelja in upniškega
odbora. 
(4) Če zahtevo iz prvega odstavka tega
člena vloži upniški odbor in upniki, sodišče podeli pooblastilo za vodenje
poslov dolžnika upnikom. 
(5) Z izdajo sklepa, s katerim sodišče
upravičenje za vodenje poslov dolžnika prenese na upniški odbor oziroma upnike,
pridobijo upniški odbor oziroma upniki upravičenje odpoklicati in razrešiti
sedanje člane in imenovati nove člane poslovodstva in organa nadzora dolžnika,
ne da bi za to odločitev potrebovali soglasje sodišča iz 1. točke prvega
odstavka 151.a člena tega zakona. 
(6) Proti sklepu iz petega odstavka tega
člena ni pritožbe. 
(7) Pritožbo proti sklepu, s katerim
sodišče zavrže ali zavrne zahtevo iz prvega odstavka tega člena, lahko vložijo
samo vlagatelji zahteve. 
(8) Če sodišče izda sklep iz petega
odstavka tega člena, ne preneha pravica dolžnika vložiti naknadni predlog
prisilne poravnave iz tretjega odstavka 221.k člena tega zakona. 
(9) Če sodišče izda sklep iz petega
odstavka tega člena in če je bil vložen ugovor proti vodenju postopka prisilne
poravnave iz 5. točke 172. člena tega zakona zaradi kršitev, ki jih je storilo
poslovodstvo dolžnika, ki mu je prenehalo pooblastilo za zastopanje dolžnika na
podlagi odpoklica oziroma razrešitve v skladu s petim odstavkom tega člena,
sodišče ne glede na tretji odstavek 179. člena tega zakona zavrne ta ugovor: 
1.    
če je razlog za ugovor ta, da je dolžnik
opravil posel dolžnika iz tretjega odstavka 151. člena tega zakona, ne da bi za
ta posel pridobil soglasje sodišča, in so izpolnjeni pogoji za izdajo takega
soglasja sodišča ali 
2.    
če je razlog za ugovor kršitev dolžnikovih
obveznosti iz pododdelka 4.4.1 tega zakona. 
(10) Upravičenje za vodenje poslov,
podeljeno upniškemu odboru oziroma upnikom s sklepom iz petega odstavka tega
člena preneha, če sodišče s sklepom iz osmega odstavka 199.c člena tega zakona
podeli to pooblastilo vplačniku novih delnic.
Pododdelek 4.8.2: Posebna pravila o upniškem
predlogu za začetek postopka prisilne poravnave
221.j člen
(upniki kot upravičeni predlagatelji za
začetek postopka prisilne poravnave)
(poseg odločbe US
o načinu izvrševanja tega člena)
(1) Ne glede na drugi odstavek 139. člena
tega zakona so začetek postopka prisilne poravnave upravičeni predlagati tudi
upniki, ki so skupno imetniki finančnih terjatev do dolžnika, katerih vsota
presega 20 odstotkov finančnih obveznosti dolžnika, izkazanih v zadnjem javno
objavljenem letnem poročilu dolžnika. 
(2) Za predlog za začetek postopka prisilne
poravnave, ki ga vložijo upniki (v nadaljnjem besedilu: upniški predlog), se
smiselno uporabljajo prvi odstavek, 5. točka drugega odstavka ter tretji,
četrti in peti odstavek 141. člena tega zakona. 
(3) Upniškemu predlogu za začetek postopka
prisilne poravnave je treba priložiti: 
1.    
izjave upnikov, ki so vložili upniški predlog
(v nadaljnjem besedilu: predlagatelji), da soglašajo z začetkom postopka
prisilne poravnave, na katerih je podpis notarsko overjen, 
2.    
za vsakega predlagatelja poročilo revizorja, s
katerim revizor z mnenjem brez pridržka ugotovi: 
- 
skupni znesek finančnih obveznosti dolžnika,
izkazanih v zadnjem javno objavljenem letnem poročilu dolžnika, 
- 
skupni znesek predlagateljevih finančnih
terjatev do dolžnika po stanju na dan, ki je enak presečnemu dnevu zadnjega
javno objavljenega letnega poročila dolžnika, 
- 
delež, ki ga predstavlja znesek iz druge
alineje te točke v skupnem znesku iz prve alineje te točke. 
(4) Za nepopoln upniški predlog za začetek
postopka prisilne poravnave se smiselno uporabljajo prvi do tretji odstavek
147. člena tega zakona. Če predlagatelji v roku iz prvega odstavka 147. člena
tega zakona ne dopolnijo nepopolnega predloga, sodišče zavrže upniški predlog
za začetek postopka prisilne poravnave, ne da bi hkrati začelo stečajni
postopek. 
(5) Če predlagatelji umaknejo upniški
predlog za začetek postopka prisilne poravnave, sodišče ustavi postopek
prisilne poravnave, ne da bi hkrati začelo stečajni postopek. 
(6) Če predlagatelji v predlogu za začetek
postopka prisilne poravnave predlagajo imenovanje upravitelja, se za imenovanje
upravitelja ob uvedbi postopka prisilne poravnave ne uporablja 2. točka drugega
odstavka 221.h člena tega zakona, in sodišče za upravitelja imenuje osebo, ki
jo predlagajo predlagatelji. 
(7) Za pravne posledice uvedbe postopka
prisilne poravnave na podlagi upniškega predloga za začetek postopka prisilne
poravnave se smiselno uporablja pododdelek 4.2.2 tega zakona. 
(8) Za odločanje o začetku postopka
prisilne poravnave na podlagi upniškega predloga za začetek prisilne poravnave
se smiselno uporabljajo 153. do 155. člen tega zakona. 
(9) Če predlagatelji v roku iz tretjega
odstavka 153. člena tega zakona v zvezi z osmim odstavkom tega člena ne
založijo predujma za kritje stroškov prisilne poravnave, sodišče ustavi
postopek prisilne poravnave, ne da bi hkrati začelo stečajni postopek. 
(10) Proti sklepu o začetku postopka
prisilne poravnave, izdanem na podlagi upniškega predloga, dolžnik nima pravice
do pritožbe. Izpodbija ga lahko z ugovorom proti vodenju postopka prisilne
poravnave zaradi razloga iz 1. točke 172. člena tega zakona.
221.k člen
(naknadni predlog prisilne poravnave)
(1) Pravila, določena v tem členu, se
uporabljajo, če je sodišče začelo postopek prisilne poravnave na podlagi
upniškega predloga za začetek postopka. 
(2) Predlagatelji morajo v treh mesecih po
začetku postopka prisilne poravnave vložiti predlog prisilne poravnave,
vključen v njihov načrt finančnega prestrukturiranja. 
(3) Predlog prisilne poravnave lahko v roku
iz drugega odstavka tega člena vloži tudi dolžnik. 
(4) Predlogu prisilne poravnave, ki ga
vložijo predlagatelji po drugem odstavku tega člena oziroma dolžnik po tretjem
odstavku tega člena (v nadaljnjem besedilu: naknadni predlog prisilne
poravnave), je treba priložiti: 
1.    
listine iz 1. do 4. točke drugega odstavka 141.
člena tega zakona, 
2.    
v primeru iz drugega odstavka 145. člena tega
zakona tudi poročilo o izpolnitvi dodatnih pogojev in listine iz 1. točke
tretjega odstavka 185.a člena tega zakona, 
3.    
če načrt finančnega prestrukturiranja, priložen
naknadnemu predlogu prisilne poravnave, ki so ga vložili predlagatelji,
vključuje spremembo osnovnega kapitala iz 199.a ali 199.b člena tega zakona,
tudi: 
- 
zapisnik upniškega odbora, na katerem je bil
sprejet sklep o spremembi osnovnega kapitala iz 199.a ali 199.b člena tega
zakona, če ta zapisnik ni bil že predložen sodišču, in 
- 
poziv za vpis in vplačilo novih delnic, 
4.    
če načrt finančnega prestrukturiranja, priložen
naknadnemu predlogu prisilne poravnave, ki ga je vložil dolžnik, vključuje
alternativno ponudbo iz 144. člena tega zakona ali povečanje osnovnega kapitala
z novimi denarnimi vložki iz tretjega odstavka 186. člena tega zakona, tudi: 
- 
zapisnik skupščine dolžnika, na kateri je bil
sprejet sklep o spremembi osnovnega kapitala zaradi izvedbe finančnega
prestrukturiranja z vsebino, določeno v spremenjenem načrtu finančnega
prestrukturiranja in skladno s 191. členom tega zakona, in 
- 
poziv upnikom za vpis in vplačilo novih delnic
z vsebino iz 193. člena tega zakona. 
(5) Za poročilo pooblaščenega ocenjevalca
vrednosti podjetij, priloženo naknadnemu predlogu prisilne poravnave, veljajo
ta posebna pravila: 
1.    
ne glede na 4. točko drugega odstavka 141.
člena tega zakona, mora biti mnenje pooblaščenega ocenjevalca vrednosti
podjetij pritrdilno, 
2.    
v primeru iz drugega odstavka 145. člena tega
zakona mora pooblaščeni ocenjevalec vrednosti podjetij pregledati in dati
mnenje tudi o izpolnitvi dodatnih pogojev v skladu z 2. točko tretjega odstavka
185.a člena tega zakona. 
(6) Za podaljšanje roka iz drugega odstavka
tega člena se smiselno uporabljajo četrti do šesti odstavek 182. člena tega
zakona. 
(7) Za postopek z nepopolnim ali prepoznim
naknadnim predlogom se smiselno uporabljajo 183. člen ter tretji, peti in šesti
odstavek 184. člena tega zakona. 
(8) Načrta finančnega prestrukturiranja, ki
je predmet naknadnega predloga prisilne poravnave, ni dovoljeno spremeniti. 
(9) Sodišče izda sklep, s katerim ustavi
postopek prisilne poravnave in začne stečajni postopek: 
1.    
če niti predlagatelji niti dolžnik do poteka
roka iz drugega odstavka tega člena ne vloži naknadnega predloga prisilne
poravnave ali 
2.    
če v roku iz prvega odstavka 183. člena tega
zakona v zvezi s šestim odstavkom tega člena niti predlagatelji niti dolžnik ne
dopolni nepopolnega naknadnega predloga prisilne poravnave, kot mu je bilo
naloženo s sklepom o dopolnitvi. 
(10) Sodišče izda sklep o ugotovitvi, da so
izpolnjeni pogoji za glasovanje o naknadnem predlogu prisilne poravnave: 
1.    
če je bil naknadni predlog prisilne poravnave
vložen v roku iz drugega odstavka tega člena, 
2.    
če so mu priložene priloge iz četrtega odstavka
tega člena, 
3.    
če je vsebina predloga prisilne poravnave glede
na ukrepe finančnega prestrukturiranja, ki jih vključuje, v skladu s 143. in
144. členom oziroma s prvim odstavkom 221.m člena oziroma s prvim odstavkom
221.n člena oziroma z 221.o členom tega zakona, in 
4.    
če je vsebina preostalih prilog v skladu s
142., 145. in 146. členom tega zakona v zvezi s petim odstavkom tega člena in
četrtim odstavkom 221.h člena tega zakona. 
(11) Izrek sklepa iz desetega odstavka tega
člena mora vsebovati: 
1.    
podatke o vlagatelju naknadnega predloga
prisilne poravnave, glede katerega so izpolnjeni pogoji za glasovanje, in
datumu njegove vložitve, 
2.    
če je predmet naknadnega predloga prisilne
poravnave po prvem odstavku 221.m člena tega zakona omejen na zmanjšanje
oziroma odložitev zapadlosti navadnih finančnih terjatev, tudi ugotovitev
sodišča, da je naknadni predlog prisilne poravnave naslovljen samo na upnike,
ki so imetniki navadnih finančnih terjatev, in da prisilna poravnava, če bo
potrjena, ne bo učinkovala na navadne poslovne terjatve, 
3.    
če je predmet naknadnega predloga prisilne
poravnave prestrukturiranje zavarovanih terjatev iz prvega odstavka 221.n člena
tega zakona, tudi ugotovitev sodišča, da je naknadni predlog prisilne poravnave
naslovljen tudi na upnike, ki so imetniki zavarovanih terjatev. 
(12) Sodišče mora sklep iz devetega ali
desetega odstavka tega člena izdati v osmih dneh. Ta rok teče: 
1.    
če je sodišče izdalo sklep o dopolnitvi: od
poteka roka iz prvega odstavka 183. člena tega zakona v zvezi s šestim
odstavkom tega člena, 
2.    
v drugih primerih: od prejema naknadnega
predloga prisilne poravnave. 
(13) Če sodišče izda sklep iz desetega
odstavka tega člena, mora naslednji delovni dan po izdaji sklepa objaviti ta
sklep in listine iz četrtega odstavka tega člena. 
(14) Če vložijo popoln in pravočasen
naknadni predlog prisilne poravnave dolžnik in predlagatelji, se izvede
glasovanje o sprejetju prisilne poravnave na podlagi naknadnega predloga
prisilne poravnave, ki so ga vložili predlagatelji. O tem odloči sodišče s
sklepom iz desetega odstavka tega člena.
221.l člen
(dodatne obveznosti poslovodstva in druga
posebna pravila)
(1) Pravila, določena v tem členu, se
uporabljajo, če je sodišče začelo postopek prisilne poravnave na podlagi
upniškega predloga za začetek postopka. 
(2) Poslovodstvo dolžnika mora v enem
mesecu po začetku postopka prisilne poravnave pripraviti osnutek poročila o
finančnem položaju in poslovanju dolžnika iz 142. člena tega zakona po stanju
na zadnji dan koledarskega trimesečja, ki se je končalo pred začetkom postopka
prisilne poravnave, in ga predložiti predlagateljem. 
(3) Poslovodstvo dolžnika mora
predlagateljem dati vse informacije, poročila in dokumentacijo, potrebno za
pripravo načrta finančnega prestrukturiranja. 
(4) Predlagatelji imajo pravico v imenu
dolžnika skleniti: 
1.    
pogodbe z ustrezno usposobljenimi pravnimi
oziroma finančnimi svetovalci o pravnih in finančnih storitvah, potrebnih za
pripravo poročila o finančnem položaju in poslovanju dolžnika, načrta
finančnega prestrukturiranja, in drugih listin, ki jih je treba priložiti
naknadnemu predlogu prisilne poravnave, 
2.    
pogodbo z revizorjem o revidiranju poročila o
finančnem položaju in poslovanju dolžnika iz četrtega odstavka 142. člena tega
zakona, in 
3.    
pogodbo s pooblaščenim ocenjevalcem vrednosti o
storitvah pregleda načrta finančnega prestrukturiranja iz 146. člena tega
zakona. 
(5) Plačilo nadomestila za storitve iz
četrtega odstavka tega člena velja za plačilo, ki je v skladu s prvim odstavkom
151. člena tega zakona, in je to nadomestilo dovoljeno plačati v breme
dolžnikovega transakcijskega računa. 
(6) Poslovodstvo dolžnika mora zagotoviti
pravočasno plačilo nadomestil za storitve iz četrtega odstavka tega člena
njihovim izvajalcem na podlagi računa izvajalcev, ki ga potrdijo predlagatelji.
O vsakem plačilu mora obvestiti predlagatelje.
Pododdelek 4.8.3: Posebna pravila o
ukrepih finančnega prestrukturiranja
221.m člen
(predlog prisilne poravnave, omejen na
prestrukturiranje navadnih finančnih terjatev)
(1) Predlog prisilne poravnave, ki ga
vključuje načrt finančnega prestrukturiranja, lahko namesto ponudbe za
zmanjšanje vseh navadnih terjatev oziroma odložitev rokov za njihovo plačilo iz
prvega odstavka 143. člena tega zakona vsebuje ponudbo samo za zmanjšanje
navadnih finančnih terjatev oziroma odložitev rokov za njihovo plačilo. 
(2) Dolžnik lahko predlaga prisilno
poravnavo z vsebino iz prvega odstavka tega člena samo, če s tem soglašajo
upniki, ki so skupno imetniki več kot 50 odstotkov vsote vseh finančnih
terjatev do dolžnika. 
(3) Če dolžnik predlaga prisilno poravnavo
z vsebino iz prvega odstavka tega člena, mora predlogu za začetek postopka
prisilne poravnave oziroma predlogu za spremembo načrta finančnega
prestrukturiranja oziroma naknadnemu predlogu za prisilno poravnavo priložiti
tudi notarsko overjene izjave upnikov, ki so skupno imetniki več kot 50
odstotkov vsote vseh finančnih terjatev do dolžnika, da soglašajo s takim
predlogom prisilne poravnave. 
(4) Če je predlog prisilne poravnave omejen
samo na zmanjšanje navadnih finančnih terjatev oziroma odložitev rokov za
njihovo plačilo, se pravila o navadnih terjatvah, določena v oddelku 4.3 ter
pododdelkih 4.4.4 in 4.4.5, uporabljajo samo za navadne finančne terjatve. 
(5) Če je predlog prisilne poravnave omejen
samo na zmanjšanje navadnih finančnih terjatev oziroma odložitev rokov za
njihovo plačilo, sodišče dovoli začetek postopkov izvršbe ali zavarovanja za
uveljavitev poslovnih terjatev do dolžnika in nadaljevanje postopkov izvršbe in
zavarovanja za uveljavitev poslovnih terjatev, ki so bili prekinjeni po prvem
odstavku 132. člena tega zakona. 
(6) O dovolitvi oziroma nadaljevanju
postopkov izvršbe ali zavarovanja iz petega odstavka tega člena sodišče odloči:
1.    
če je predlog prisilne poravnave z vsebino iz
prvega odstavka tega člena vključen v načrt finančnega prestrukturiranja,
priložen dolžnikovemu predlogu za začetek postopka prisilne poravnave: s
sklepom o začetku postopka prisilne poravnave, 
2.    
če načrt finančnega prestrukturiranja, priložen
dolžnikovemu predlogu za začetek postopka prisilne poravnave, ni vseboval
predloga prisilne poravnave z vsebino iz prvega odstavka tega člena in je tak
predlog vključen v načrt finančnega prestrukturiranja, priložen zahtevi za
spremembo načrta finančnega prestrukturiranja: s sklepom, s katerim dovoli
spremembo načrta finančnega prestrukturiranja, 
3.    
če je predlog prisilne poravnave z vsebino iz
prvega odstavka tega člena, vključen v načrt finančnega prestrukturiranja,
priložen naknadnemu predlogu prisilne poravnave: s sklepom, s katerim ugotovi,
da so izpolnjeni pogoji za glasovanje o tem naknadnem predlogu prisilne
poravnave. 
(7) Z objavo sklepa iz šestega odstavka
tega člena prenehajo pravne posledice začetka postopka prisilne poravnave iz
131. in 132. člena tega zakona za navadne poslovne terjatve in izvršilno
sodišče nadaljuje prekinjene postopke izvršbe in zavarovanja za uveljavitev teh
terjatev. 
(8) Če je predlog prisilne poravnave z
vsebino iz prvega odstavka tega člena vključen v načrt finančnega
prestrukturiranja, priložen dolžnikovemu predlogu za začetek postopka prisilne
poravnave, in če upniški odbor predlaga spremembo načrta finančnega
prestrukturiranja tako, da je predmet predloga prisilne poravnave zmanjšanje
vseh navadnih terjatev oziroma odložitev rokov za njihovo plačilo iz prvega
odstavka 143. člena tega zakona, sodišče s sklepom, s katerim odloči o
dovolitvi te spremembe načrta finančnega prestrukturiranja, odloči tudi, da za
navadne poslovne terjatve nastanejo pravne posledice iz 131. in 132. člena tega
zakona. 
(9) Z objavo sklepa iz osmega odstavka tega
člena se prekine postopek izvršbe ali zavarovanja, ki je bil začet proti
dolžniku za uveljavitev navadne poslovne terjatve do objave tega sklepa. Za
nadaljevanje tega postopka se uporablja 216. člen tega zakona. 
(10) Sodišče mora hkrati z objavo sklepa iz
osmega odstavka tega člena objaviti oklic upnikom, ki so imetniki navadnih
poslovnih terjatev, da svoje terjatve prijavijo v postopku prisilne poravnave.
Za ta oklic se smiselno uporabljajo 4. in 5. točka drugega odstavka 155. člena
in 1. točka tretjega odstavka 221.p člena tega zakona. 
(11) V primeru iz osmega odstavka tega
člena teče enomesečni rok za prijavo navadnih poslovnih terjatev iz prvega
odstavka 59. člena tega zakona od objave oklica iz desetega odstavka tega
člena.
221.n člen
(predlog prisilne poravnave s
prestrukturiranjem zavarovanih terjatev)
(1) Če je treba za zagotovitev dolgoročne
plačilne sposobnosti dolžnika poleg prestrukturiranja navadnih finančnih
terjatev po prvem odstavku 221.m člena tega zakona ali vseh navadnih terjatev
po prvem odstavku 143. člena tega zakona prestrukturirati tudi zavarovane
terjatve, lahko predlog prisilne poravnave, ki ga vključuje načrt finančnega
prestrukturiranja, vsebuje tudi ponudbo upnikom, ki so imetniki zavarovanih
terjatev, za prestrukturiranje zavarovanih terjatev. Za predlog prisilne
poravnave, ki vsebuje ponudbo za prestrukturiranje zavarovanih terjatev,
veljajo ta pravila: 
1.    
s predlogom je dovoljeno ponuditi
prestrukturiranje zavarovanih terjatev z odložitvijo dospelosti teh terjatev
oziroma znižanjem obrestnih mer, po katerih se od začetka postopka prisilne
poravnave obrestuje glavnica zavarovane terjatve; 
2.    
predmet predloga je lahko poleg
prestrukturiranja iz 1. točke tega odstavka tudi preoblikovanje ločitvenih
pravic, s katerimi so zavarovane te terjatve, v skupne ločitvene pravice v
korist vseh imetnikov zavarovanih terjatev kot skupnosti. 
(2) V primeru iz prvega odstavka tega člena
se o sprejetju prisilne poravnave glasuje v dveh razredih: 
1.    
v razredu nezavarovanih upnikov glasujejo
upniki glede nezavarovanih terjatev, za katere učinkuje prisilna poravnava, in
je v tem razredu prisilna poravnava sprejeta, če je dosežena večina iz 205.
člena tega zakona; 
2.    
v razredu ločitvenih upnikov glasujejo upniki glede
zavarovanih terjatev po naslednjih pravilih: 
- 
za glasovanje v razredu ločitvenih upnikov se
smiselno uporablja prvi odstavek, druga alineja 1. točke ter 4. in 5. točka
drugega odstavka ter tretji odstavek 201. člena tega zakona; 
- 
kot zavarovana terjatev se pri glasovanju
upošteva priznani ali verjetno izkazani znesek te terjatve iz 73. člena tega
zakona, vendar največ do višine vrednosti zavarovanja iz četrte alineje 5.
točke prvega odstavka 142. člena tega zakona; 
- 
v tem razredu je prisilna poravnava sprejeta,
če zanjo glasujejo upniki, katerih skupni ponderirani zneski terjatev so
najmanj 3/4 osnove iz tretjega odstavka 201. člena tega zakona; 
3.    
prisilna poravnava je sprejeta, če je sprejeta
v obeh razredih; 
4.    
če je predmet prisilne poravnave tudi prestrukturiranje
iz 2. točke prvega odstavka tega člena, veljajo ta posebna pravila: 
- 
prisilna poravnava s prestrukturiranjem iz 2.
točke prvega odstavka tega člena je sprejeta v razredu ločitvenih upnikov, če
zanjo glasujejo upniki, katerih skupni ponderirani zneski terjatev so najmanj
85/100 osnove iz tretjega odstavka 201. člena tega zakona; 
- 
če ni dosežena večina iz prve alineje te točke
in je dosežena večina iz 1. točke in tretje alineje 2. točke tega odstavka,
velja, da je sprejeta prisilna poravnava glede preostalih načinov
prestrukturiranja, razen prestrukturiranja iz 2. točke prvega odstavka tega
člena. 
(3) V primeru iz prvega odstavka tega člena
se poleg upniškega odbora iz 76. člena tega zakona (v nadaljnjem besedilu tega
odstavka: upniški odbor nezavarovanih upnikov) oblikuje upniški odbor
ločitvenih upnikov, za katerega veljajo naslednja pravila: 
1.    
za upniški odbor ločitvenih upnikov se smiselno
uporabljajo pravila tega zakona o upniškem odboru nezavarovanih upnikov, če ni
v 2. do 6. točki tega odstavka drugače določeno; 
2.    
člani upniškega odbora ločitvenih upnikov so
vsi ločitveni upniki, razen tistih, ki imajo v razmerju do dolžnika položaj
povezane družbe po 527. členu ZGD-1 ali položaj ožje povezane osebe; 
3.    
če mora sodišče po pravilih, določenih v tem
zakonu, o posamezni zadevi odločiti na podlagi mnenja ali soglasja upniškega
odbora nezavarovanih upnikov, mora pridobiti tudi mnenje ali soglasje upniškega
odbora ločitvenih upnikov; 
4.    
če oba upniška odbora vložita zahtevo za
spremembo načrta finančnega prestrukturiranja in so glede obeh zahtev
izpolnjeni pogoji za dovolitev spremembe načrta finančnega prestrukturiranja iz
drugega odstavka 184. člena tega zakona: 
- 
sodišče dovoli spremembo načrta finančnega
prestrukturiranja, ki jo zahteva upniški odbor ločitvenih upnikov, in 
- 
zavrne zahtevo za spremembo načrta finančnega
prestrukturiranja upniškega odbora nezavarovanih upnikov; 
5.    
če oba upniška odbora sprejmeta sklep o
spremembi osnovnega kapitala iz 199.a člena ali 199.b člena tega zakona, se
postopek spremembe osnovnega kapitala izvede na podlagi sklepa, ki ga je
sprejel upniški odbor ločitvenih upnikov; 
6.    
če je sprejeta prisilna poravnava, katere
predmet je prestrukturiranje z izčlenitvijo iz prvega odstavka 221.o člena tega
zakona, o imenovanjih iz šestega odstavka 221.u člena tega zakona odloča samo
upniški odbor ločitvenih upnikov. 
(4) V primeru iz prvega odstavka tega člena
veljajo tudi naslednja posebna pravila: 
1.    
predlog prisilne poravnave mora glede
zavarovanih terjatev: 
- 
namesto podatkov iz 2. točke tretjega odstavka
143. člena tega zakona vsebovati skupni znesek teh terjatev in odložene roke
njihovega plačila oziroma znižano obrestno mero, po kateri se obrestujejo od
začetka postopka prisilne poravnave do poteka odloženega roka za njihovo
plačilo, in 
- 
v primeru iz 2. točke prvega odstavka tega
člena tudi opis preoblikovanja ločitvenih pravic v skupne ločitvene pravice; 
2.    
če je predlog prisilne poravnave z vsebino iz
prvega odstavka tega člena, vključen v načrt finančnega prestrukturiranja,
priložen dolžnikovemu predlogu za začetek postopka prisilne poravnave, mora
oklic o začetku postopka prisilne poravnave poleg podatkov iz drugega odstavka
155. člena in 1. točke tretjega odstavka 221.p člena tega zakona vsebovati
opozorilo, da bo prisilna poravnava, če bo potrjena, učinkovala tudi na
zavarovane terjatve, in poziv upnikom, ki so imetniki zavarovanih terjatev, da
prijavijo svoje terjatve v postopku prisilne poravnave; 
3.    
drugi odstavek 145. člena, peti odstavek 146.
člena in 185.a člen tega zakona se uporabljajo samo, če je za uspešno finančno
prestrukturiranje dolžnika treba prestrukturirati zavarovane finančne terjatve
v obsegu, ki je večji od obsega, v katerem za zavarovane finančne terjatve
učinkuje potrjena prisilna poravnava po 221.t členu tega zakona; 
4.    
ne uporabljajo se peti do deveti odstavek 199.b
člena tega zakona; 
5.    
po začetku postopka prisilne poravnave mora
ločitveni upnik za zunajsodno uveljavitev ločitvene pravice pridobiti soglasje
sodišča. Sodišče zavrne soglasje, če je premoženje, ki je predmet ločitvene
pravice, nujno za opravljanje podjema dolžnika. Sodišče odloči o tem soglasju
na podlagi mnenja upravitelja in mnenja upniškega odbora ločitvenih upnikov ter
upniškega odbora nezavarovanih upnikov. 
(5) Sodišče mora objaviti poseben oklic zavarovanim
upnikom: 
1.    
če načrt finančnega prestrukturiranja, priložen
dolžnikovemu predlogu za začetek postopka prisilne poravnave, ni vseboval
predloga prisilne poravnave z vsebino iz prvega odstavka tega člena in je tak
predlog vključen v načrt finančnega prestrukturiranja, priložen zahtevi za
spremembo načrta finančnega prestrukturiranja: z objavo sklepa, s katerim
dovoli spremembo načrta finančnega prestrukturiranja, 
2.    
če je predlog prisilne poravnave z vsebino iz
prvega odstavka tega člena vključen v načrt finančnega prestrukturiranja,
priložen naknadnemu predlogu prisilne poravnave: z objavo sklepa, s katerim
ugotovi, da so izpolnjeni pogoji za glasovanje o tem naknadnem predlogu
prisilne poravnave. 
(6) Za poseben oklic zavarovanim upnikom se
smiselno uporabljajo 4. in 5. točka drugega odstavka 155. člena in 1. točka
tretjega odstavka 221.p člena tega zakona. 
(7) V primeru iz petega odstavka tega člena
teče rok za prijavo zavarovanih terjatev iz prvega odstavka 59. člena tega
zakona od objave posebnega oklica zavarovanim upnikom.
221.o člen
(predlog prisilne poravnave s
prestrukturiranjem z izčlenitvijo)
(1) Načrt finančnega prestrukturiranja
lahko kot ukrep prestrukturiranja določa izvedbo izčlenitve z ustanovitvijo
nove družbe ali več novih družb. 
(2) V primeru iz prvega odstavka tega člena
mora načrt finančnega prestrukturiranja v posebni prilogi vsebovati: 
1.    
sestavine izčlenitvenega načrta iz 1., 2., 3.,
9., 12., 13. in 14. točke drugega odstavka 624. člena ZGD-1, 
2.    
kot dan obračuna izčlenitve mora biti določen
bilančni presečni dan poročila o finančnem položaju in poslovanju dolžnika iz
142. člena tega zakona. 
(3) Načrt finančnega prestrukturiranja
lahko določa, da se po izvedbi izčlenitve nad dolžnikom opravi: 
1.    
postopek redne, prostovoljne likvidacije ali 
2.    
stečajni postopek. 
(4) Če načrt finančnega prestrukturiranja
določa, da se po izvedbi izčlenitve nad dolžnikom opravi stečajni postopek, se
ne uporabljajo prvi odstavek 143. člena, 144. člen, 2. točka prvega odstavka
145. člena in prvi odstavek 221.m člena tega zakona. 
(5) Za izčlenitveni načrt iz drugega
odstavka tega člena veljajo ta posebna pravila: 
1.    
na novo družbo je dovoljeno prenesti samo tisto
premoženje dolžnika kot prenosne družbe, ki je potrebno za opravljanje podjema
nove družbe; 
2.    
novi družbi je dovoljeno dodeliti samo tiste
obveznosti, katerih predmet so terjatve, ki so zavarovane z ločitveno pravico
na premoženju, ki se prenese nanjo; 
3.    
če je premoženje, ki se pri izvedbi izčlenitve
prenese na novo družbo, predmet ločitvene pravice in če je predmet prisilne
poravnave, ki ga vključuje načrt finančnega prestrukturiranja iz prvega
odstavka tega člena, v skladu s prvim odstavkom 221.n člena tega zakona tudi
prestrukturiranje zavarovanih terjatev, mora načrt finančnega prestrukturiranja
določiti, da nova družba prevzame samo novo zavarovano terjatev, ki bo nastala
s potrditvijo prisilne poravnave po drugem odstavku 221.t člena tega zakona. 
(6) V primeru iz prvega odstavka tega člena
mora revizorjevo poročilo o revidiranju poročila o finančnem položaju in
poslovanju dolžnika iz 142. člena tega zakona vsebovati tudi poročilo o
pregledu izčlenitvenega načrta v skladu s prvim in drugim odstavkom 627. člena
ZGD-1. 
(7) V primeru iz prvega odstavka tega člena
se za odločanje o izčlenitvi ne uporabljajo 626., 628., 629., 630. in 632. člen
ZGD-1, in velja, da je dolžnik kot prenosna družba sprejel izčlenitveni načrt,
če je sprejeta prisilna poravnava, ki jo vključuje načrt finančnega
prestrukturiranja iz prvega odstavka tega člena. 
(8) Če je obseg zavarovanih obveznosti iz
2. in 3. točke petega odstavka tega člena večji od obsega obveznosti, ki še
omogoča kratkoročno in dolgoročno plačilno sposobnost nove družbe, mora načrt
finančnega prestrukturiranja določiti, da se hkrati z izčlenitvijo izvede povečanje
osnovnega kapitala nove družbe s stvarnimi vložki, katerih predmet so
zavarovane terjatve iz 2. in 3. točke petega odstavka tega člena (v nadaljnjem
besedilu: povečanje osnovnega kapitala nove družbe). 
(9) V primeru iz osmega odstavka tega člena
mora načrt finančnega prestrukturiranja vključevati tudi sklep o povečanju
osnovnega kapitala nove družbe in poziv za vpis in vplačilo novih delnic. 
(10) Za povečanje osnovnega kapitala nove
družbe veljajo ta posebna pravila: 
1.    
za sklep o povečanju osnovnega kapitala nove
družbe se smiselno uporabljajo 1. točka, tretja alineja 2. točke, 3. do 6. in
8. točka prvega odstavka 191. člena tega zakona. Če je vrednost premoženja, ki
se prenese na novo družbo manjša od skupne višine obveznosti iz 2. in 3. točke
petega odstavka tega člena, se za določitev emisijske cene smiselno uporablja
drugi odstavek 191. člena tega zakona; 
2.    
v sklepu o povečanju osnovnega kapitala nove
družbe mora biti določen najnižji znesek skupnega povečanja osnovnega kapitala,
v obsegu, potrebnem za zagotovitev kratkoročne in dolgoročne plačilne
sposobnosti nove družbe; 
3.    
za odločanje o povečanju osnovnega kapitala
nove družbe se ne uporablja prvi odstavek 333. člena ZGD-1 in velja, da je nova
družba sprejela sklep o povečanju osnovnega kapitala, če je sprejeta prisilna
poravnava; 
4.    
za izvedbo povečanja osnovnega kapitala nove
družbe se smiselno uporabljajo 193. do 198. člen tega zakona.
Pododdelek 4.8.4: Posebna pravila o
prijavi in preizkusu terjatev ter vrednosti zavarovanja
221.p člen
(posebna pravila o prijavi in preizkusu
terjatev)
(1) Za naslednje terjatve velja, da so
prijavljene v postopku prisilne poravnave: 
1.    
vse navadne terjatve, navedene v seznamu iz 3.
točke prvega odstavka 142. člena tega zakona, in v znesku, navedenem v tem
seznamu, 
2.    
vse podrejene terjatve, navedene v seznamu iz
4. točke prvega odstavka 142. člena tega zakona, in v znesku, navedenem v tem
seznamu, 
3.    
vse zavarovane terjatve, navedene v seznamu iz
5. točke prvega odstavka 142. člena tega zakona, in v znesku, navedenem v tem seznamu.
(2) Upravitelj mora v osnovni seznam
preizkušenih terjatev vključiti terjatve iz prvega odstavka tega člena, tudi če
jih upnik ni prijavil v roku za prijavo terjatev iz prvega odstavka 59. člena
tega zakona. 
(3) Če je postopek prisilne poravnave začet
na predlog dolžnika, veljajo ta posebna pravila: 
1.    
oklic o začetku postopka prisilne poravnave
mora poleg podatkov iz drugega odstavka 155. člena tega zakona vsebovati tudi
pouk upnikom, katere terjatve veljajo za prijavljene v postopku prisilne poravnave
po prvem odstavku tega člena; 
2.    
upravitelj mora ne glede na prvi in drugi
odstavek 61. člena tega zakona predložiti osnovni seznam preizkušenih terjatev
v roku 15 dni. 
(4) Če je postopek prisilne poravnave začet
na podlagi upniškega predloga, veljajo ta posebna pravila: 
1.    
z izdajo sklepa o ugotovitvi, da so izpolnjeni
pogoji za glasovanje o naknadnem predlogu prisilne poravnave, iz desetega
odstavka 221.k člena tega zakona velja, da so v postopku prisilne poravnave
pravočasno prijavljene terjatve iz prvega odstavka tega člena, navedene v
seznamih, ki so vključeni v poročilo o finančnem položaju in poslovanju
dolžnika iz 142. člena tega zakona, priloženo temu naknadnemu predlogu prisilne
poravnave; 
2.    
ne glede na prvi in drugi odstavek 61. člena
tega zakona mora upravitelj predložiti osnovni seznam preizkušenih terjatev v
roku 15 dni po objavi sklepa iz 1. točke tega odstavka. 
(5) Če začne rok za prijavo navadnih
poslovnih terjatev po enajstem odstavku 221.m člena tega zakona teči od objave
oklica iz desetega odstavka 221.m člena tega zakona ali če začne rok za prijavo
zavarovanih terjatev po sedmem odstavku 221.n člena tega zakona teči z objavo
posebnega oklica zavarovanim upnikom, se za preizkus teh terjatev smiselno
uporablja 71. člen tega zakona tako, da mora upravitelj v 15 dneh po poteku
roka za prijavo teh terjatev izdelati dodatni osnovni seznam. 
(6) Če je predmet prisilne poravnave
prestrukturiranje zavarovanih terjatev iz prvega odstavka 221.n člena tega
zakona, morajo seznami preizkušenih terjatev poleg podatkov, ki jih morajo
vsebovati v skladu s četrtim odstavkom 61. člena, prvim odstavkom 65. člena
oziroma drugim odstavkom 70. člena tega zakona, o zavarovanih terjatvah
vsebovati tudi te podatke: 
1.    
opis premoženja, ki je predmet ločitvene
pravice, 
2.    
če je skupna višina zavarovane terjatve večja
od vrednosti zavarovanja, tudi navedbo, da se terjatev obravnava: 
- 
kot zavarovani del te terjatve do višine
vrednosti zavarovanja iz četrte alineje 5. točke prvega odstavka 142. člena
tega zakona, 
- 
morebitni višji znesek terjatve iz prve alineje
te točke pa kot nezavarovani del te terjatve, 
3.    
če je premoženje predmet več ločitvenih pravic
in ob upoštevanju vrednosti zavarovanja iz četrte alineje 5. točke prvega
odstavka 142. člena tega zakona to premoženje ne zadošča za prednostno
poplačilo zavarovanih terjatev s poznejšim poplačilnim vrstnim redom: pri vsaki
taki terjatvi tudi navedbo, da se obravnava kot nezavarovana, navadna terjatev,
razen če je zavarovana tudi z ločitveno pravico na drugem premoženju, ki ob
upoštevanju vrednost zavarovanja iz četrte alineje 5. točke prvega odstavka
142. člena tega zakona zadošča za njeno poplačilo.
221.r člen
(preizkus ocene vrednosti zavarovanja)
(1) Pravila, določena v tem členu, se
uporabljajo, če je predmet prisilne poravnave prestrukturiranje zavarovanih
terjatev iz prvega odstavka 221.n člena tega zakona. 
(2) Upnik, ki je imetnik zavarovane
terjatve, lahko izpodbija ocenjeno vrednost zavarovanja z ugovorom (v
nadaljnjem besedilu: ugovor proti oceni vrednosti zavarovanja). Če je predmet
prisilne poravnave tudi preoblikovanje ločitvenih pravic iz 2. točke prvega
odstavka 221.n člena tega zakona, lahko z ugovorom proti oceni vrednosti
zavarovanja upnik, ki je imetnik zavarovane terjatve, izpodbija tudi ocenjeno
vrednost zavarovanja drugega upnika. 
(3) Upnik mora ugovoru proti oceni
vrednosti zavarovanja priložiti poročilo pooblaščenega ocenjevalca z novo oceno
vrednosti, izdelano v skladu s petim odstavkom 141. člena tega zakona. 
(4) Za ugovor proti oceni vrednosti zavarovanja
se smiselno uporabljajo tretji, četrti, sedmi, osmi in deveti odstavek 63.
člena tega zakona. 
(5) Če je bil proti osnovnemu seznamu
preizkušenih terjatev vložen ugovor proti oceni vrednosti zavarovanja,
upravitelj v dopolnjenemu seznamu preizkušenih terjatev pri zavarovani
terjatvi, ki je predmet ugovora, spremeni podatke tako, da se ta terjatev
obravnava: 
1.    
kot zavarovani del terjatve do višine, ki je
enaka aritmetični sredini med: 
- 
vrednostjo zavarovanja iz četrte alineje 5.
točke prvega odstavka 142. člena tega zakona in 
- 
vrednostjo zavarovanja iz nove ocene vrednosti,
priložene ugovoru proti oceni vrednosti zavarovanja, 
2.    
morebitni višji znesek te terjatve pa kot
nezavarovani del terjatve. 
(6) Upnik, ki je pravočasno vložil ugovor
proti oceni vrednosti zavarovanja, lahko vloži ugovor proti dopolnjenemu
seznamu: 
1.    
če seznam ne vsebuje njegovega ugovora ali 
2.    
če vrednost zavarovanja ni določena v skladu s
petim odstavkom tega člena. 
(7) Sodišče s sklepom o preizkusu terjatev,
poleg odločitev iz drugega odstavka 69. člena tega zakona, odloči tudi o
obravnavi zavarovanih terjatev v skladu s šestim odstavkom 221.p člena tega
zakona oziroma v skladu s petim odstavkom tega člena.
Pododdelek 4.8.5: Posebna pravila o
potrditvi prisilne poravnave in učinkih pravnomočno potrjene prisilne poravnave
221.s člen
(potrditev in učinki prisilne poravnave,
ki je omejena na prestrukturiranje finančnih terjatev)
(1) Pravila, določena v tem členu, se
uporabljajo, če je sprejeta prisilna poravnava, katere predmet je po prvem
odstavku 221.m člena tega zakona omejen na zmanjšanje oziroma odložitev
dospelosti navadnih finančnih terjatev. 
(2) Sodišče s sklepom o potrditvi prisilne
poravnave ugotovi vsebino potrjene prisilne poravnave tako, da: 
1.    
za navadne finančne terjatve navede podatke iz
2. točke prvega odstavka 210. člena tega zakona, 
2.    
za navadne poslovne terjatve ugotovi, da zanje
prisilna poravnava ne učinkuje. 
(3) Pravila o učinkih potrjene prisilne
poravnave na navadne terjatve, določena v oddelku 4.5 tega zakona, se uporabljajo
samo za navadne finančne terjatve.
221.t člen
(potrditev in učinki prisilne poravnave s
prestrukturiranjem zavarovanih terjatev)
(1) Pravila, določena v tem členu, se
uporabljajo, če je sprejeta prisilna poravnava, katere predmet je
prestrukturiranje zavarovanih terjatev iz prvega odstavka 221.n člena tega
zakona. 
(2) Če je skupna višina zavarovane terjatve
večja od zneska, ki se izračuna tako, da se vrednost zavarovanja, ugotovljena s
pravnomočnim sklepom o preizkusu terjatev, poveča za 20 odstotkov (v nadaljnjem
besedilu: zaščitena vrednost zavarovanja), se s pravnomočnostjo sklepa o
potrditvi prisilne poravnave zavarovana terjatev razdeli na dve terjatvi: 
1.    
na terjatev, ki je enaka višini zaščitene
vrednosti zavarovanja (v nadaljnjem besedilu: nova zavarovana terjatev), in 
2.    
na terjatev, ki je enaka skupni višini
razdeljene terjatve, zmanjšani za zaščiteno vrednost zavarovanja (v nadaljnjem
besedilu: nova navadna terjatev). 
(3) Z razdelitvijo zavarovane terjatve po
drugem odstavku tega člena se prednostno poplačilno upravičenje, vključeno v
ločitveni pravici, utesni tako, da je z uveljavitvijo ločitvene pravice mogoče
doseči samo prednostno poplačilo nove zavarovane terjatve, in da preneha glede
nove navadne terjatve. 
(4) Če je premoženje predmet več ločitvenih
pravic in ob upoštevanju zaščitene vrednosti zavarovanja ne zadošča za
prednostno poplačilo zavarovanih terjatev s poznejšim poplačilnim vrstnim
redom, s pravnomočnostjo sklepa o potrditvi prisilne poravnave preneha
ločitvena pravica, ustanovljena v zavarovanje teh terjatev. 
(5) Sodišče s sklepom o potrditvi prisilne
poravnave poleg odločitve o vsebini potrjene prisilne poravnave glede navadnih
terjatev iz 2. točke prvega odstavka 210. člena tega zakona odloči tudi o
vsebini potrjene prisilne poravnave glede zavarovanih terjatev tako, da
ugotovi: 
1.    
katere zavarovane terjatve se razdelijo na dve
terjatvi v skladu z drugim odstavkom tega člena, in za vsako zavarovano
terjatev, ki se razdeli, navede podatke o novih terjatvah, ki nastanejo z razdelitvijo,
2.    
katere ločitvene pravice prenehajo v skladu s
četrtim odstavkom tega člena, 
3.    
vsebino potrjene prisilne poravnave za nove
zavarovane terjatve tako, da navede: 
-      
roke za njihovo plačilo in 
-      
obrestno mero, po kateri se obrestujejo od
začetka postopka prisilne poravnave do poteka roka za njihovo plačilo, in 
4.    
da za nove navadne terjatve in terjatve iz
četrtega odstavka tega člena nastanejo učinki potrjene prisilne poravnave z
vsebino, s katero nastanejo za navadne terjatve. 
(6) V izreku sklepa o potrditvi prisilne
poravnave sodišče svoje odločitve iz 1. in 2. točke petega odstavka tega člena
oblikuje tako, da navede seznam ločitvenih pravic, za katere učinkuje prisilna
poravnava, iz desetega odstavka tega člena. 
(7) Če je v postopku prisilne poravnave priznana
zavarovana terjatev, ki se razdeli po drugem odstavku tega člena, se za novo
navadno terjatev ne uporablja peti odstavek 211. člena tega zakona in velja, da
je ta terjatev ugotovljena v postopku prisilne poravnave kot navadna terjatev. 
(8) Če je v postopku prisilne poravnave
priznana zavarovana terjatev, ki po četrtem odstavku tega člena postane
nezavarovana terjatev, se zanjo ne uporablja peti odstavek 211. člena tega
zakona in velja, da je ta terjatev ugotovljena v postopku prisilne poravnave kot
navadna terjatev. 
(9) Seznam terjatev, ugotovljenih v
postopku prisilne poravnave, mora poleg podatkov o navadnih terjatvah vsebovati
tudi podatke iz četrtega odstavka 211. člena tega zakona za vsako novo navadno
terjatev ali terjatev iz četrtega odstavka tega člena. 
(10) Upravitelj mora pripraviti tudi seznam
ločitvenih pravic, za katere učinkuje prisilna poravnava, in ga predložiti
sodišču hkrati s svojim poročilom o izidu glasovanja o sprejetju prisilne
poravnave. Seznam mora vsebovati vse ločitvene pravice, ki obstajajo na
premoženju dolžnika, in za vsako od njih: 
1.    
opis premoženja, ki je predmet ločitvene
pravice, in če je ločitvena pravica hipoteka, tudi identifikacijski znak, s
katerim je hipoteka vpisana v zemljiški knjigi, 
2.    
za ločitveno pravico, pri kateri je zaščitena
vrednost zavarovanja enaka ali večja od zneska zavarovane terjatve tudi: 
- 
zaščiteno vrednost zavarovanja, 
- 
znesek zavarovane terjatve in 
- 
opis, da se zaradi potrditve prisilne poravnave
ločitvena pravica ne utesni, 
3.    
če se terjatev, zavarovana s posamezno
ločitveno pravico, v skladu z drugim odstavkom tega člena razdeli, za vsako
tako ločitveno pravico tudi: 
- 
zaščiteno vrednost zavarovanja, 
- 
znesek nove zavarovane terjatve in 
- 
opis obsega utesnitve ločitvene pravice iz
tretjega odstavka tega člena, 
4.    
če ločitvena pravica po četrtem odstavku tega
člena preneha, tudi navedbo o njenem prenehanju. 
(11) Za novo zavarovano terjatev: 
1.    
se ne uporablja 1. točka prvega odstavka 213.
člena in 2. točka 216. člena tega zakona, in 
2.    
se smiselno uporabljajo pravila o navadnih
terjatvah, določena v prvem in petem odstavku 212. člena ter 214., 215., 216.
in 217. členu tega zakona. 
(12) Za novo navadno terjatev in terjatev
iz četrtega odstavka tega člena se uporabljajo pravila o navadnih terjatvah,
določena v oddelku 4.5 tega zakona. 
(13) Če je ločitvena pravica, za katero
učinkuje prisilna poravnava, hipoteka, je pravnomočni sklep o potrditvi
prisilne poravnave listina, ki je podlaga za vpis utesnitve te hipoteke ali za
vpis njenega izbrisa v zemljiško knjigo po uradni dolžnosti. 
(14) Sodišče mora v 15 dneh po
pravnomočnosti sklepa o potrditvi prisilne poravnave obvestiti zemljiškoknjižno
sodišče o utesnitvi oziroma prenehanju hipotek iz trinajstega odstavka tega
člena. Obvestilu mora priložiti odpravek sklepa o potrditvi prisilne poravnave
s potrdilom o pravnomočnosti in seznam ločitvenih pravic, za katere učinkuje
prisilna poravnava, iz desetega odstavka tega člena. 
(15) Štirinajsti odstavek tega člena se
smiselno uporablja tudi za izbris zastavne pravice na nematerializiranih
vrednostnih papirjih, v skladu z ZNVP, in za izbris zastavne pravice iz
registra neposestnih zastavnih pravic na premičninah. 
(16) Če je sprejeta prisilna poravnava,
katere predmet je tudi preoblikovanje ločitvenih pravic iz 2. točke prvega
odstavka 221.n člena tega zakona, veljajo ta pravila: 
1.    
s pravnomočnostjo sklepa o potrditvi prisilne
poravnave se vse ločitvene pravice, razen ločitvenih pravic, ki prenehajo po
četrtem odstavku tega člena, preoblikujejo tako, da namesto ločitvenih pravic,
ki obstajajo v korist posameznih imetnikov zavarovanih terjatev, nastanejo
ločitvene pravice za skupno zavarovanje vseh teh zavarovanih terjatev (v
nadaljnjem besedilu: skupna ločitvena pravica) v korist vseh imetnikov
zavarovanih terjatev; 
2.    
odločitev sodišča o vsebini potrjene prisilne
poravnave mora poleg podatkov iz petega odstavka tega člena vsebovati tudi
ugotovitev o preoblikovanju ločitvenih pravic v skupne ločitvene pravice v
skladu s 1. točko tega odstavka; 
3.    
seznam ločitvenih pravic mora vsebovati tudi: 
- 
skupni znesek zaščitenih vrednosti zavarovanj,
ki je enak vsoti zneskov iz prve alineje 2. točke in iz prve alineje 3. točke
desetega odstavka tega člena, in 
- 
skupni znesek zavarovanih terjatev, ki je enak
vsoti zneskov iz druge alineje 2. točke in iz druge alineje 3. točke desetega
odstavka tega člena; 
4.    
seznam ločitvenih pravic mora pri posamezni
ločitveni pravici iz 2. in 3. točke desetega odstavka tega člena vsebovati: 
- 
namesto opisa iz tretje alineje 2. točke ali
tretje alineje 3. točke desetega odstavka tega člena opis, da se ločitvena
pravica preoblikuje v skupno ločitveno pravico, in 
- 
delež njenega imetnika na skupni ločitveni
pravici, izračunan v skladu s 6. točko tega odstavka (v nadaljnjem besedilu:
delež imetnika na skupni ločitveni pravici); 
5.    
med imetniki zavarovanih terjatev glede skupne
ločitvene pravice nastane skupnost (v nadaljnjem besedilu: skupnost imetnikov).
Za skupnost imetnikov se uporabljajo pravila XXVIII. poglavja posebnega dela OZ
o skupnosti, če ni v 6. do 9. točki tega odstavka drugače določeno; 
6.    
delež posameznega imetnika na skupni ločitveni
pravici se izračuna tako, da se zaščitena vrednost zavarovanja pri ločitveni
pravici, imetnik katere je bil pred njenim preoblikovanjem v skupno ločitveno
pravico, deli s skupnim zneskom zaščitenih vrednosti zavarovanj iz prve alineje
3. točke tega odstavka; 
7.    
odločitev skupnosti imetnikov za uveljavitev
skupne ločitvene pravice glede posameznega premoženja, ki je njen predmet, je
sprejeta, če z njo soglašajo imetniki, delež katerih na skupni ločitveni
pravici dosegajo ali presegajo 75 odstotkov. Enako velja za odločitve skupnosti
imetnikov o drugih pravno mogočih načinih razpolaganja s skupno ločitveno
pravico in o drugih skupnih zadevah, ki presegajo redno upravljanje; 
8.    
iz zneska, doseženega z uveljavitvijo skupne
ločitvene pravice, se njeni imetniki poplačajo v skladu z njihovimi deleži na
skupni ločitveni pravici; 
9.    
če preneha zavarovana terjatev posameznega
imetnika zaradi njenega poplačila ali na drug način, preneha tudi delež tega
imetnika na skupni ločitveni pravici. V tem primeru se sorazmerno povečajo
deleži preostalih imetnikov v skupnosti imetnikov; 
10. 
za izbris prejšnjih ločitvenih pravic in vpis
novih skupnih ločitvenih pravice se smiselno uporabljajo trinajsti, štirinajsti
in petnajsti odstavek tega člena.
221.u člen
(potrditev in učinki prisilne poravnave s
prestrukturiranjem z izčlenitvijo)
(1) Pravila, določena v tem členu, se
uporabljajo, če je sprejeta prisilna poravnava, katere predmet je
prestrukturiranje z izčlenitvijo iz 221.o člena tega zakona. 
(2) Sodišče s sklepom o potrditvi prisilne
poravnave, poleg odločitev iz prvega odstavka 210. člena oziroma drugega
odstavka 221.s člena oziroma petega odstavka 221.t člena tega zakona: 
1.    
ugotovi, da je vsebina potrjene prisilne
poravnave tudi izvedba izčlenitve v skladu z izčlenitvenim načrtom, 
2.    
če načrt finančnega prestrukturiranja v skladu
z 2. točko tretjega odstavka 221.o člena tega zakona določa, da se po izvedbi
izčlenitve nad dolžnikom opravi stečajni postopek, sodišče s sklepom, s katerim
odloči o potrditvi prisilne poravnave, hkrati odloči, da se nad dolžnikom začne
stečajni postopek. 
(3) V izreku sklepa o potrditvi prisilne
poravnave sodišče svojo odločitev iz 1. točke drugega odstavka tega člena
oblikuje tako, da navede prilogo načrta finančnega prestrukturiranja iz drugega
odstavka 221.o člena tega zakona. 
(4) Če je prisilna poravnava pravnomočno
potrjena, z dnem, v katerem postane sklep sodišča o potrditvi prisilne
poravnave pravnomočen, velja, da: 
1.    
je ustanovljena nova družba oziroma nove
družbe, določene v izčlenitvenem načrtu, 
2.    
da je na vsako novo družbo prešlo premoženje
skupaj z obveznostmi, določenimi v izčlenitvenem načrtu. 
(5) Za odgovornost nove družbe oziroma
novih družb za obveznosti dolžnika kot prenosne družbe, nastale do vpisa
izčlenitve v sodni register, se ne uporabljata 636. člen ZGD-1 in 433. člen OZ. Nove družbe odgovarjajo samo za obveznosti, določene v
izčlenitvenem načrtu. 
(6) Člane poslovodstva oziroma organov
nadzora nove družbe imenuje upniški odbor. Predsednik upniškega odbora mora
sklicati sejo upniškega odbora, ki naj odloči o teh imenovanjih, v osmih dneh
po objavi poziva upnikom, da glasujejo o sprejetju prisilne poravnave, za dan
ki ni poznejši od zadnjega dne roka za oddajo glasovnic. 
(7) Za vpis izčlenitve v sodni register se
ne uporablja 634. člen ZGD-1. Sodišče mora v 15 dneh po pravnomočnosti sklepa o
potrditvi prisilne poravnave obvestiti registrsko sodišče o izvedeni
izčlenitvi. Obvestilu mora priložiti: 
1.    
odpravek sklepa o potrditvi prisilne poravnave
s potrdilom o pravnomočnosti, 
2.    
prilogo načrta finančnega prestrukturiranja iz
drugega odstavka 221.o člena tega zakona, s potrdilom, da je bila izčlenitev
izvedena v skladu z izčlenitvenim načrtom, ki ga vsebuje ta priloga, in 
3.    
zapisnik seje upniškega odbora iz šestega
odstavka tega člena. 
(8) Če je bilo hkrati z izčlenitvijo
izvedeno povečanje osnovnega kapitala nove družbe iz osmega odstavka 221.o
člena tega zakona, veljajo ta posebna pravila: 
1.    
smiselno se uporablja prvi odstavek 199. člena
tega zakona in sodišče s sklepom iz drugega odstavka tega člena ugotovi tudi
skupno višino osnovnega kapitala nove družbe; 
2.    
obvestilu iz sedmega odstavka tega člena mora
sodišče priložiti tudi čistopis statuta nove družbe, ki ga ob upoštevanju
povečanja osnovnega kapitala izdela notar; 
3.    
za izdajo delnic nove družbe se smiselno
uporabljata šesti in sedmi odstavek 199. člena tega zakona.
Pododdelek 4.8.6: Ponovna prisilna
poravnava po pravnomočni potrditvi prisilne poravnave
221.v člen
(predlog za ponovno prisilno poravnavo)
(1) Ne glede na tretji odstavek 221.h člena
tega zakona, je predlog za prisilno poravnavo dovoljen, tudi če dolžnik še ni
izpolnil vseh obveznosti iz prejšnje pravnomočno potrjene prisilne poravnave (v
nadaljnjem besedilu: ponovna prisilna poravnava): 
1.    
če sta od pravnomočnosti sklepa o potrditvi
prejšnje prisilne poravnave pretekli dve leti in 
2.    
če z začetkom ponovne prisilne poravnave
soglašajo upniki, ki so skupaj imetniki terjatev, za katere učinkuje prejšnja
pravnomočno potrjena prisilna poravnava in katerih vsota dosega 50 odstotkov
vsote vseh priznanih in verjetno izkazanih terjatev v postopku prejšnje
pravnomočno potrjene prisilne poravnave. 
(2) Predlogu za začetek postopka ponovne
prisilne poravnave morajo biti poleg listin, ki morajo biti priložene predlogu
za začetek postopka prisilne poravnave, priložene tudi notarsko overjene izjave
upnikov iz 2. točke prvega odstavka tega člena o soglasju z začetkom postopka
ponovne prisilne poravnave. 
(3) Ne glede na prvi odstavek 221.j člena
tega zakona so začetek postopka ponovne prisilne poravnave upravičeni
predlagati samo upniki, ki so skupno imetniki terjatev, za katere učinkuje
prejšnja pravnomočno potrjena prisilna poravnava in katerih vsota dosega 50
odstotkov vsote vseh priznanih in verjetno izkazanih terjatev v postopku
prejšnje pravnomočno potrjene prisilne poravnave. 
(4) Za upniški predlog za začetek postopka
prisilne poravnave se ne uporablja 2. točka tretjega odstavka 221.j člena tega
zakona. 
(5) Če terjatev upnika iz 2. točke prvega
odstavka oziroma iz tretjega odstavka tega člena v postopku prejšnje
pravnomočno potrjene prisilne poravnave ni bila priznana ali verjetno izkazana,
je treba predlogu za začetek postopka ponovne prisilne poravnave priložiti tudi
poročilo revizorja, s katerim revizor z mnenjem brez pridržka ugotovi skupni
znesek terjatev tega upnika do dolžnika po stanju na dan začetka postopka
prejšnje pravnomočno potrjene prisilne poravnave. 
(6) Če je pravnomočno potrjena ponovna
prisilna poravnava, nov predlog za ponovno prisilno poravnavo ni dovoljen, če
je vložen, preden je dolžnik izpolnil vse obveznosti iz pravnomočno potrjene
ponovne prisilne poravnave.
221.z člen
(posebna pravila za ponovno prisilno
poravnavo)
(1) Za ponovno prisilno poravnavo se
uporabljajo pravila tega zakona o prisilni poravnavi, če ni v pododdelku 4.8.6
tega zakona drugače določeno. 
(2) Ponovna prisilna poravnava učinkuje
samo za terjatve, za katere je učinkovala prejšnja pravnomočno potrjena
prisilna poravnava. 
(3) V postopku ponovne prisilne poravnave
se izvede ponovna prijava in preizkus terjatev po stanju ob začetku postopka
ponovne prisilne poravnave. Terjatve, ki so bile prijavljene v postopku
prejšnje pravnomočno potrjene prisilne poravnave, veljajo za prijavljene v
postopku ponovne prisilne poravnave. 
(4) Če je predmet ponovne prisilne
poravnave prestrukturiranje z izčlenitvijo iz 221.o člena, veljajo ta posebna
pravila: 
1.    
izčlenitveni načrt mora določati, da nova
družba poleg obveznosti glede terjatev iz 2. in 3. točke petega odstavka 221.o
člena tega zakona prevzame tudi vse obveznosti glede terjatev, ki so nastale po
začetku postopka prejšnje pravnomočno potrjene prisilne poravnave; 
2.    
v primeru iz osmega odstavka 221.o člena tega
zakona so predmet stvarnih vložkov pri povečanju osnovnega kapitala nove družbe
lahko tudi navadne terjatve iz 1. točke tega odstavka in se za določitev
emisijske cene za stvarni vložek, katerega predmet je zavarovana terjatev,
smiselno uporablja tretji odstavek 199.b člena tega zakona.
5. poglavje: STEČAJNI POSTOPKI
Oddelek 5.1: Temeljna pravila o
stečajnih postopkih
222. člen
(uporaba 5. poglavja)
(1) Oddelki 5.1 do 5.10 tega zakona se
uporabljajo za stečajni postopek nad pravno osebo.
(2) Oddelek 5.11 tega zakona se uporablja
za postopek osebnega stečaja.
(3) Oddelek 5.12 tega zakona se uporablja
za postopek stečaja zapuščine.
223. člen
(stečajni dolžnik)
(1) Stečajni dolžnik je insolventni
dolžnik, nad katerim se vodi stečajni postopek.
(2) Stečajni postopek je dovoljeno voditi
nad vsako pravno osebo, če ni v zakonu za posamezno pravnoorganizacijsko obliko
ali vrsto pravne osebe ali za posamezno pravno osebo drugače določeno.
(3) Nad invalidskim podjetjem je stečajni
postopek dovoljeno začeti samo, če da Vlada Republike Slovenije predhodno
soglasje.
224. člen
(stečajna masa)
(1) Stečajna masa je premoženje stečajnega
dolžnika, ki se v stečajnem postopku unovči za kritje stroškov postopka in
plačilo terjatev upnikov.
(2) V stečajno maso spadajo:
1.    
premoženje stečajnega dolžnika ob začetku tega
postopka,
2.    
vse premoženje, doseženo z:
- 
unovčenjem stečajne mase,
- 
upravljanjem stečajne mase in
- 
izpodbijanjem pravnih dejanj stečajnega
dolžnika, ter
3.    
premoženje, doseženo z nadaljevanjem
poslovanja, če stečajni dolžnik v skladu s tem zakonom nadaljuje poslovanje po
začetku stečajnega postopka.
225. člen
(splošna in posebna stečajna masa)
(1) V splošno stečajno maso spada vse premoženje stečajnega dolžnika razen premoženja, ki
spada v posebne stečajne mase.
(2) Posebna stečajna masa je premoženje, ki
je predmet ločitvene pravice, ali denarno dobroimetje, doseženo z unovčenjem
tega premoženja.
(3) V zvezi z vsakim posameznim
premoženjem, ki je predmet ločitvene pravice, je treba oblikovati posebno
stečajno maso, ter to premoženje voditi in upravljati ločeno od:
1.    
premoženja, ki spada v splošno stečajno maso,
in
2.    
premoženja, ki
spada v druge posebne stečajne mase.
226. člen
(razdelitvena masa)
(1) Razdelitvena masa je unovčeni del
stečajne mase, namenjen za plačilo terjatev upnikov.
(2) Splošna razdelitvena masa je denarno
dobroimetje, nastalo z unovčenjem splošne stečajne mase, zmanjšano za stroške
stečajnega postopka, razen stroškov iz tretjega odstavka tega člena.
(3) Posebna razdelitvena masa je denarno
dobroimetje, nastalo z unovčenjem posebne stečajne mase, zmanjšano za stroške v
zvezi s tem unovčenjem.
(4) Stroški v zvezi z unovčenjem posebne
stečajne mase so:
1.    
stroški ocene vrednosti premoženja, ki spada v
posebno stečajno maso,
2.    
davek na promet
nepremičnin ali drug davek ali obvezna dajatev, ki jo je treba plačati pri
prodaji,
3.    
sorazmerni del
nadomestila upravitelju iz 3. točke četrtega odstavka 103. člena tega zakona,
ki se določi v sorazmerju z višino zneska, ki je predmet razdelitve posebne
stečajne mase,
4.    
če je predmet
posebne stečajne mase onesnažena premičnina ali nepremičnina: stroški
predpisanega ravnanja z odpadki, ki bremenijo stečajnega dolžnika po predpisih
o varstvu okolja,
5.    
sorazmerni del:
- 
nadomestila upravitelju za izdelavo
otvoritvenega poročila,
- 
drugih stroškov v zvezi z izdelavo
računovodskih izkazov iz 291. člena tega zakona in
- 
če je splošna stečajna neznatne vrednosti: tudi
stroškov arhiviranja in drugih stroškov v zvezi s končanjem stečajnega
postopka,
6.     stroški izvedbe prodaje premoženja, ki
spada v posebno stečajno maso, in stroški, nastali z upravljanjem tega
premoženja od začetka stečaja do njegove prodaje (elektrika, stavbno zemljišče,
komunalni prispevki, voda, parkirnina in podobno), zmanjšani za morebitne
prejete najemnine v zvezi s predmetnim premoženjem.
(5) Sorazmerni del stroškov iz 5. točke
četrtega odstavka tega člena je enak deležu ocenjene vrednosti premoženja, ki
je predmet posebne stečajne mase, v ocenjeni vrednosti splošne in vseh posebnih
stečajnih mas.
227. člen
(načelo koncentracije)
(1) Upnik lahko svoj zahtevek za izpolnitev
obveznosti, ki je nastala do začetka stečajnega postopka, v razmerju do
stečajnega dolžnika uveljavlja samo v stečajnem postopku proti temu dolžniku in
v skladu s pravili tega postopka, če v zakonu za posamezen primer ni drugače
določeno.
(2) Upnik, ki zamudi rok za izvedbo dejanj,
ki jih mora v skladu s tem zakonom opraviti v zvezi z uveljavitvijo svojega
zahtevka iz prvega odstavka tega člena, izgubi pravico od stečajnega dolžnika
zahtevati izpolnitev te obveznosti in pravico do plačila iz razdelitvene mase.
228. člen
(načelo omejevanja tveganj)
Pri upravljanju stečajne mase in
opravljanju drugih poslov, ki jih sme po tem zakonu opravljati stečajni
dolžnik, ni dovoljeno prevzemati vseh poslovnih tveganj, značilnih za
poslovanje delujočega podjema, temveč samo tista, ki so nujna za uresničitev
interesa upnikov za plačilo terjatev, ki jih uveljavljajo v stečajnem postopku.
229. člen
(vpisi v register v zvezi s stečajnim
postopkom)
(1) V register se vpišeta:
1.    
začetek stečajnega postopka,
2.    
sklep o njegovem
končanju.
(2) Hkrati z vpisom začetka stečajnega
postopka se v register:
1.    
pri firmi dolžnika vpiše dodatek »v stečaju«,
2.    
pri osebah, pooblaščenih za zastopanje,
vpišejo:
- 
prenehanje pooblastil za zastopanje dolžnikovih
zastopnikov iz prvega odstavka 245. člena tega zakona,
- 
identifikacijski podatki o upravitelju iz
tretjega odstavka 110. člena tega zakona kot novem zastopniku,
- 
če upravitelj opravlja pristojnosti in naloge
upravitelja prek pravnoorganizacijske oblike podjetnika, zasebnika ali
gospodarske družbe, tudi ta okoliščina in podatki iz 5. točke tretjega odstavka
110. člena tega zakona.
Oddelek 5.2: Odločanje o začetku
stečajnega postopka
230. člen
(splošno pravilo)
(1) O začetku stečajnega postopka odloči
sodišče na predlog upravičenega predlagatelja za začetek postopka.
(2) Po uradni dolžnosti odloči sodišče o
začetku stečajnega postopka samo, če za posamezen primer tako določa zakon.
231. člen
(upravičeni predlagatelj)
Predlog za začetek stečajnega postopka je
upravičen vložiti:
1.    
dolžnik,
2.    
osebno odgovorni družbenik dolžnika,
3.    
upnik, ki verjetno izkaže:
- 
svojo terjatev do dolžnika, proti kateremu
predlaga začetek postopka, in
- 
okoliščino, da dolžnik zamuja s plačilom te
terjatve več kot dva meseca,
4.    
Javni jamstveni,
preživninski in invalidski sklad Republike Slovenije,
ki verjetno izkaže:
- 
terjatve delavcev do dolžnika, proti kateremu
predlaga začetek postopka, in
- 
okoliščino, da dolžnik zamuja s plačilom teh
terjatev za več kot dva meseca.
232. člen
(predlog za začetek stečajnega postopka)
(1) Predlog za začetek stečajnega postopka
mora vsebovati:
1.    
identifikacijske podatke o dolžniku,
2.    
opis dejstev in okoliščin, iz katerih izhaja,
da je dolžnik postal insolventen, in dokaze o teh dejstvih,
3.    
zahtevek, da sodišče nad dolžnikom začne
stečajni postopek.
(2) Predlogu za začetek stečajnega postopka
je treba priložiti:
1.    
morebitne listinske dokaze o tem, da je dolžnik
postal insolventen, in
2.    
dokaz o plačilu predujma za kritje začetnih
stroškov stečajnega postopka, razen če je predlagatelj po tem zakonu
založitve predujma oproščen.
(3) Za predlog za začetek stečajnega
postopka, ki ga vloži dolžnik (v nadaljnjem besedilu: dolžnikov predlog za
začetek stečajnega postopka), se ne uporabljata 2. točka prvega odstavka in 1.
točka drugega odstavka tega člena.
(4) Predlog za začetek stečajnega postopka,
ki ga vloži upnik (v nadaljnjem besedilu: upnikov predlog za začetek stečajnega
postopka), mora vsebovati tudi opis dejstev in okoliščin, iz katerih verjetno
izhaja, da ima terjatev do dolžnika in da dolžnik zamuja s plačilom te terjatve
več kot dva meseca.
(5) Upnik mora predlogu za začetek
stečajnega postopka priložiti morebitne listinske dokaze o svoji terjatvi in
zamudi z njenim plačilom.
(6) Predlog za začetek stečajnega postopka
se lahko umakne do izdaje sklepa o začetku stečajnega postopka.
233. člen
(predujem za kritje začetnih stroškov
stečajnega postopka in dopolnitev nepopolnega predloga)
(1) Predlagatelj mora ob vložitvi predloga
za začetek stečajnega postopka založiti predujem za kritje začetnih stroškov
stečajnega postopka v znesku, ki je enak:
1.    
znesku pavšalnega nadomestila za objave iz
petega odstavka 122. člena tega zakona,
2.    
znesku najnižjega nadomestila upravitelja iz 1.
točke četrtega odstavka 103. člena tega zakona in
3.    
pavšalnemu znesku za kritje drugih stroškov
stečajnega postopka, ki se konča brez razdelitve upnikom, določenem s predpisom
iz 3. točke prvega odstavka 114. člena tega zakona.
(2) Če začetek stečajnega postopka predlaga
upnik in vrednost unovčene stečajne mase presega znesek stroškov iz prvega
odstavka tega člena, ima upnik pravico do vrnitve založenega zneska predujma po
pravilih o plačilu stroškov stečajnega postopka.
(3) Če predlagatelj ob vložitvi
predloga za začetek stečajnega postopka ne založi predujma iz prvega odstavka
tega člena ali če ni v skladu s prvim odstavkom 232. člena tega zakona, mu
sodišče s sklepom (v nadaljnjem besedilu: sklep o dopolnitvi) naloži, da v 15
dneh po prejemu sklepa o dopolnitvi založi predujem ali ustrezno odpravi
pomanjkljivosti predloga.
(4) Sklep o dopolnitvi mora sodišče
izdati v osmih dneh po vložitvi predloga za začetek stečajnega postopka.
(5) Če predlagatelj v roku iz tretjega
odstavka tega člena ne dopolni predloga, mora sodišče v osmih dneh po poteku
tega roka zavreči predlog za začetek stečajnega postopka.
(6) Založitve predujma iz prvega odstavka
tega člena je oproščen: 
1.    
dolžnik in 
2.    
delavec, ki vloži predlog za začetek stečajnega
postopka iz razloga po četrtem odstavku 14. člena tega zakona.
(7) V
primeru iz šestega odstavka tega člena sodišče, ki vodi
stečajni postopek s sklepom o začetku stečajnega postopka odloči, da se iz
proračuna sodišča opravijo naslednja plačila:
1.    
znesek v višini pavšalnega nadomestila za
objave nakaže agenciji v skladu s petim odstavkom 122. člena tega zakona in
2.    
znesek v višini vsote zneskov iz 2. in 3. točke
prvega odstavka tega člena nakaže v dobro denarnega računa stečajnega dolžnika.
(8) Če
vrednost unovčene stečajne mase presega znesek plačil iz sedmega odstavka tega člena, sodišče, ki vodi stečajni postopek odloči, da
se ta plačila vrnejo v dobro proračuna sodišča po pravilih o plačilu stroškov
stečajnega postopka in v skladu zakonom, ki ureja javne finance.
234. člen
(postopek z dolžnikovim predlogom za
začetek stečajnega postopka)
(1) Če začetek stečajnega postopka predlaga
dolžnik, velja, če se ne dokaže drugače, da je dolžnik insolventen.
(2) Prvi odstavek tega člena se smiselno
uporablja tudi za predlog za začetek stečajnega postopka, ki ga vloži osebno
odgovorni družbenik dolžnika.
(3) Domnevo insolventnosti iz prvega
odstavka tega člena lahko izpodbija samo družbenik dolžnika ali dolžnik, če je
predlog za začetek stečajnega postopka vložil njegov osebno odgovorni
družbenik.
(4) Družbenik dolžnika ali dolžnik, če je
predlog za začetek stečajnega postopka vložil njegov osebno odgovorni družbenik,
lahko izpodbija domnevo insolventnosti iz prvega odstavka tega člena s pritožbo
proti sklepu o začetku stečajnega postopka, ki ji mora priložiti dokaze o tem,
da dolžnik ni insolventen.
235. člen
(postopek z upnikovim predlogom za začetek
stečajnega postopka)
(1) Sodišče mora dolžniku v treh delovnih
dneh po prejemu vročiti upnikov predlog za začetek stečajnega postopka in ga
opozoriti na pravne posledice iz tretjega odstavka tega člena.
(2) Dolžnik lahko v 15 dneh po prejemu
upnikovega predloga za začetek stečajnega postopka ugovarja, da ni insolventen
ali da upnikova terjatev ne obstaja.
(3) Če dolžnik izjavi, da z upnikovim
predlogom za začetek postopka soglaša, ali če v 15 dneh po prejemu ne vloži
niti ugovora iz drugega odstavka tega člena niti zahteve iz prvega odstavka
236. člena tega zakona, velja, če se ne dokaže drugače, da je dolžnik
insolventen.
(4) Za izpodbijanje domneve o
insolventnosti iz tretjega odstavka tega člena se smiselno uporabljata tretji
in četrti odstavek 234. člena tega zakona.
236. člen
(zahteva za odložitev odločanja o
upnikovem predlogu za začetek stečajnega postopka)
(1) Dolžnik lahko v roku iz drugega
odstavka 235. člena tega zakona zahteva, da sodišče odloži odločanje o
upnikovem predlogu za začetek stečajnega postopka, ker bo z izvedbo finančnega
prestrukturiranja odpravil svojo insolventnost (v nadaljnjem besedilu: zahteva
za odložitev odločanja o upnikovem predlogu za začetek stečajnega postopka).
(2) Dolžnik mora zahtevi za odložitev
odločanja o upnikovem predlogu za začetek stečajnega postopka priložiti:
1.    
izjavo poslovodstva, da
- 
dolžnik ne zamuja niti s plačilom plač delavcem
do višine minimalne plače niti s plačilom davkov in prispevkov, ki jih mora
izplačevalec obračunati ali plačati hkrati s plačilom plač delavcem, razen če
je bilo plačilo teh davkov in prispevkov odloženo v skladu z zakonom, ki ureja
davčni postopek in
- 
bo dolžnik v dvomesečnem obdobju odložitve
odločanja o upnikovem predlogu za začetek stečajnega postopka sposoben
pravočasno plačevati plače delavcem do višine minimalne plače ter davke in
prispevke, ki jih mora izplačevalec obračunati ali plačati hkrati s plačilom
plač delavcem, razen če je plačilo teh davkov in prispevkov odloženo v skladu z
zakonom, ki ureja davčni postopek;
2.    
poročilo pooblaščenega revizorja o pregledu
izjave iz 1. točke tega odstavka, v katerem je revizor dal mnenje brez pridržkov;
3.    
poročilo o ukrepih finančnega
prestrukturiranja, ki vsebuje pritrdilno mnenje poslovodstva iz 4. točke
tretjega odstavka 35. člena tega zakona in
4.    
v primeru iz prvega odstavka 36. člena tega
zakona dokaz o objavi sklica skupščine v skladu s tretjim odstavkom 36. člena
tega zakona.
(3) Če zahtevi za odložitev odločanja o
upnikovem predlogu za začetek stečajnega postopka niso priložene listine iz
drugega odstavka tega člena, mora sodišče v treh delovnih dneh po prejemu
zahteve dolžniku s sklepom naložiti, da v treh delovnih dneh po prejemu sklepa
o dopolnitvi zahteve predloži te listine.
(4) Roka iz tretjega odstavka tega člena ni
dovoljeno podaljšati.
(5) Če dolžnik v roku iz tretjega odstavka
tega člena ne ravna po sklepu o dopolnitvi zahteve, velja, in nasprotni dokaz
ni dovoljen, da je dolžnik insolventen.
237. člen
(odložitev odločanja o upnikovem predlogu za
začetek stečajnega postopka)
(1) Sodišče s sklepom odloži odločanje o
upnikovem predlogu za začetek stečajnega postopka (v nadaljnjem besedilu: sklep
o odložitvi odločanja o upnikovem predlogu za začetek stečajnega
postopka) za dva meseca, če:
1.    
je bila zahteva za odložitev odločanja o
upnikovem predlogu za začetek stečajnega postopka vložena v roku iz prvega
odstavka 236. člena tega zakona in
2.    
so ji priložene listine iz drugega odstavka
236. člena tega zakona, iz katerih izhaja:
- 
da dolžnik ne zamuja s plačili obveznosti iz 1.
točke prvega odstavka 236. člena tega zakona in jih bo sposoben pravočasno
plačevati tudi v dvomesečnem obdobju odložitve odločanja o upnikovem predlogu
za začetek stečajnega postopka,
- 
da je dal o tem pooblaščeni revizor v poročilu
iz 2. točke prvega odstavka 236. člena tega zakona mnenje brez pridržkov,
- 
da je poslovodstvo dolžnika sprejelo poročilo o
ukrepih finančnega prestrukturiranja, ki vsebuje pritrdilno mnenje poslovodstva
iz 3. točke drugega odstavka in 4. točke tretjega odstavka 35. člena tega
zakona, in
- 
v primeru iz prvega odstavka 36. člena tega
zakona: da je poslovodstvo dolžnika objavilo sklic skupščine v skladu s tretjim
odstavkom 36. člena tega zakona.
(2) Dvomesečno obdobje odložitve iz prvega
odstavka tega člena začne teči naslednji dan po poteku roka za vložitev zahteve
za odložitev odločanja o upnikovem predlogu za začetek stečajnega postopka iz
prvega odstavka 236. člena tega zakona.
(3) V izreku sklepa o odložitvi odločanja o
upnikovem predlogu za začetek stečajnega postopka mora biti naveden zadnji dan
dvomesečnega obdobja odložitve iz prvega odstavka tega člena.
(4) Sodišče mora sklep o odložitvi
odločanja o upnikovem predlogu za začetek stečajnega postopka izdati v treh
delovnih dneh.
(5) Rok iz četrtega odstavka tega člena
teče:
1.    
če je sodišče izdalo sklep o dopolnitvi zahteve
iz tretjega odstavka 236. člena tega zakona: od prejema dopolnitve zahteve,
2.    
v drugih primerih: od prejema zahteve za
odložitev odločanja o upnikovem predlogu za začetek stečajnega postopka. 
(6) Odložitev odločanja o upnikovem
predlogu za začetek stečajnega postopka ni ovira za izdajo začasne odredbe po
240. členu tega zakona.
237.a člen
(poslovanje dolžnika v obdobju odložitve
odločanja o upnikovem predlogu za začetek stečajnega postopka)
(1) Pravila, določena v tem členu, se
uporabljajo, če sodišče odloži odločanje o upnikovem predlogu za začetek
stečajnega postopka po prvem odstavku 237. člena tega zakona.
(2) Sodišče s sklepom o odložitvi
odločanja o upnikovem predlogu za začetek stečajnega postopka imenuje
upravitelja.
(3) Upravitelj mora nadzorovati
poslovanje dolžnika v obsegu, potrebnem za preverjanje razlogov za preklic
odložitve odločanja o upnikovem predlogu za začetek stečajnega postopka iz
petega odstavka tega člena.
(4) Dolžnik mora upravitelju dati vse
informacije, potrebne za nadzor po tretjem odstavku tega člena, in mu omogočiti
pregled njegovih poslovnih knjig in dokumentacije.
(5) Sodišče na predlogu upravitelja
ali upnika, ki je predlagal začetek stečajnega postopka, prekliče odložitev
odločanja o upnikovem predlogu za začetek stečajnega postopka (v nadaljnjem
besedilu: preklic odložitve) in začne stečajni postopek, če dolžnik:
1.    
krši prepovedi iz prvega ali tretjega odstavka
34. člena tega zakona,
2.    
zamudi s plačilom plač delavcem do višine
minimalne plače ali s plačilom davkov in prispevkov, ki jih mora izplačevalec
obračunati ali plačati hkrati s plačilom plač delavcem, razen če je bilo
plačilo teh davkov in prispevkov odloženo v skladu z zakonom, ki ureja davčni
postopek, ali
3.    
upravitelju ne omogoči izvajanja nadzora v
skladu s četrtim odstavkom tega člena.
(6) Upravitelj mora naslednji delovni
dan po dnevu, ko ugotovi, da obstaja razlog iz petega
odstavka tega člena, vložiti predlog za preklic odložitve.
(7) Sodišče mora predlog za preklic
odložitve vročiti dolžniku naslednji delovni dan po njegovem prejemu.
(8) Dolžnik lahko v treh delovnih dneh
po prejemu predloga za preklic odložitve ugovarja, da razlog iz petega odstavka
tega člena ne obstaja. Ugovoru mora predlagati dokaze o tem in mu priložiti
listinske dokaze, na katere se sklicuje.
(9) Če dolžnik v roku iz osmega
odstavka tega člena ne vloži ugovora ali v ugovoru ne predlaga dokazov o tem,
da razlog za preklic ne obstaja, ali mu ne priloži listinskih dokazov, na
katere se sklicuje, velja in nasprotni dokaz ni dovoljen, da ta razlog obstaja,
in mora sodišče naslednji delovni dan po poteku tega roka preklicati odložitev
in začeti stečajni postopek.
(10) Če dolžnik v roku iz osmega
odstavka tega člena vloži ugovor, v katerem predlaga dokaze o tem, da razlog za
preklic ne obstaja, in mu priloži listinske dokaze, na katere se sklicuje, mora
sodišče naslednji delovni dan razpisati narok za obravnavo ugovora za dan, ki
ne sme biti poznejši od osmih dni po prejemu ugovora.
(11) Za narok iz desetega odstavka
tega člena se smiselno uporabljajo tretji do peti odstavek 239. člena tega
zakona.
(12) Sodišče mora izdati sklep, s
katerim odloči o ugovoru, v treh delovnih dneh po koncu naroka iz desetega
odstavka tega člena.
(13) Če sodišče nad dolžnikom začne
postopek prisilne poravnave ali stečajni postopek, upravitelj, ki je bil
imenovan po drugem odstavku tega člena, nadaljuje z delom kot upravitelj v
postopku prisilne poravnave ali stečajnem postopku.
(14) Za nagrado upravitelja za nadzor
po drugem odstavku tega člena se smiselno uporabljajo pravila o nadomestilu iz
4. točke drugega odstavka 103. člena tega zakona.
(15) Če sodišče v primeru iz četrtega
odstavka 238. člena tega zakona zavrne upnikov predlog za začetek stečajnega
postopka:
1.    
sodišče razreši upravitelja, ki je bil imenovan
po drugem odstavku tega člena,
2.    
se nagrada upravitelja in stroški, do povrnitve
katerih je upravičen, plačajo v breme predujma, ki ga je založil upnik v zvezi
s predlogom za začetek stečajnega postopka, in
3.    
sodišče s sklepom o zavrnitvi upnikovega
predloga naloži dolžniku, da upniku plača znesek v višini predujma, ki je bil
porabljen po 1. točki tega odstavka.
238. člen
(opravičitev zahteve za odložitev
odločanja o upnikovem predlogu za začetek stečajnega postopka)
(1) Dolžnik mora do poteka dvomesečnega
obdobja odložitve iz prvega odstavka 237. člena tega zakona opravičiti
odložitev odločanja o upnikovem predlogu za začetek stečajnega postopka tako,
da:
1.    
bodisi vloži predlog za prisilno poravnavo
2.    
bodisi predloži dokaze, da je:
- 
uspešno izvedel povečanje osnovnega kapitala z
novimi denarnimi vložki in
- 
ni več insolventen.
(2) Če dolžnik do poteka dvomesečnega
obdobja odložitve iz prvega odstavka 237. člena tega zakona ne ravna po prvem
odstavku tega člena, velja, in nasprotni dokaz ni dovoljen, da je dolžnik
insolventen.
(3) Če dolžnik do poteka dvomesečnega
obdobja odložitve iz prvega odstavka 237. člena tega zakona vloži predlog za
prisilno poravnavo, sodišče ravna po 152. členu tega zakona.
(4) Če dolžnik do poteka dvomesečnega
obdobja odložitve iz prvega odstavka 237. člena tega zakona predloži dokaze iz
2. točke prvega odstavka tega člena, mora sodišče v treh delovnih dneh po
prejemu teh dokazov razpisati narok za začetek stečajnega postopka na dan, ki
ne sme biti poznejši od 15 dni po prejemu teh dokazov.
239. člen
(odločanje o začetku stečajnega postopka)
(1) Sodišče izda sklep o začetku stečajnega
postopka zunaj naroka in ne da bi izvajalo dokaze o tem, ali je dolžnik
insolventen in ali je bil upnik procesno legitimiran vložiti predlog:
1.    
če začetek stečajnega postopka predlaga dolžnik
in
2.    
v primeru iz enajstega odstavka 40. člena,
petega odstavka 152. člena, tretjega odstavka 235. člena, petega odstavka 236.
člena ali drugega odstavka 238. člena tega zakona.
(2) Če dolžnik v 15 dneh po prejemu
upnikovega predloga za začetek stečajnega postopka vloži ugovor iz drugega
odstavka 235. člena tega zakona, mora sodišče v treh delovnih dneh po prejemu
ugovora razpisati narok za začetek stečajnega postopka na dan, ki ne sme biti
poznejši od enega meseca po prejemu ugovora.
(3) Če se upnik ne udeleži naroka za
začetek stečajnega postopka, velja, da je umaknil predlog za začetek stečajnega
postopka.
(4) Če se dolžnik ne udeleži naroka za
začetek stečajnega postopka, sodišče opravi narok v njegovi odsotnosti.
(5) Na naroku za začetek stečajnega
postopka sodišče izvede dokaze o upnikovi procesni legitimaciji za vložitev
predloga in o tem, ali je dolžnik insolventen, in odloči o upnikovem predlogu
za začetek stečajnega postopka na podlagi izida dokaznega postopka.
(6) Dolžnik, člani njegovih organov vodenja
in nadzora, njegovi družbeniki in osebe, ki so zaposlene pri dolžniku, morajo
sodišču dati vse podatke in pojasnila ter mu izročiti listine, ki se nanašajo
na dolžnika in so pomembne za presojo okoliščin iz tretjega odstavka tega člena.
(7) Za dolžnost iz šestega odstavka tega
člena se smiselno uporabljajo pravila zakona, ki ureja pravdni postopek, o
dolžnostih priče in pravnih posledicah kršitve te dolžnosti.
240. člen
(začasna odredba proti stečajnemu
dolžniku)
(1) Sodišče, ki vodi predhodni stečajni
postopek, lahko po uvedbi stečajnega postopka na predlog upnika, ki verjetno
izkaže svojo terjatev do dolžnika, izda začasno odredbo za zavarovanje denarnih
terjatev vseh upnikov do dolžnika.
(2) Za začasno odredbo iz prvega odstavka
tega člena se uporabljata 270. in 271. člen ZIZ, če ni v tem členu drugače
določeno.
(3) Sodišče sme za zavarovanje denarnih
terjatev iz prvega odstavka tega člena izdati vsako začasno odredbo, s katero
je mogoče doseči namen zavarovanja, zlasti pa:
1.    
omejiti upravičenja dolžnika ali njegovega
poslovodstva ali prokuristov za sklepanje pogodb ali opravljanje drugih pravnih
poslov,
2.    
odrediti izvajalcu plačilnega prometa, ki vodi
dolžnikov denarni račun, da sme dolžnikove naloge za plačilo v breme tega
računa izvršiti samo na podlagi soglasja sodišča,
3.    
prepovedati dolžniku, da odtuji ali obremeni
svoje nepremičnine ali stvarne pravice, ki so v njegovo korist vknjižene na
nepremičnini, in odrediti zaznambo te prepovedi v zemljiški knjigi,
4.    
določiti, da je soglasje sodišča predpostavka
za veljavnost pravnih poslov dolžnika, ki so pravni temelj za razpolaganje s
premoženjem dolžnika.
(4) Začasna odredba iz 1. in 4. točke
tretjega odstavka tega člena se vpiše v register.
241. člen
(rok za odločitev o začetku stečajnega postopka)
(1) Sodišče mora izdati sklep, s katerim
odloči o začetku stečajnega postopka, v treh delovnih dneh.
(2) Rok iz prvega odstavka tega člena teče:
1.    
če začetek stečajnega postopka predlaga dolžnik
ali osebno odgovorni družbenik: od vložitve predloga za začetek stečajnega
postopka,
2.    
v primeru iz tretjega odstavka 235. člena tega
zakona: od poteka roka za ugovor iz drugega odstavka 235. člena tega zakona,
3.    
v primeru iz petega odstavka 236. člena tega
zakona: od poteka roka za dopolnitev zahteve iz tretjega odstavka 236. člena
tega zakona,
4.    
v primeru iz drugega odstavka 238. člena tega
zakona: od poteka dvomesečnega obdobja odložitve iz prvega odstavka 237. člena
tega zakona,
5.    
v primeru iz četrtega odstavka 238. člena ali
drugega odstavka 239. člena tega zakona: od konca naroka.
242. člen
(sklep o začetku stečajnega postopka)
(1) Izrek sklepa, s katerim sodišče odloči,
da se začne stečajni postopek (v nadaljnjem besedilu: sklep o začetku
stečajnega postopka), mora vsebovati:
1.    
identifikacijske podatke o stečajnem dolžniku
in
2.    
odločitev sodišča o začetku postopka.
(2) Če je sodišče izdalo sklep o začetku
stečajnega postopka na upnikov predlog, lahko pritožbo proti temu sklepu vloži
tudi družbenik stečajnega dolžnika.
(3) Sodišče mora sklep o začetku stečajnega
postopka objaviti v istem dnevu, v katerem ga je izdalo.
243. člen
(oklic o začetku stečajnega postopka)
(1) Sodišče o začetku stečajnega postopka
obvesti upnike z oklicem (v nadaljnjem besedilu: oklic o začetku stečajnega
postopka).
(2) Oklic o začetku stečajnega postopka
mora vsebovati:
1.    
podatke o sodišču, ki vodi postopek, in
opravilni številki zadeve, pod katero se postopek vodi,
2.    
podatke iz prvega odstavka 242. člena tega
zakona,
3.    
identifikacijske podatke o upravitelju,
4.    
poziv upnikom, naj v treh mesecih po objavi
oklica prijavijo svoje terjatve ter ločitvene in izločitvene pravice v
stečajnem postopku z vlogo v dveh izvodih, in pouk o pravnih posledicah zamude
roka za prijavo,
5.    
dan objave oklica.
(3) Sodišče mora oklic o začetku stečajnega
postopka objaviti hkrati z objavo sklepa o začetku stečajnega postopka.
Oddelek 5.3: Pravne posledice začetka
stečajnega postopka
Pododdelek 5.3.1: Splošna pravila o
pravnih posledicah začetka stečajnega postopka
244. člen
(nastanek pravnih posledic začetka
stečajnega postopka)
(1) Pravne posledice začetka stečajnega
postopka nastanejo z začetkom dneva, ko je bil objavljen oklic o začetku
stečajnega postopka.
(2) Če je sklep o začetku stečajnega
postopka na podlagi pritožbe razveljavljen, v ponovnem postopku pa je sodišče
znova izdalo sklep o začetku stečajnega postopka, velja, da so nastale pravne
posledice začetka stečajnega postopka z dnem, ko je bil objavljen oklic o
začetku stečajnega postopka na podlagi prvega sklepa o začetku stečajnega
postopka.
245. člen
(prenos pooblastil na upravitelja)
(1) Z začetkom stečajnega postopka
prenehajo pooblastila dolžnikovih zastopnikov, prokuristov in drugih
pooblaščencev za zastopanje dolžnika in pooblastila poslovodstva dolžnika za
vodenje njegovih poslov.
(2) Z začetkom stečajnega postopka
upravitelj pridobi pooblastila za zastopanje stečajnega dolžnika in vodenje
njegovih poslov iz drugega odstavka 97. člena tega zakona.
(3) Upravitelj mora najpozneje naslednji
delovni dan po začetku stečajnega postopka izvajalce plačilnega prometa, ki vodijo
dolžnikove transakcijske račune, obvestiti o začetku stečajnega postopka.
246. člen
(prenehanje veljavnosti dolžnikovih
nalogov in druga plačila v breme dolžnikovega transakcijskega računa)
(1) Z začetkom stečajnega postopka nehajo
veljati nalogi za izvedbo pravnega posla ali drugega pravnega dejanja za račun
dolžnika, ki jih je dolžnik izdal pred začetkom stečajnega postopka, če ni v
drugem ali tretjem odstavku tega člena ali drugem zakonu za posamezno vrsto
naloga drugače določeno.
(2) Začetek stečajnega postopka ne vpliva
na veljavnost dolžnikovega naloga, ki ga je prejemnik naloga izvršil v osmih
dneh po objavi oklica o začetku stečajnega postopka, če ob izvršitvi naloga ni
vedel za začetek stečajnega postopka, če ni v zakonu za posamezno vrsto naloga
drugače določeno.
(3) Začetek stečajnega postopka ne vpliva
na veljavnost dolžnikovega naloga za plačilo v breme njegovega transakcijskega
računa, če je izvajalec plačilnega prometa, ki vodi ta transakcijski račun,
obvestilo upravitelja o začetku stečajnega postopka prejel, ko naloga po pravilih,
določenih z zakonom, ki ureja plačilne storitve ni več mogoče preklicati.
(4) Po začetku stečajnega postopka ponudnik
plačilnih storitev ne sme izvršiti nobenega plačila v breme denarnega
dobroimetja insolventnega dolžnika na podlagi sklepa o izvršbi ali sklepa o
prisilni izterjavi, razen plačila do višine denarnega dobroimetja po stanju ob
začetku stečajnega postopka v skladu s 3. točko četrtega odstavka 132. člena
tega zakona, tudi če do takrat, ko so izpolnjeni pogoji za izvršitev tega
plačila, določeni v ZIZ ali zakonu, ki ureja davčni postopek, še ni prejel
sklepa izvršilnega sodišča ali davčnega organa o ustavitvi postopka izvršbe po
šestem odstavku 132. člena tega zakona.
(5) Prepoved iz četrtega odstavka tega
člena ne velja za plačila, katerih izvršitve takrat, ko je izvajalec plačilnega
prometa prejel obvestilo upravitelja o začetku stečajnega postopka, po pravilih,
določenih z zakonom, ki ureja plačilne storitve ni več mogoče preklicati.
247. člen
(prenehanje veljavnosti dolžnikovih
ponudb)
Z začetkom stečajnega postopka nehajo
veljati ponudbe, ki jih je dal stečajni dolžnik pred začetkom stečajnega
postopka, razen če je naslovnik sprejel ponudbo do začetka stečajnega postopka.
248. člen
(odpoved najemnih in zakupnih pogodb)
(1) Z začetkom stečajnega postopka pridobi
stečajni dolžnik pravico odpovedati najemne in zakupne pogodbe (v nadaljnjem
besedilu: odpovedna pravica), ki jih je sklenil pred začetkom stečajnega
postopka, z enomesečnim odpovednim rokom, ne glede na splošna pravila, določena
z zakonom ali pogodbo, o pravici odpovedati najemno ali zakupno pogodbo, ki bi
se uporabljala, če nad stečajnim dolžnikom kot najemnikom ali najemodajalcem ne
bi bil začet stečajni postopek.
(2) Če stečajni dolžnik uresniči odpovedno
pravico, začne odpovedni rok teči zadnji dan meseca, v katerem je druga
pogodbena stranka prejela izjavo stečajnega dolžnika o odpovedi, in poteče
zadnji dan naslednjega meseca.
(3) Uresničitev odpovedne pravice po prvem
in drugem odstavku tega člena ne posega v pravico druge pogodbene stranke od
stečajnega dolžnika zahtevati povrnitev škode, ki jo je imela zato, ker je bila
odpovedna pravica uresničena v nasprotju s splošnimi pravili iz prvega odstavka
tega člena.
(4) Druga pogodbena stranka mora svojo
terjatev za povrnitev škode iz tretjega odstavka tega člena prijaviti v
stečajnem postopku in se plača iz razdelitvene mase po pravilih tega zakona o
plačilu terjatev upnikov.
249. člen
(zadržanje zastaranja terjatev stečajnega
dolžnika)
Zastaranje terjatev stečajnega dolžnika do
njegovih dolžnikov ne teče v obdobju enega leta od začetka stečajnega postopka.
250. člen
(zasledovalna pravica)
(1) Prodajalec, ki mu kupnina ni bila v
celoti plačana, ima pravico zahtevati, da se mu vrne blago, ki je bilo poslano
stečajnemu dolžniku iz drugega kraja in do začetka stečajnega postopka še ni
prispelo v namembni kraj ali ga do začetka stečajnega postopka stečajni dolžnik
še ni prevzel (v nadaljnjem besedilu: zasledovalna pravica).
(2) Zasledovalno pravico ima tudi
komisionar pri nakupni komisiji.
(3) Če je stečajni dolžnik blago, ki je
prispelo v namembni kraj pred začetkom stečajnega postopka, prevzel samo v
hrambo, prodajalec nima zasledovalne pravice, temveč lahko v stečajnem postopku
uveljavlja izločitveno pravico.
251. člen
(vročanje pisanj upravitelju v sodnih in
drugih postopkih)
Po začetku stečajnega postopka je treba vsa
pisanja v sodnih in drugih postopkih, ki jih je treba vročiti stečajnemu
dolžniku kot stranki ali drugem udeležencu postopka, vročiti upravitelju:
1.    
v primeru iz 5. točke tretjega odstavka 110.
člena tega zakona: na poslovni naslov pravnoorganizacijske oblike, prek katere
opravlja pristojnosti in naloge upravitelja, vpisan v register po tretji
alineji 2. točke drugega odstavka 229. člena tega zakona.
2.    
v drugih primerih: na njegov naslov, vpisan po
drugi alineji 2. točke drugega odstavka 229. člena tega zakona.
Pododdelek 5.3.2: Pravne posledice
začetka stečajnega postopka za terjatve upnikov
252. člen
(terjatve upnikov, za katere učinkuje
začetek stečajnega postopka)
Pravne posledice začetka stečajnega
postopka, določene v pododdelku 5.3.2 tega zakona, nastanejo za vse terjatve
upnikov do stečajnega dolžnika, ki so nastale do začetka stečajnega postopka,
če ni v zakonu za posamezen primer drugače določeno.
253. člen
(pretvorba nedenarnih terjatev v denarne)
(1) Nedenarna terjatev upnika do stečajnega
dolžnika se z začetkom stečajnega postopka pretvori v denarno terjatev po tržni
vrednosti ob začetku stečajnega postopka.
(2) Tržna vrednost terjatve, pretvorjene po
prvem odstavku tega člena, se določi po cenah na trgu za premoženje, ki je
predmet nedenarne dajatve, ali za storitve.
254. člen
(pretvorba občasnih dajatvenih terjatev)
Denarne in nedenarne terjatve upnikov do
stečajnega dolžnika, katerih predmet so občasne dajatve, se z začetkom
stečajnega postopka pretvorijo v enkratne denarne terjatve.
255. člen
(pretvorba terjatev, izraženih v tuji
valuti)
Denarne terjatve upnikov do stečajnega
dolžnika, ki so izražene v tuji valuti, se z začetkom stečajnega postopka
pretvorijo v terjatve, izražene v eurih, po tečaju, ki ga objavlja ali določa
in objavlja Banka Slovenije in ki velja na dan začetka stečajnega postopka.
256. člen
(obrestovanje terjatev)
(1) Obrestna mera pogodbenih ali zamudnih
obresti, po kateri so se obrestovale terjatve upnikov do stečajnega dolžnika,
se z začetkom stečajnega postopka spremeni tako, da od terjatev upnikov, ki so
se obrestovale do začetka stečajnega postopka, od začetka stečajnega postopka
dalje tečejo obresti po predpisani obrestni meri.
(2) Če se terjatev upnika do stečajnega
dolžnika pred njeno zapadlostjo ne obrestuje in terjatev ob začetku stečajnega
postopka še ni zapadla, začnejo obresti po predpisani obrestni meri od te
terjatve teči od njene zapadlosti.
257. člen
(pravica stečajnega dolžnika do
predčasnega plačila)
(1) Če se v skladu s pravili tega zakona o
plačilu upnikov iz splošne ali posebne razdelitvene mase pogoji za plačilo
terjatve posameznega upnika izpolnijo pred zapadlostjo te terjatve, ima stečajni
dolžnik ne glede na splošna pravila, določena z zakonom ali pogodbo, o pravici
predčasnega plačila, ki bi se uporabljala, če nad stečajnim dolžnikom ne bi bil
začet stečajni postopek, pravico predčasno plačati to terjatev in pri tej
izpolnitvi odšteti obresti za obdobje od plačila do zapadlosti.
(2) Če od terjatve iz prvega odstavka tega
člena do njene zapadlosti ne tečejo obresti, se glavnica terjatve zmanjša za
obresti po vodilni obresti meri za obdobje od plačila do zapadlosti.
258. člen
(pretrganje zastaranja terjatev)
Zastaranje upnikove terjatve do stečajnega
dolžnika se pretrga s prijavo te terjatve v stečajnem postopku.
259. člen
(terjatve, povezane z odložnim pogojem)
Če je upnikova terjatev povezana z odložnim
pogojem in se ta pogoj do izdelave načrta končne razdelitve ne uresniči,
terjatev preneha.
260. člen
(terjatve, povezane z razveznim pogojem)
Če je upnikova terjatev povezana z
razveznim pogojem in se ta pogoj do izdelave načrta končne razdelitve ne
uresniči, velja, da pogoj ne obstaja in da je terjatev postala nepogojna.
261. člen
(pobot terjatev ob začetku stečajnega
postopka)
(1) Če ob začetku stečajnega postopka
hkrati obstajata terjatev posameznega upnika do stečajnega dolžnika in
nasprotna terjatev stečajnega dolžnika do tega upnika, terjatvi z začetkom
stečajnega postopka veljata za pobotani, če ni v 263. členu tega zakona drugače
določeno.
(2) Prvi odstavek tega člena se uporablja
tudi za nedenarne terjatve in terjatve, ki ob začetku stečajnega postopka še
niso zapadle.
(3) Za terjatve upnikov in nasprotne
terjatve stečajnega dolžnika, ki so predmet pobota po drugem odstavku tega
člena, se smiselno uporabljajo 253. do 255. člen tega zakona.
(4) Upnik svoje terjatve do stečajnega
dolžnika, ki preneha zaradi pobota po prvem odstavku tega člena, ne prijavi v
stečajnem postopku, mora pa v treh mesecih po objavi oklica o začetku
stečajnega postopka o pobotu obvestiti upravitelja.
(5) Če upnik upravitelja o pobotu ne
obvesti v skladu s četrtim odstavkom tega člena, je stečajnemu dolžniku odgovoren
za stroške in drugo škodo, ki jo je imel zaradi upnikove opustitve.
262. člen
(pobot pogojnih terjatev)
(1) Če je terjatev upnika do stečajnega
dolžnika povezana s pogojem, se pobot iz prvega odstavka 261. člena tega zakona
izvede:
1.    
če upnik zahteva, da se izvede pobot, in
2.    
če da sodišče soglasje k izvedbi pobota.
(2) Sodišče lahko svoje soglasje iz 2.
točke prvega odstavka tega člena veže na pogoj, da upnik zagotovi ustrezno
zavarovanje za izpolnitev svoje obveznosti do stečajnega dolžnika, ki zaradi
pobota preneha, če se do končne razdelitve ne uresniči odložni pogoj ali se
uresniči razvezni pogoj, s katerim je povezana njegova terjatev do stečajnega
dolžnika, ki je predmet pobota.
263. člen
(prepoved pobota s terjatvami,
pridobljenimi po začetku stečajnega postopka)
Terjatve do stečajnega dolžnika, ki je
nastala pred začetkom stečajnega postopka in ki jo je novi upnik po začetku
stečajnega postopka pridobil na podlagi cesije prejšnjega upnika, ni dovoljeno
pobotati z nasprotno terjatvijo stečajnega dolžnika do novega upnika, ki je
nastala do začetka stečajnega postopka.
264. člen
(prepoved pobota terjatev stečajnega
dolžnika, nastalih po začetku stečajnega postopka)
Terjatve upnika do stečajnega dolžnika, ki
je nastala do začetka stečajnega postopka, ni dovoljeno pobotati z nasprotno
terjatvijo stečajnega dolžnika do tega upnika, ki je nastala po začetku
stečajnega postopka.
264.a člen
(posebna pravila za izravnavo
kvalificiranih finančnih pogodb)
(1) Začetek stečajnega postopka ne učinkuje
za dogovor o izravnavi in za kvalificirano finančno pogodbo, za katero se
uporabljajo pravila, določena v dogovoru o izravnavi.
(2) Za medsebojne terjatve upnika in
stečajnega dolžnika na podlagi kvalificirane finančne pogodbe, za katero se
uporabljajo pravila, določena v dogovoru o izravnavi, ne nastanejo pravne
posledice, določene v 253. do 256. členu in v 264. členu tega zakona.
(3) Za kvalificirano finančno pogodbo, za
katero se uporabljajo pravila, določena v dogovoru o izravnavi, se ne
uporabljajo pravila iz pododdelka 5.3.3. tega zakona.
(4) Če po izravnavi medsebojnih pravic in
obveznosti v skladu s pravili, določenimi v dogovoru o izravnavi, nastane neto
denarna terjatev druge pogodbene stranke do stečajnega dolžnika, mora druga
pogodbena stranka to terjatev prijaviti v stečajnem postopku in se plača iz
razdelitvene mase po pravilih tega zakona o plačilu terjatev upnikov.
Pododdelek 5.3.3: Posebna pravila za
vzajemno neizpolnjene dvostranske pogodbe
265. člen
(izjeme za terjatve na podlagi vzajemno
neizpolnjene dvostranske pogodbe)
(1) Za medsebojne terjatve upnikov in
stečajnega dolžnika na podlagi vzajemno neizpolnjene dvostranske pogodbe z
začetkom stečajnega postopka ne nastanejo pravne posledice iz pododdelka 5.3.2
tega zakona.
(2) Stečajni dolžnik mora svojo obveznost
do upnika na podlagi vzajemno neizpolnjene dvostranske pogodbe izpolniti v
skladu s to pogodbo in po pravilih tega zakona o plačilu stroškov stečajnega
postopka, razen če uresniči odstopno pravico v skladu z 267. členom tega
zakona.
(3) Upnik svoje terjatve do stečajnega
dolžnika na podlagi vzajemno neizpolnjene dvostranske pogodbe ne prijavi v
stečajnem postopku in ima pravico do plačila te terjatve po pravilih tega
zakona o plačilu stroškov stečajnega postopka.
(4) Upnik mora v treh mesecih po objavi
oklica o začetku stečajnega postopka obvestiti upravitelja o svoji terjatvi do
stečajnega dolžnika na podlagi vzajemno neizpolnjene dvostranske pogodbe, sicer
je stečajnemu dolžniku odgovoren za stroške in škodo, ki jo je imel zaradi
upnikove opustitve.
266. člen
(posebna pravila za vzajemno neizpolnjene dvostranske
pogodbe)
(1) Če mora druga pogodbena stranka prva
izpolniti vzajemno neizpolnjeno dvostransko pogodbo, pridobi z začetkom
stečajnega postopka pravico odkloniti to izpolnitev, dokler stečajni dolžnik ne
opravi svoje izpolnitve ali ji ne da ustreznega zavarovanja.
(2) Če rok za izpolnitev obveznosti
stečajnega dolžnika na podlagi vzajemno neizpolnjene dvostranske pogodbe, ki je
določen kot bistvena sestavina te pogodbe, poteče po začetku stečajnega
postopka in stečajni dolžnik v tem roku svoje obveznosti ne izpolni, je pogodba
razvezana in druga pogodbena stranka nima pravice vztrajati pri izpolnitvi
obveznosti.
(3) Za pravne posledice vzajemno
neizpolnjene dvostranske pogodbe, ki je razvezana zaradi neizpolnitve po drugem
odstavku tega člena, se smiselno uporabljajo drugi do šesti odstavek 268. člena
tega zakona.
267. člen
(pravica stečajnega dolžnika odstopiti od
vzajemno neizpolnjene dvostranske pogodbe)
(1) Z začetkom stečajnega postopka pridobi
stečajni dolžnik pravico odstopiti od vzajemno neizpolnjene dvostranske
pogodbe.
(2) Stečajni dolžnik lahko odstopno pravico
iz prvega odstavka tega člena uresniči v treh mesecih, če za njeno uresničitev
dobi soglasje sodišča. Rok iz prvega stavka tega odstavka teče od tistega med
naslednjimi dnevi, ki je poznejši:
1.    
od pravnomočnosti sklepa o začetku stečajnega
postopka ali
2.    
od dneva, ko upravitelj prejme obvestilo upnika
iz četrtega odstavka 265. člena tega zakona. 
(3) Izjava o uresničitvi odstopne pravice,
dana po poteku obdobja iz drugega odstavka tega člena, nima pravnega učinka.
(4) Sodišče da soglasje k uresničitvi
odstopne pravice, če se z njeno uresničitvijo dosežejo ugodnejši pogoji za
plačilo upnikov.
(5) Izjava o uresničitvi odstopne pravice
začne učinkovati, ko postane sklep, s katerim je sodišče dalo soglasje k
uresničitvi odstopne pravice, pravnomočen.
(6) Če sodišče zavrne zahtevo upravitelja
za soglasje k uresničitvi odstopne pravice ali če do poteka obdobja iz drugega
odstavka tega člena ne odloči o soglasju, izjava o uresničitvi odstopne pravice
nima pravnega učinka.
268. člen
(pravne posledice odstopa od vzajemno neizpolnjene
dvostranske pogodbe)
(1) Če stečajni dolžnik uresniči odstopno
pravico v skladu z 267. členom tega zakona, se pogodba razveže z dnem, ko
postane sklep, s katerim je sodišče dalo soglasje k uresničitvi odstopne
pravice, pravnomočen.
(2) Če sta stečajni dolžnik in druga
pogodbena stranka svoje obveznosti na podlagi razvezane pogodbe že delno
izpolnili, se njuna medsebojna zahtevka za vračilo delne izpolnitve pobotata.
(3) Za pobot iz drugega odstavka tega člena
se smiselno uporabljajo prvi do tretji odstavek 261. člena tega zakona.
(4) Če zahtevek druge pogodbene stranke za
vračilo delne izpolnitve zaradi pobota po drugem odstavku tega člena ne preneha
v celoti, mora druga pogodbena stranka terjatev za plačilo razlike prijaviti v
stečajnem postopku in se ta terjatev plača iz razdelitvene mase po pravilih
tega zakona o plačilu terjatev upnikov.
(5) Uresničitev odstopne pravice v skladu z
267. členom tega zakona ne posega v pravico druge pogodbene stranke od
stečajnega dolžnika zahtevati povrnitev škode, ki jo je imela zaradi razveze
pogodbe zaradi uresničitve odstopne pravice.
(6) Druga pogodbena stranka mora svojo terjatev
za povrnitev škode iz petega odstavka tega člena prijaviti v stečajnem postopku
in se plača iz razdelitvene mase po pravilih tega zakona o plačilu terjatev
upnikov.
(7) Četrti odstavek tega člena se uporablja
tudi, če stečajni dolžnik ali njegov sopogodbenik po začetku stečaja uresniči
pravico odstopiti od vzajemno neizpolnjene dvostranske pogodbe, ki jo ima po
splošnih pravilih obligacijskega prava.
Pododdelek 5.3.4: Izpodbijanje pravnih
dejanj stečajnega dolžnika
269. člen
(obdobje izpodbojnosti)
Pododdelek 5.3.4 tega zakona se uporablja
za vse pravne posle in druga pravna dejanja, ki jih je stečajni dolžnik sklenil
ali izvedel v obdobju od začetka zadnjih 12 mesecev pred uvedbo stečajnega
postopka do začetka stečajnega postopka, če gre za pravna dejanja iz drugega
odstavka 271. člena tega zakona, pa v obdobju od začetka zadnjih 36 mesecev
pred uvedbo stečajnega postopka do začetka stečajnega postopka (v nadaljnjem
besedilu: obdobje izpodbojnosti).
270. člen
(prenehanje izpodbojne pravice po splošnih
pravilih obligacijskega prava)
(1) Z začetkom stečajnega postopka
prenehajo pravice upnikov izpodbijati dolžnikova pravna dejanja po splošnih
pravilih obligacijskega prava o izpodbojnosti dolžnikovih pravnih dejanj in
lahko ta pravna dejanja izpodbijajo samo v skladu s pravili, določenimi v
pododdelku 5.3.4 tega zakona.
(2) Če je upnik pred začetkom stečajnega
postopka vložil tožbo, s katero uveljavlja zahtevke na podlagi izpodbijanja
dolžnikovih pravnih dejanj po splošnih pravilih obligacijskega prava, lahko po
začetku stečajnega postopka te zahtevke uveljavlja samo še za račun stečajnega
dolžnika in za tako spremembo tožbe soglasje toženca ni potrebno.
(3) Za postopek, ki teče na podlagi tožbe
iz drugega odstavka tega člena, se smiselno uporabljata četrti in peti odstavek
350. člena tega zakona.
(4) Za postopek izvršbe ali zavarovanja za
uveljavitev zahtevkov iz drugega odstavka tega člena se smiselno uporabljajo
drugi do četrti odstavek 351. člena tega zakona.
271. člen
(izpodbojna pravna dejanja)
(1) Pravno dejanje stečajnega dolžnika,
izvedeno v obdobju izpodbojnosti, je izpodbojno:
1.    
če je bila posledica tega dejanja:
- 
bodisi zmanjšanje čiste vrednosti premoženja
stečajnega dolžnika tako, da zaradi tega drugi upniki lahko prejmejo plačilo
svojih terjatev v manjšem deležu, kot če dejanje ne bi bilo opravljeno,
- 
bodisi, da je oseba, v korist katere je bilo
dejanje opravljeno, pridobila ugodnejše pogoje za plačilo svoje terjatve do
stečajnega dolžnika, in
2.    
če je oseba, v korist katere je bilo dejanje
opravljeno, takrat, ko je bilo to dejanje opravljeno, vedela ali bi morala
vedeti, da je dolžnik insolventen.
(2) Pravno dejanje stečajnega dolžnika, na
podlagi katerega je druga oseba prejela dolžnikovo premoženje, ne da bi bila
dolžna opraviti svojo nasprotno izpolnitev, ali za nasprotno izpolnitev majhne
vrednosti, je izpodbojno ne glede na to, ali je izpolnjen pogoj iz 2. točke
prvega odstavka tega člena.
(3) Za pravno dejanje, ki je izpodbojno po
prvem ali drugem odstavku tega člena, velja tudi opustitev pravnega dejanja,
zaradi katere je stečajni dolžnik izgubil premoženjsko pravico ali je zanj
nastala kakšna premoženjska obveznost.
272. člen
(domneve o obstoju pogojev za
izpodbijanje)
(1) Če upnik, v korist katerega je bilo
dejanje opravljeno, ne dokaže drugače, velja, da je pogoj iz 1. točke prvega
odstavka 271. člena tega zakona izpolnjen:
1.    
če je bilo dejanje opravljeno zaradi izpolnitve
obveznosti stečajnega dolžnika na podlagi dvostranske pogodbe ali drugega
dvostranskega pravnega posla v korist upnika, ki je svojo nasprotno izpolnitev
opravil pred izpolnitvijo stečajnega dolžnika,
2.    
če je upnik zaradi pravnega dejanja stečajnega
dolžnika pridobil položaj ločitvenega upnika glede plačila terjatve, ki je
nastala, preden je bilo opravljeno to dejanje, ali
3.    
če je bilo dejanje opravljeno med postopkom
prisilne poravnave v nasprotju s 151. členom tega zakona.
(2) Upnik, v korist katerega je bilo
dejanje opravljeno, izpodbije domnevo iz 1. točke prvega odstavka tega člena,
če dokaže, da je stečajni dolžnik svojo izpolnitev opravil v roku po prejemu
njegove nasprotne izpolnitve, ki po poslovnih običajih, uzancah ali praksi, ki
je obstajala med njim in stečajnim dolžnikom, velja za običajen rok izpolnitve
obveznosti na podlagi pravnih poslov enakih značilnosti kot pravni posel, na
podlagi katerega je bila opravljena izpolnitev stečajnega dolžnika.
(3) Če upnik, v korist katerega je bilo
dejanje opravljeno, ne dokaže drugače, velja, da je pogoj iz 2. točke prvega
odstavka 271. člena tega zakona izpolnjen:
1.    
če je upnik prejel izpolnitev svoje terjatve
pred njeno zapadlostjo ali prejel izpolnitev v obliki ali na način, ki po
poslovnih običajih, uzancah ali praksi, ki je obstajala med njim in stečajnim
dolžnikom, ne velja za običajno obliko ali način izpolnitve obveznosti na podlagi
pravnih poslov enakih značilnosti kot pravni posel, na podlagi katerega je bila
opravljena izpolnitev stečajnega dolžnika, ali
2.    
če je bilo dejanje opravljeno v zadnjih treh
mesecih pred uvedbo stečajnega postopka.
273. člen
(pravna dejanja, ki jih ni mogoče
izpodbijati)
Ne glede na 271. člen tega zakona ni mogoče
izpodbijati:
1.    
pravnih dejanj, ki jih je opravil stečajni
dolžnik med postopkom prisilne poravnave v skladu s 151. členom tega zakona,
2.    
pravnih dejanj, ki jih je opravil stečajni
dolžnik zaradi plačila terjatev upnikov v deležih, rokih in z obrestmi,
določenimi v potrjeni prisilni poravnavi,
3.    
plačil za menice in čeke, če je morala druga
stranka prejeti plačilo, da stečajni dolžnik ne bi izgubil pravice do regresa
proti drugim meničnim ali čekovnim zavezancem.
274. člen
(izpodbojnost pravnih dejanj, za katera
obstaja izvršilni naslov)
(1) Pravno dejanje iz 271. člena tega
zakona je mogoče izpodbijati tudi, če je o pravici osebe, v korist katere je
bilo dejanje opravljeno, že odločeno z odločbo sodišča ali drugega državnega
organa, ki je ali lahko postane izvršilni naslov.
(2) Če je zahtevku za izpodbijanje pravnega
dejanja iz prvega odstavka tega člena pravnomočno ugodeno, preneha pravni
učinek izvršilnega naslova proti stečajnemu dolžniku.
275. člen
(vsebina in način uveljavitve izpodbojnega
zahtevka)
(1) Zahtevek za izpodbijanje pravnih dejanj
(v nadaljnjem besedilu: izpodbojni zahtevek) vsebuje pravico zahtevati, da se
razveljavijo učinki pravnega dejanja iz 271. člena tega zakona v razmerju med
stečajnim dolžnikom in osebo, v korist katere je bilo opravljeno to dejanje.
(2) Izpodbojni zahtevek je treba
uveljavljati s tožbo (v nadaljnjem besedilu: izpodbojna tožba).
(3) Izpodbojni zahtevek, katerega predmet
je pravno dejanje, na podlagi katerega je bila opravljena vknjižba lastninske
ali druge stvarne pravice v korist določene osebe, je treba uveljavljati z
izbrisno tožbo v skladu s 1. točko drugega odstavka 243. člena ZZK-1, razen če
izbris izpodbijanih vpisov ni dovoljen po tretjem odstavku 244. člena ZZK-1.
(4) Če oseba, v korist katere je bilo
opravljeno dejanje iz 271. člena tega zakona, s tožbo ali drugo procesno vlogo
v postopku pred pristojnim sodiščem ali drugim državnim organom proti
stečajnemu dolžniku uveljavlja ugotovitev ali izpolnitev svoje terjatve, ki jo
je pridobila s tem dejanjem, je izpodbojni zahtevek mogoče uveljavljati tudi z
ugovorom v postopku, ki teče na podlagi take tožbe ali druge procesne vloge (v
nadaljnjem besedilu: ugovor izpodbojnosti).
(5) Če oseba, v korist katere je bilo opravljeno
dejanje iz 271. člena tega zakona, s prijavo v stečajnem postopku uveljavlja
svojo terjatev ali ločitveno ali izločitveno pravico, ki jo je pridobila s tem
dejanjem, je izpodbojni zahtevek glede tega dejanja dovoljeno uveljaviti samo,
če je ta terjatev ali ločitvena ali izločitvena pravica prerekana v skladu s
pravili tega zakona o preizkusu terjatev ali ločitvenih in izločitvenih pravic.
(6) Če je bil v primeru iz petega odstavka
tega člena tisti, ki je prerekal terjatev ali ločitveno ali izločitveno
pravico, napoten, da v pravdnem postopku uveljavi zahtevek za ugotovitev
neobstoja te terjatve ali ločitvene ali izločitvene pravice, mora hkrati s tem
zahtevkom v istem postopku uveljavljati tudi izpodbojni zahtevek v skladu z
drugim ali tretjim odstavkom tega člena.
276. člen
(legitimacija za uveljavljanje
izpodbojnega zahtevka)
(1) Izpodbojni zahtevek lahko v imenu
stečajnega dolžnika uveljavlja stečajni upravitelj.
(2) Izpodbojni zahtevek lahko v svojem
imenu in za račun stečajnega dolžnika uveljavlja tudi vsak upnik, ki je v
skladu s tem zakonom upravičen opravljati procesna dejanja v stečajnem
postopku.
(3) Ne glede na prvi in drugi odstavek tega
člena lahko izpodbojni zahtevek glede dejanja iz petega odstavka 275. člena
tega zakona uveljavlja samo tisti, ki je prerekal terjatev ali ločitveno ali
izločitveno pravico.
277. člen
(rok za uveljavitev izpodbojnega zahtevka)
(1) Izpodbojno
tožbo je treba vložiti v 12 mesecih po pravnomočnosti sklepa o začetku
stečajnega postopka.
(2) Ne glede na prvi odstavek tega člena je
treba izpodbojno tožbo glede dejanja iz petega odstavka 275. člena tega zakona
vložiti v roku za vložitev tožbe za ugotovitev neobstoja te terjatve ali
ločitvene ali izločitvene pravice.
(3) Če zaradi uspešno uveljavljenega
izpodbojnega zahtevka nastane povračilni zahtevek iz drugega odstavka 278.
člena tega zakona, je treba tudi ta zahtevek uveljavljati z izpodbojno tožbo v
roku iz prvega odstavka tega člena.
(4) Sodišče zavrže izpodbojno tožbo:
1.    
če je vložena po poteku roka iz prvega ali
drugega odstavka tega člena ali
2.    
če v primeru iz tretjega odstavka tega člena z
izpodbojno tožbo ni uveljavljen tudi povračilni zahtevek.
(5) Uveljavljanje ugovora izpodbojnosti ni
vezano na rok.
278. člen
(pravne posledice uspešne uveljavitve izpodbojnega
zahtevka)
(1) Pravne posledice po drugem ali tretjem
odstavku tega člena nastanejo, ko postane pravnomočna sodba, s katero je
sodišče na podlagi izpodbojnega zahtevka razveljavilo pravne učinke pravnega
dejanja po prvem odstavku 275. člena tega zakona (v nadaljnjem besedilu:
izpodbito pravno dejanje).
(2) Če je oseba, v korist katere je bilo
izpodbito pravno dejanje opravljeno, na podlagi tega dejanja prejela izpolnitev
svoje terjatve, mora stečajnemu dolžniku vrniti to, kar je na podlagi
izpodbitega pravnega dejanja prejela, če pa to ni več mogoče, plačati denarno
nadomestilo po cenah ob izdaji te sodne odločbe (v nadaljnjem besedilu:
povračilni zahtevek).
(3) Če je zaradi izpodbitega pravnega
dejanja prenehala terjatev osebe, v korist katere je bilo izpodbito pravno
dejanje opravljeno, do stečajnega dolžnika, ta terjatev znova nastane in se
plača iz razdelitvene mase po pravilih tega zakona o plačilu terjatev upnikov,
če je prijavljena v roku iz tretjega ali četrtega odstavka 59. člena tega
zakona.
Pododdelek 5.3.5: Pravne posledice
začetka stečajnega postopka za ločitvene in izločitvene pravice
279. člen
(splošno pravilo)
(1) Začetek stečajnega postopka ne vpliva
na ločitveno pravico in terjatev, zavarovano s to ločitveno pravico.
(2) Začetek stečajnega postopka ne vpliva
na izločitveno pravico.
280. člen
(ločitvene pravice, pridobljene v postopku
izvršbe ali zavarovanja, ki se prekine z začetkom stečajnega postopka)
(1) Pravila, določena v tem členu, se
uporabljajo za ločitvene pravice, pridobljene v postopku izvršbe ali
zavarovanja, ki je bil prekinjen z začetkom stečajnega postopka po 2. točki
tretjega odstavka 132. člena tega zakona.
(2) Če je bil v stečajnem postopku
opravljen preizkus terjatev, izvršilno sodišče na podlagi pravnomočnega sklepa
o preizkusu terjatev po uradni dolžnosti preveri, ali je upnik pravočasno
prijavil terjatev in ločitveno pravico, pridobljeno v postopku izvršbe ali
zavarovanja, in glede na izid te preveritve:
1.    
če je upnik pravočasno prijavil terjatev in
ločitveno pravico:
- 
ustavi postopek izvršbe ali zavarovanja, ne da
bi razveljavilo dejanja v tem postopku, na podlagi katerih je upnik pridobil
ločitveno pravico, in
- 
odloči, da ostane v veljavi ločitvena pravica,
pridobljena v postopku izvršbe ali zavarovanja.
2.    
če upnik ni pravočasno prijavil terjatve in
ločitvene pravice: ustavi postopek izvršbe ali zavarovanja in razveljavi
dejanja v tem postopku, na podlagi katerih je upnik pridobil ločitveno pravico.
(3) Če je bil stečajni postopek pravnomočno
končan brez razdelitve upnikom in ne da bi bil opravljen preizkus terjatev,
izvršilno sodišče na podlagi pravnomočnega sklepa o končanju stečajnega
postopka po uradni dolžnosti:
1.    
če je bila ločitvena pravica pridobljena v
izvršilnem postopku: izda sklep o nadaljevanju postopka izvršbe in opravi
dejanja, potrebna za plačilo upnikove terjatve iz premoženja, ki je predmet te
ločitvene pravice,
2.    
če je bila ločitvena pravica pridobljena v
postopku zavarovanja:
- 
če je insolventni dolžnik pravna oseba: ustavi
postopek zavarovanja in razveljavi dejanja v tem postopku, na podlagi katerih
je upnik pridobil ločitveno pravico,
- 
če je insolventni dolžnik fizična oseba: ustavi
postopek zavarovanja.
(4) Prodaja premoženja, ki je predmet
ločitvene pravice iz 1. točke drugega odstavka tega člena, in plačilo terjatve,
zavarovane s to ločitveno pravico, se opravita v stečajnem postopku.
281. člen
(posebna pravila za ločitvene pravice,
pridobljene v postopku izvršbe, na tek katerega ne vpliva začetek stečajnega
postopka)
(1) Če je bila ločitvena pravica
pridobljena v postopku izvršbe, na tek katerega po 3. točki tretjega odstavka
132. člena tega zakona ne vpliva začetek stečajnega postopka, ločitvenemu
upniku te ločitvene pravice in terjatve, zavarovane s to ločitveno pravico ni
treba prijaviti v stečajnem postopku, temveč jo lahko uveljavi v izvršilnem
postopku.
(2) Prvi odstavek tega člena se ne
uporablja za nezavarovani del terjatve ločitvenega upnika, za katerega znesek
terjatve presega vrednost premoženja, ki je predmet ločitvene pravice.
282. člen
(posebna pravila za ločitvene pravice, ki
se lahko uveljavijo zunajsodno)
(1) Če ima ločitveni upnik po splošnih
pravilih, ki se uporabljajo za njegovo ločitveno pravico, pravico opraviti
zunajsodno prodajo premoženja, ki je predmet ločitvene pravice, zaradi plačila
terjatve, zavarovane s to ločitveno pravico, to pravico obdrži tudi po začetku
stečajnega postopka.
(2) Ločitvenemu upniku ločitvene pravice iz
prvega odstavka tega člena in terjatve, zavarovane s to ločitveno pravico, ni
treba prijaviti v stečajnem postopku, temveč jo lahko uveljavi zunajsodno v
skladu s splošnimi pravili, ki se uporabljajo za to ločitveno pravico.
(3) Drugi odstavek tega člena se ne
uporablja za nezavarovani del terjatve ločitvenega upnika, za katerega znesek
terjatve presega vrednost premoženja, ki je predmet ločitvene pravice.
Pododdelek 5.3.6: Pravne posledice
začetka stečajnega postopka za vrednostne papirje, ki jih je izdal stečajni
dolžnik
283. člen
(razveljavitev in izbris vrednostnih
papirjev)
(1) Serijski vrednostni papirji, ki jih je
izdal stečajni dolžnik, se razveljavijo z začetkom stečajnega postopka.
(2) Če so vrednostni papirji iz prvega
odstavka tega člena izdani kot nematerializirani vrednostni papirji po ZNVP,
jih klirinškodepotna družba izbriše iz centralnega registra nematerializiranih
vrednostnih papirjev na podlagi naloga za izbris, ki ga v imenu stečajnega
dolžnika da stečajni upravitelj.
284. člen
(terjatve, vsebovane v razveljavljenih
vrednostnih papirjih)
(1) Za terjatve, ki so bile ob začetku
stečajnega postopka vsebovane v vrednostnih papirjih iz 283. člena tega zakona,
se uporabljajo 253. do 264. člen tega zakona.
(2) Za imetnika terjatve, vsebovane v
vrednostnem papirju iz drugega odstavka 283. člena tega zakona, velja oseba, v
korist katere je bil vrednostni papir vpisan v centralnem registru
nematerializiranih vrednostnih papirjev na presečni dan za izbris iz 70.a člena
ZNVP, če dejanski imetnik ne dokaže drugače.
Pododdelek 5.3.7: Posebna pravila o
pravnih posledicah, če je bil stečajni postopek začet v postopku prisilne
poravnave
285. člen
(uporaba pododdelka 5.3.7)
Posebna pravila, določena v pododdelku
5.3.7 tega zakona, se uporabljajo, če je sodišče izdalo sklep o začetku
stečajnega postopka v postopku prisilne poravnave:
1.    
po četrtem odstavku 147. člena tega zakona,
2.    
po drugem odstavku
149. člena tega zakona,
3.    
na podlagi
upnikovega predloga za začetek stečajnega postopka iz prvega odstavka 152.
člena tega zakona,
4.    
po 156. členu tega
zakona,
5.    
po tretjem odstavku
179. člena tega zakona,
6.    
po četrtem odstavku
192. člena tega zakona,
7.    
po drugem odstavku
198. člena tega zakona ali
8.    
po prvem odstavku
208. člena tega zakona.
286. člen
(posebno pravilo o nedovoljenem pobotu
terjatev ob začetku stečajnega postopka)
Prepoved pobota iz 263. člena tega zakona
velja tudi v primeru, če je novi upnik pridobil terjatev na podlagi cesije
prejšnjega upnika po začetku postopka prisilne poravnave.
287. člen
(posebna pravila o izpodbojnosti
dolžnikovih pravnih poslov)
(1) Obdobje izpodbojnosti iz 269. člena
tega zakona teče od začetka zadnjih 12 mesecev pred
uvedbo postopka prisilne poravnave do začetka stečajnega postopka.
(2) Obdobje iz 2. točke tretjega odstavka
272. člena tega zakona teče od začetka zadnjih treh mesecev pred uvedbo
postopka prisilne poravnave do začetka stečajnega postopka.
288. člen
(črtan)
289. člen
(posebni pravili o prijavi in plačilu
terjatev)
(1) Terjatve, ki so bile prijavljene v
postopku prisilne poravnave, veljajo za prijavljene v stečajnem postopku.
(2) Upniki terjatev na podlagi pogodb, ki jih je sklenil, ali drugih
pravnih poslov, ki jih je opravil stečajni dolžnik od začetka postopka prisilne
poravnave do začetka stečajnega postopka v skladu s 151. členom tega zakona, ne
prijavijo v stečajnem postopku. Te terjatve se v stečajnem postopku poplačajo
iz splošne razdelitvene mase pred poplačilom prednostnih terjatev iz prvega in
drugega odstavka 21. člena tega zakona.
Oddelek 5.4: Prevzem poslov, poslovne knjige
in računovodski izkazi insolventnega dolžnika ter poročila upravitelja
290. člen
(uporaba pravil o poslovnih knjigah in
računovodskih izkazih)
(1) Za poslovne knjige in računovodske
izkaze stečajnega dolžnika, ki je gospodarska družba, se uporabljajo 54. člen,
prva in druga alineja drugega odstavka ali tretji odstavek 60. člena in 61. do
67. člen ZGD-1, če ni v oddelku 5.4 tega zakona drugače določeno.
(2) Določbe ZGD-1 iz prvega odstavka tega
člena se smiselno uporabljajo tudi za poslovne knjige in računovodske izkaze
stečajnega dolžnika, ki je pravna oseba in ni gospodarska družba, če v zakonu,
ki ureja pravnoorganizacijsko obliko insolventnega dolžnika, ni drugače
določeno.
(3) Upravitelj mora voditi poslovne knjige
in sestavljati računovodske izkaze stečajnega dolžnika v skladu z
računovodskimi rešitvami za podjetja v stečaju, ki jih določajo slovenski
računovodski standardi.
(4) Upravitelj mora sestavljati in
predlagati davčnemu organu obračune davka za obdobje po začetku stečajnega
postopka z vsebino in v rokih, ki jih določata zakon, ki ureja davčni postopek,
in zakon, ki ureja obdavčenje.
291. člen
(računovodski izkazi do začetka stečajnega
postopka in otvoritvena bilanca)
(1) Upravitelj mora sestaviti in predložiti
davčnemu organu davčni obračun na dan pred začetkom stečajnega postopka z
vsebino in v rokih, določenih z zakonom, ki ureja davčni postopek, in zakonom, ki ureja obdavčenje.
(2) Upravitelj mora v štirih mesecih po
začetku stečajnega postopka v skladu s pravili iz 290. člena tega zakona
pripraviti tudi otvoritveno bilanco po stanju na dan začetka stečajnega
postopka.
(3) Upravitelj ne odgovarja za nepravilnosti
računovodskih izkazov iz prvega odstavka tega člena in na njihovi podlagi
izdelanega zaključnega davčnega izkaza:
1.    
če so vzrok za te nepravilnosti:
- 
napačni ali pomanjkljivi podatki, ki so jih
upravitelju dale osebe iz tretjega odstavka 292. člena tega zakona,
- 
napake ali pomanjkljivosti poslovne
dokumentacije stečajnega dolžnika do začetka stečajnega postopka ali
- 
druga ravnanja ali opustitve stečajnega
dolžnika ali oseb iz tretjega odstavka 292. člena tega zakona, in
2.    
če nepravilnosti ni mogel ugotoviti ali
odpraviti, čeprav je ravnal z ustrezno profesionalno skrbnostjo.
(4) Banke, borznoposredniške družbe,
klirinškodepotna družba, sodišča, davčne uprave in drugi upravljavci zbirk
podatkov morajo upravitelju na njegovo zahtevo posredovati vse podatke,
vključene v zbirkah podatkov, ki jih upravljajo, pomembne za ugotovitev
pravnega položaja in premoženja stečajnega dolžnika, ter poslov, ki bi lahko
imeli značilnosti izpodbojnih pravnih ravnanj iz 271. člena tega zakona.
(5) Za posredovanje podatkov iz četrtega
odstavka tega člena upravitelj ni dolžan plačati takse ali drugega nadomestila.
292. člen
(predaja in prevzem prostorov, premoženja in
poslov stečajnega dolžnika)
(1) Osebe, ki so opravljale funkcijo člana
poslovodstva stečajnega dolžnika ob začetku stečajnega postopka, morajo
upravitelju takoj, ko sodišče izda sklep o začetku stečajnega postopka:
1.    
omogočiti dostop do prostorov, v katerih
stečajni dolžnik opravlja svoje posle ali hrani svoje stvari,
2.    
izročiti ključe in drugo opremo, potrebno za dostop
in varovanje teh prostorov, ter
3.    
izročiti drugo
premoženje, ki ga imajo v posesti, ali opremo ali listine, potrebne za prevzem
tega premoženja.
(2) Osebe iz prvega odstavka tega člena
morajo upravitelju v treh delovnih dneh po začetku stečajnega postopka predati
posle stečajnega dolžnika in mu izročiti vso poslovno in drugo dokumentacijo,
ki se nanaša na stečajnega dolžnika.
(3) O predaji in prevzemu iz prvega in
drugega odstavka tega člena upravitelj sestavi zapisnik, ki ga podpišejo osebe
iz prvega odstavka tega člena in upravitelj.
(4) Če oseba iz prvega odstavka tega člena
odkloni podpis zapisnika iz tretjega odstavka tega člena, upravitelj to navede
v zapisniku.
(5) Stečajni dolžnik, člani njegovih
organov vodenja in nadzora, njegovi družbeniki in osebe, ki so bile zaposlene
pri stečajnem dolžniku, morajo upravitelju dati pojasnila o poslih stečajnega
dolžnika ter drugih dejstvih in okoliščinah, ki so pomembne za vodenje
stečajnega postopka ali za sestavo računovodskih izkazov iz prvega odstavka 291.
člena tega zakona.
(6) Za dolžnost iz prvega in petega
odstavka tega člena se smiselno uporabljajo pravila zakona, ki ureja pravdni
postopek, o dolžnostih priče in pravnih posledicah kršitve te dolžnosti.
293. člen
(pomoč policije)
(1) Upravitelj lahko glede na okoliščine
primera zaprosi za prisotnost in pomoč policije pri predaji in prevzemu
prostorov, premoženja in dokumentacije stečajnega dolžnika iz prvega ali
drugega odstavka 292. člena tega zakona, če naleti na upiranje ali ogrožanje
ali če to utemeljeno pričakuje.
(2) Stroški policije so stroški stečajnega
postopka.
294. člen
(otvoritveno poročilo upravitelja)
(1) Upravitelj mora v roku za pripravo
otvoritvene bilance iz drugega odstavka 291. člena tega zakona pripraviti
otvoritveno poročilo in ga predložiti sodišču.
(2) Otvoritveno poročilo sestavljajo:
1.    
opis stečajne mase, ki mora vključevati podatke
o vrednosti stečajne mase in premoženju, ki jo sestavlja,
2.    
predlog načrta
poteka stečajnega postopka iz 321. člena tega zakona in
3.    
predlog predračuna
stroškov stečajnega postopka iz 356. člena tega zakona.
(3) Otvoritvenemu poročilu mora upravitelj
priložiti računovodske izkaze iz 291. člena tega zakona.
295. člen
(vsebina rednega poročila upravitelja)
Redno poročilo upravitelja mora za obdobje,
na katero se nanaša, vsebovati:
1.    
opis poslov in drugih dejanj, ki jih je opravil
upravitelj,
2.    
stanje unovčene
stečajne mase ob začetku in koncu obdobja,
3.    
višino prihodkov od
upravljanja stečajne mase, razčlenjeno po vrstah prihodkov,
4.    
višino stroškov
stečajnega postopka, razčlenjeno po vrstah stroškov,
5.    
podatke o vrednosti
stečajne mase, ki še ni unovčena, in o premoženju, ki jo sestavlja, ter
6.    
druge podatke,
potrebne za presojo:
- 
ali upravitelj opravlja dejanja v skladu z
načrtom poteka stečajnega postopka in
- 
ali so stroški, vključeni v predračun stroškov
stečajnega postopka, po vrsti ali obsegu še potrebni ali zadostni za izvedbo
dejanj, ki jih je treba opraviti v stečajnem postopku.
Oddelek 5.5: Posebna pravila o prijavi
terjatev ter ločitvenih in izločitvenih pravic
296. člen
(terjatve, ki jih je treba prijaviti v
stečajnem postopku)
(1) Upniki morajo v stečajnem postopku
prijaviti vse svoje terjatve do stečajnega dolžnika, ki so nastale do začetka
stečajnega postopka, razen tistih, za katere zakon določa, da se ne prijavijo.
(2) Upnik, ki je odgovoren za obveznost
stečajnega dolžnika kot solidarni sodolžnik, porok ali zastavitelj, mora v
stečajnem postopku prijaviti tudi svojo morebitno regresno terjatev, ki do
začetka stečajnega postopka še ni nastala, pod odložnim pogojem, da bo na
podlagi plačila te terjatve, ki ga bo opravil po začetku stečajnega postopka,
pridobil regresno terjatev do stečajnega dolžnika.
(3) Če so za izpolnitev upnikove terjatve
poleg stečajnega dolžnika odgovorni tudi drugi solidarni sodolžniki ali poroki,
lahko upnik v stečajnem postopku prijavi in uveljavlja celotni znesek terjatve,
dokler ni v celoti plačan, pod razveznim pogojem, ki se uresniči, če upnikovo
terjatev plača drug solidarni sodolžnik ali porok.
(4) V stečajnem postopku je treba prijaviti
tudi terjatev, ki nastane po začetku stečajnega postopka, če ta zakon določa,
da se plača iz razdelitvene mase po pravilih tega zakona o plačilu terjatev
upnikov.
(5) Če upnik zamudi rok za prijavo terjatve
iz prvega, drugega, tretjega ali četrtega odstavka tega člena, njegova terjatev
v razmerju do stečajnega dolžnika preneha in sodišče zavrže prepozno prijavo
terjatve.
(6) Ne glede na četrti odstavek tega člena
v stečajnem postopku ni treba prijaviti:
1.    
prednostne terjatve iz 4., 5. in 6. točke
prvega odstavka 21. člena tega zakona in ta terjatev velja za pravočasno
prijavljeno z dnem, ko nastane,
2.    
terjatve za plačilo davka na podlagi obračuna
davka na dan pred začetkom stečajnega postopka iz prvega odstavka 291. člena
tega zakona in ta terjatev velja za pravočasno prijavljeno z dnem predložitve
obračuna davka davčnemu organu,
3.    
terjatve za plačilo davka na podlagi obračuna
davka ali popravljenega obračuna davka za obdobje pred začetkom stečajnega
postopka, ki je bil davčnemu organu predložen po začetku stečajnega postopka in
ta terjatev velja za pravočasno prijavljeno z dnem predložitve obračuna davka
ali popravljenega obračuna davka davčnemu organu, ter
4.    
terjatve za plačilo davka za obdobje pred
začetkom stečajnega postopka na podlagi odločbe davčnega organa, izdane po
začetku stečajnega postopka v davčnem postopku, ki se je začel pred začetkom
stečajnega postopka, in ta terjatev velja za pravočasno prijavljeno z dnem
vročitve odločbe upravitelju.
(7) Terjatve iz šestega odstavka tega člena
mora upravitelj vnesti v osnovni ali dopolnjeni seznam preizkušenih terjatev in
veljajo za ugotovljene v znesku, ki ga upravitelj navede v seznamu preizkušenih
terjatev, v katerega so vključene.
(8) Znesek terjatve iz šestega odstavka
tega člena, ki ga upravitelj navede v seznamu preizkušenih terjatev po sedmem
odstavku tega člena, lahko imetnik te terjatve izpodbija z ugovorom proti
seznamu, v katerega je vključena.
(9) Drugi upniki terjatve iz šestega
odstavka tega člena, ki je vključena v seznamu preizkušenih terjatev po sedmem
odstavku tega člena, ne morejo izpodbijati z ugovorom o prerekanju terjatve,
temveč jo lahko izpodbijajo z ugovorom proti dopolnjenemu seznamu preizkušenih
terjatev
297. člen
(prijava nezavarovane terjatve)
(1) Prijava terjatve v stečajnem postopku mora
poleg podatkov iz prvega odstavka 60. člena tega zakona vsebovati:
1.    
podatek o denarnem računu, v dobro katerega naj
se opravi plačilo terjatve, in
2.    
če je upnik za
uveljavitev terjatve pred začetkom stečajnega postopka začel pravdni ali drug
postopek: tudi podatek o sodišču ali drugem pristojnem organu, pred katerim
teče postopek, in o opravilni številki zadeve, pod katero se postopek vodi.
(2) Velja, da prijava nezavarovane terjatve
v stečajnem postopku vsebuje tudi zahtevek za plačilo te terjatve v skladu s
tem zakonom.
(3) Če prijava terjatve ne vsebuje podatkov
iz prvega odstavka tega člena, se zanjo ne uporabljajo pravila o nepopolnih
vlogah, temveč upnika bremenijo vsi stroški, ki nastanejo zaradi take
opustitve.
(4) Če se po prijavi terjatve spremeni
podatek iz 1. točke prvega odstavka tega člena ali če terjatev preide na novega
upnika kot singularnega ali univerzalnega pravnega naslednika, mora upnik ali
novi upnik o tem obvestiti upravitelja in mu sporočiti podatke, potrebne za
plačilo terjatve.
(5) Če prijava terjatve ne vsebuje podatka
iz 1. točke prvega odstavka tega člena ali če upnik ali novi upnik upravitelja
ne obvesti o spremembi iz četrtega odstavka tega člena, velja, da je upnik v
upniški zamudi glede plačila njegove terjatve, dokler upravitelja ne obvesti o
podatkih, potrebnih za njeno plačilo.
298. člen
(prijava zavarovane terjatve in ločitvene
pravice)
(1) Če je terjatev iz 296. člena tega
zakona zavarovana z ločitveno pravico, mora upnik v stečajnem postopku v roku
za prijavo te zavarovane terjatve prijaviti tudi ločitveno pravico, če ni v
prvem odstavku 281. člena ali v drugem odstavku 282. člena tega zakona drugače
določeno.
(2) Prijava zavarovane terjatve in
ločitvene pravice mora vsebovati:
1.    
podatke o zavarovani terjatvi iz prvega odstavka
60. člena tega zakona,
2.    
določen zahtevek
za priznanje ločitvene pravice, ki vključuje določen opis premoženja, ki je
predmet ločitvene pravice,
3.    
opis dejstev, iz
katerih izhaja utemeljenost zahtevka za priznanje ločitvene pravice, in dokaze
o teh dejstvih.
(3) Za prijavo ločitvene pravice se
smiselno uporabljajo tretji in četrti odstavek 60. člena ter prvi in tretji do
peti odstavek 297. člena tega zakona.
(4) Velja, da prijava zavarovane terjatve
in ločitvene pravice v stečajnem postopku vsebuje tudi:
1.    
zahtevek za prednostno plačilo priznane
zavarovane terjatve iz premoženja, ki je predmet ločitvene pravice, in
2.    
zahtevek za
plačilo nezavarovanega dela terjatve iz splošne razdelitvene mase v skladu s
tem zakonom.
(5) Če upnik zamudi rok za prijavo ločitvene
pravice iz prvega odstavka tega člena, ločitvena pravica preneha.
298.a člen
(posebna pravila za prijavo in preizkus
hipoteke in terjatve, zavarovane s to hipoteko ali maksimalno hipoteko)
(1) Pravila, določena v tem členu, se
uporabljajo za hipoteko ali maksimalno hipoteko, ki se pridobi z vpisom v
zemljiško knjigo, in za terjatev, zavarovano s tako hipoteko ali maksimalno
hipoteko. 
(2) Če je po stanju ob začetku stečajnega
postopka na nepremičnini vknjižena lastninska pravica v korist stečajnega
dolžnika, in je ta lastninska pravica omejena z vknjiženo hipoteko ali
maksimalno hipoteko, katere vknjižba je začela učinkovati pred začetkom
stečajnega postopka, veljajo ta posebna pravila: 
1.    
velja, da sta v stečajnem postopku pravočasno
prijavljeni ta hipoteka ali maksimalna hipoteka in terjatev, zavarovana z njo; 
2.    
upravitelj mora v osnovni seznam preizkušenih
terjatev vključiti to hipoteko ali maksimalno hipoteko in terjatev, zavarovano
z njo, tudi če ju upnik ni prijavil v roku za prijavo iz drugega odstavka 59.
člena tega zakona. 
(3) Če se z vpisom, ki je začel učinkovati
pred začetkom stečajnega postopka in je bil opravljen po začetku stečajnega
postopka, v korist stečajnega dolžnika vknjiži lastninska pravica, ki je
omejena s hipoteko ali maksimalno hipoteko, ali če se s takim vpisom vknjiži
hipoteka ali maksimalna hipoteka, se za preizkus te hipoteke ali maksimalne
hipoteke in terjatve, zavarovana z njo, smiselno uporablja 71. člena tega
zakona tako, da mora upravitelj v 15 dneh po dnevu, ko zve za pravnomočnost
sklepa o dovolitvi tega vpisa, izdelati dodatni osnovni seznam.
299. člen
(prijava izločitvenih pravic)
(1) Upniki morajo v stečajnem postopku
prijaviti svoje izločitvene pravice, ki so nastale do začetka stečajnega
postopka, v treh mesecih po objavi oklica o začetku stečajnega postopka.
(2) Prijava izločitvene pravice mora
vsebovati:
1.    
določen zahtevek za priznanje izločitvene
pravice, ki vključuje določen opis premoženja, ki je predmet izločitvene
pravice,
2.    
opis dejstev, iz
katerih izhaja utemeljenost zahtevka za priznanje izločitvene pravice, in
dokaze o teh dejstvih.
(3) Za prijavo izločitvene pravice se
smiselno uporabljata tretji in četrti odstavek 60. člena ter 2. točka prvega
odstavka in tretji odstavek 297. člena tega zakona.
(4) Če upnik zamudi rok za prijavo
izločitvene pravice iz prvega odstavka tega člena, izločitvena pravica ne
preneha.
(5) Če v primeru iz četrtega odstavka tega
člena upravitelj v skladu s tem zakonom proda premoženje, ki je predmet
izločitvene pravice, izločitveni upnik izgubi izločitveno pravico, lahko pa
zahteva, da se mu plača denarni znesek, dosežen s prodajo tega premoženja,
zmanjšan za stroške v zvezi s prodajo.
(6) Izločitveni upnik nima pravice
zahtevati povrnitve škode, ki jo je imel zaradi prenehanja izločitvene pravice
po petem odstavku tega člena.
(7) V primeru iz četrtega odstavka tega
člena izločitveni upnik izgubi izločitveno pravico in pravico do plačila
denarnega zneska iz petega odstavka tega člena, če te pravice ne prijavi do
objave načrta prve splošne razdelitve.
299.a člen
(posebna pravila za prijavo in preizkus
izločitvene pravice glede nepremičnine)
(1) Pravila, določena v tem členu, se
uporabljajo, če so izpolnjeni naslednji pogoji:
1.    
če je lastninska pravica na določeni
nepremičnini vknjižena v korist stečajnega dolžnika,
2.    
če izločitveni upravičenec sodno uveljavlja
pridobitev lastninske pravice na tej nepremičnini in
3.    
če je v zvezi z začetkom sodnega postopka iz 2.
točke tega odstavka pri tej lastninski pravici v korist izločitvenega
upravičenca v zemljiški knjigi vpisana ena od naslednjih zaznamb:
- 
zaznamba spora o pridobitvi lastninske pravice,
- 
zaznamba spora o določitvi pripadajoče
nepremičnine,
- 
zaznamba izbrisne tožbe za izbris vknjižbe
pridobitve lastninske pravice ali
- 
zaznamba izrednega pravnega sredstva glede
vknjižbe prenosa lastninske pravice.
(2) Če je po stanju na zadnji dan roka za
prijavo izločitvene pravice v stečajnem postopku pri nepremičnini iz
1. točke prvega odstavka tega člena vpisana zaznamba iz 3. točke
prvega odstavka tega člena, veljajo ta posebna pravila:
1.    
velja, da je v stečajnem postopku pravočasno
prijavljena izločitvena pravica glede lastninske pravice, ki je predmet sodnega
postopka, v zvezi z začetkom katerega je v zemljiški knjigi vpisana zaznamba iz
3. točke prvega odstavka tega člena,
2.    
upravitelj mora v osnovni seznam preizkušenih
terjatev vključiti to izločitveno pravico, tudi če je izločitveni upravičenec
ni prijavil v roku za prijavo iz prvega odstavka 299. člena tega zakona.
(3) Če se z vpisom, ki začne učinkovati
pred potekom roka za prijavo izločitvene pravice v stečajnem postopku in je bil
opravljen po poteku tega roka, vpiše zaznamba iz 3. točke prvega odstavka tega
člena, se za preizkus izločitvene pravice glede lastninske pravice, ki je
predmet sodnega postopka, v zvezi z začetkom katerega je v zemljiški knjigi
vpisana ta zaznamba, smiselno uporablja 71. člen tega zakona tako, da mora
upravitelj v 15 dneh po dnevu, ko zve za pravnomočnost sklepa o dovolitvi tega
vpisa, izdelati dodatni seznam preizkušenih terjatev.
(4) Če se vpiše zaznamba iz 3. točke prvega
odstavka tega člena z vpisom, ki začne učinkovati po poteku roka za prijavo
izločitvene pravice, veljajo ta posebna pravila:
1.    
velja, da je v stečajnem postopku prijavljena
izločitvena pravica glede lastninske pravice, ki je predmet sodnega postopka, v
zvezi z začetkom katerega je v zemljiški knjigi vpisana zaznamba, na dan, od
katerega učinkuje njen vpis v zemljiško knjigo,
2.    
upravitelj mora izdelati dodatni seznam
preizkušenih terjatev za preizkus te izločitvene pravice v 15 dneh po dnevu, ko
zve za pravnomočnost sklepa o dovolitvi tega vpisa,
3.    
upravitelj mora prekiniti prodajo nepremičnine,
ki je predmet te izločitvene pravice, do pravnomočne odločitve v sodnem
postopku, v zvezi z začetkom katerega je vpisana ta zaznamba,
4.    
ne glede na 3. točko tega odstavka se prodaja
ne prekine, če je do dneva, od katerega učinkuje vpis te zaznambe v zemljiški
knjigi, sodišče na podlagi pravnomočnega sklepa o prodaji, katerega predmet je
ta nepremičnina, že objavilo razpis javne dražbe ali zavezujoče zbiranje
ponudb,
5.    
če javna dražba ali postopek zbiranja ponudb iz
4. točke tega odstavka ni uspešen, mora upravitelj prekiniti prodajo
nepremičnine v skladu s 3. točko tega odstavka.
Oddelek 5.6: Posebna pravila o
preizkusu terjatev ter ločitvenih in izločitvenih pravic
300. člen
(ugotovitev obstoja prerekane terjatve v
pravdi)
(1) Upnik, katerega terjatev je prerekana,
mora v enem mesecu po objavi sklepa o preizkusu terjatev vložiti tožbo za
ugotovitev obstoja prerekane terjatve, če ni v 301. ali 302. členu tega zakona
drugače določeno.
(2) Če je terjatev prerekal upravitelj,
mora upnik tožbo iz prvega odstavka tega člena vložiti proti stečajnemu
dolžniku.
(3) Če je terjatev prerekal drug upnik,
mora upnik tožbo iz prvega odstavka tega člena vložiti proti upniku, ki je
terjatev prerekal.
(4) Če upnik v enem mesecu po objavi sklepa
o preizkusu terjatev ne vloži tožbe proti vsem, ki so prerekali terjatev, v
skladu s prvim do tretjim odstavkom tega člena, preneha njegova prerekana
terjatev v razmerju do stečajnega dolžnika.
301. člen
(nadaljevanje prekinjenega pravdnega
postopka za uveljavitev terjatve)
(1) Pravila, določena v tem členu, se
uporabljajo, če je upnik za uveljavitev terjatve pred začetkom stečajnega
postopka začel pravdni postopek.
(2) Razlog za prekinitev pravdnega postopka
iz prvega odstavka tega člena zaradi nastanka pravnih posledic stečajnega
postopka preneha z objavo sklepa o preizkusu terjatev.
(3) Če je prerekana upnikova terjatev iz
prvega odstavka tega člena, mora upnik v enem mesecu po objavi sklepa o
preizkusu terjatev predlagati nadaljevanje prekinjenega pravdnega postopka.
(4) Velja, da upnikov predlog za
nadaljevanje prekinjenega pravdnega postopka vsebuje tudi izjavo upnika o umiku
dajatvenega dela tožbenega zahtevka tako, da uveljavlja samo še zahtevek za
ugotovitev obstoja terjatve.
(5) Če je upnikovo terjatev iz prvega
odstavka tega člena prerekal drug upnik, mora upnik v roku iz tretjega odstavka
tega člena tožbo razširiti na upnika, ki je prerekal terjatev, kot novega toženca.
(6) Za razširitev tožbe po petem odstavku
tega člena soglasje drugega upnika, na katerega se tožba razširi, ni potrebno.
(7) Če upnik v enem mesecu po objavi sklepa
o preizkusu terjatev ne predlaga nadaljevanja postopka v skladu s tretjim
odstavkom tega člena in v primeru iz petega odstavka tega člena tožbe ne
razširi na drugega upnika, ki je terjatev prerekal, preneha njegova prerekana
terjatev v razmerju do stečajnega dolžnika.
(8) Če je upnikova terjatev iz prvega
odstavka tega člena priznana, preneha njegova pravna korist za vodenje pravde o
tej terjatvi.
302. člen
(ugotovitev neobstoja prerekane terjatve, ki
temelji na izvršilnem naslovu)
(1) Pravila, določena v tem členu, se
uporabljajo, če terjatev temelji na izvršilnem naslovu.
(2) Če je prerekana upnikova terjatev iz
prvega odstavka tega člena, mora tisti, ki je prerekal terjatev, v enem mesecu
po objavi sklepa o preizkusu terjatev vložiti tožbo za ugotovitev neobstoja
prerekane terjatve.
(3) Tožbo iz drugega odstavka tega člena
mora tisti, ki je prerekal terjatev, vložiti proti upniku, katerega terjatev je
prerekal.
(4) Če nihče od tistih, ki so prerekali
terjatev iz prvega odstavka tega člena, v enem mesecu po objavi sklepa o
preizkusu terjatev ne vloži tožbe v skladu z drugim in tretjim odstavkom tega
člena, terjatev velja za priznano.
(5) Če je terjatev iz prvega odstavka tega
člena prerekal drug upnik, mora o vložitvi tožbe iz drugega odstavka tega člena
v osmih dneh po vložitvi obvestiti upravitelja in obvestilu priložiti kopijo
tožbe s potrdilom sodišča o njeni vložitvi.
303. člen
(uporaba pravil o preizkusu terjatev za
preizkus ločitvenih in izločitvenih pravic)
(1) Za preizkus ločitvenih in izločitvenih
pravic se smiselno uporabljajo 61. do 63. člen, 65. do 67. člen, prvi do četrti
odstavek 69. člena in 70. do 72. člen tega zakona.
(2) Pri smiselni uporabi določb iz prvega
odstavka tega člena se namesto pojma »terjatev« uporablja pojem »ločitvena
pravica« ali »izločitvena pravica«.
(3) Velja, da izjava o prerekanju
zavarovane terjatve vsebuje tudi izjavo o prerekanju ločitvene pravice, s
katero je zavarovana ta terjatev.
304. člen
(pravne posledice, če sta priznani
zavarovana terjatev in ločitvena pravica)
Če sta zavarovana terjatev in ločitvena
pravica, s katero je zavarovana ta terjatev, priznani po prvem odstavku 67.
člena v zvezi s prvim odstavkom 303. člena tega zakona, sodišče v izreku sklepa
o preizkusu terjatev poleg odločitev iz drugega odstavka 69. člena tega zakona:
1.    
ugotovi, da sta terjatev in ločitvena pravica,
s katero je zavarovana ta terjatev, priznani ter
2.    
naloži stečajnemu dolžniku prednostno plačilo
te terjatve iz premoženja, ki je predmet ločitvene pravice.
305. člen
(uveljavitev prerekane zavarovane terjatve
ali ločitvene pravice v pravdi)
(1) Upnik, katerega ločitvena pravica je
prerekana, mora v enem mesecu po objavi sklepa o preizkusu terjatev vložiti
tožbo, s katero zahteva, da sodišče naloži stečajnemu dolžniku prednostno
plačilo zavarovane terjatve iz premoženja, ki je predmet ločitvene pravice, če
ni v 306., 307. ali 308. členu tega zakona drugače določeno.
(2) Če je prerekana tudi terjatev, mora
upnik s tožbo iz prvega odstavka tega člena zahtevati tudi ugotovitev obstoja
prerekane terjatve ne glede na to, ali terjatev temelji na izvršilnem naslovu.
(3) Za tožbo iz prvega odstavka tega člena
se smiselno uporabljajo prvi do tretji odstavek 300. člena tega zakona.
(4) Če upnik v enem mesecu po objavi sklepa
o preizkusu terjatev ne vloži tožbe v skladu s prvim do tretjim odstavkom tega
člena, prenehata:
1.    
njegova ločitvena pravica in
2.    
če je bila prerekana tudi terjatev, zavarovana
s to ločitveno pravico: ta terjatev.
306. člen
(nadaljevanje prekinjenega pravdnega
postopka za uveljavitev ločitvene pravice)
(1) Pravila, določena v tem členu, se
uporabljajo, če je upnik za uveljavitev ločitvene pravice pred začetkom
stečajnega postopka začel pravdni postopek.
(2) Za nadaljevanje pravdnega postopka iz
prvega odstavka tega člena se smiselno uporabljajo drugi do šesti in osmi
odstavek 301. člena tega zakona.
(3) Če upnik v enem mesecu po objavi sklepa
o preizkusu terjatev ne predlaga nadaljevanja postopka v skladu s tretjim
odstavkom 301. člena tega zakona v zvezi z drugim odstavkom tega člena in v
primeru iz petega odstavka 301. člena tega zakona v zvezi z drugim odstavkom
tega člena tožbe ne razširi na drugega upnika, ki je prerekal ločitveno
pravico, prenehata:
1.    
njegova ločitvena pravica in
2.    
če je bila prerekana tudi terjatev, zavarovana
s to ločitveno pravico: ta terjatev.
307. člen
(črtan)
308. člen
(izpodbijanje ločitvene pravice, ki je
nastala z vpisom v zemljiško knjigo ali na podlagi izvršilnega naslova)
(1) Pravila, določena v tem členu, se
uporabljajo, če je prerekana ločitvena pravica, ki je nastala z vpisom v
zemljiško knjigo ali na podlagi izvršilnega naslova.
(2) Če je prerekana upnikova ločitvena
pravica iz prvega odstavka tega člena, mora tisti, ki je prerekal ločitveno
pravico, v enem mesecu po objavi sklepa o preizkusu terjatev vložiti:
1.    
če je ločitveno pravico prerekal, ker je bila
pridobljena z izpodbojnim pravnim dejanjem iz 271. člena tega zakona: tožbo v
skladu z 275. členom tega zakona,
2.    
v drugih primerih: tožbo za ugotovitev, da je
ločitvena pravica prenehala ali da ne obstaja.
(3) Tožbo iz 2. točke drugega odstavka tega
člena mora tisti, ki je prerekal ločitveno pravico, vložiti proti upniku,
katerega ločitveno pravico je prerekal.
(4) Če nihče od tistih, ki so prerekali
ločitveno pravico iz prvega odstavka tega člena, v enem mesecu po objavi sklepa
o preizkusu terjatev ne vloži tožbe v skladu z drugim ali tretjim odstavkom
tega člena, terjatev in ločitvena pravica, s katero je zavarovana ta terjatev,
veljata za priznani.
(5) Če je tisti, ki je prerekal ločitveno
pravico, pravočasno vložil tožbo v skladu z drugim in tretjim odstavkom tega
člena, in je njegov tožbeni zahtevek pravnomočno zavrnjen, terjatev in
ločitvena pravica, s katero je zavarovana ta terjatev, veljata za priznani.
(6) V primeru iz četrtega ali petega
odstavka tega člena sodišče na predlog upnika, katerega ločitvena pravica je
bila prerekana, izda sklep iz 304. člena tega zakona.
309. člen
(pravne posledice, če je izločitvena
pravica priznana)
(1) Če je izločitvena pravica priznana po
prvem odstavku 67. člena v zvezi s prvim odstavkom 303. člena tega zakona,
sodišče v izreku sklepa o preizkusu terjatev poleg odločitev iz prvega odstavka
69. člena tega zakona ugotovi, da je izločitvena pravica priznana in glede na
vrsto izločitvene pravice:
1.    
naloži stečajnemu dolžniku, da upniku izroči
premoženje, ki je predmet izločitvene pravice, iz 1. točke prvega odstavka 22.
člena tega zakona,
2.    
ugotovi, da je izločitveni upnik pridobil
lastninsko pravico na nepremičnini iz 2. točke prvega odstavka 22. člena tega
zakona,
3.    
naloži stečajnemu dolžniku, da izstavi
zemljiškoknjižno dovolilo za vknjižbo lastninske pravice v korist izločitvenega
upnika, če je predmet izločitvene pravice iz 3. točke prvega odstavka 22. člena
tega zakona nepremičnina, ali
4.    
naloži stečajnemu dolžniku, da v korist upnika
izvede drug razpolagalni pravni posel ali druga pravna dejanja, potrebna za uveljavitev
izločitvene pravice iz 3. točke prvega odstavka 22. člena tega zakona.
(2) Pravnomočni sklep iz 1. in 4. točke
prvega odstavka tega člena je izvršilni naslov.
(3) Pravnomočni sklep iz 2. in 3. točke
prvega odstavka tega člena je listina, ki je podlaga za vknjižbo po 3. ali 4.
točki prvega odstavka 40. člena ZZK-1, in začetek stečajnega postopka ni ovira
za vknjižbo lastninske pravice v korist izločitvenega upnika na podlagi tega
sklepa.
(4) Drugi in tretji odstavek tega člena se
smiselno uporabljata tudi za pravnomočno sodbo, s katero je pravdno sodišče
ugodilo tožbenemu zahtevku izločitvenega upnika v pravdi iz 310. ali 311. člena
tega zakona.
310. člen
(uveljavitev prerekane izločitvene pravice
v pravdi)
(poseg odločbe US
o načinu izvrševanja tega člena)
(1) Izločitveni upnik, katerega izločitvena
pravica je prerekana, mora v enem mesecu po objavi sklepa o preizkusu terjatev
vložiti tožbo, s katero uveljavlja zahtevek iz prvega odstavka 309. člena tega
zakona, če ni v 311. ali 312. členu tega zakona drugače določeno.
(2) Za tožbo iz prvega odstavka tega člena
se smiselno uporabljata drugi in tretji odstavek 300. člena tega zakona.
(3) Če upnik v enem mesecu po objavi sklepa
o preizkusu terjatev ne vloži tožbe v skladu s prvim in drugim odstavkom tega
člena, njegova izločitvena pravica preneha.
311. člen
(nadaljevanje prekinjenega pravdnega
postopka za uveljavitev izločitvene pravice)
(poseg odločbe US
o načinu izvrševanja tega člena)
(1) Pravila, določena v tem členu, se
uporabljajo, če je izločitveni upnik za uveljavitev zahtevka iz prvega odstavka
309. člena tega zakona pred začetkom stečajnega postopka začel pravdni
postopek.
(2) Za nadaljevanje pravdnega postopka iz
prvega odstavka tega člena se smiselno uporabljajo drugi, tretji, peti, šesti
in osmi odstavek 301. člena tega zakona.
(3) Če upnik v enem mesecu po objavi sklepa
o preizkusu terjatev ne predlaga nadaljevanja postopka v skladu s tretjim
odstavkom 301. člena tega zakona v zvezi z drugim odstavkom tega člena in v
primeru iz petega odstavka 301. člena tega zakona v zvezi z drugim odstavkom
tega člena tožbe ne razširi na drugega upnika, ki je prerekal izločitveno
pravico, njegova izločitvena pravica preneha.
312. člen
(izpodbijanje izločitvene pravice, ki
temelji na izvršilnem naslovu)
(1) Pravila, določena v tem členu, se
uporabljajo, če je prerekana izločitvena pravica, ki temelji na izvršilnem naslovu.
(2) Če je prerekana upnikova izločitvena
pravica iz prvega odstavka tega člena, mora tisti, ki je prerekal izločitveno
pravico, v enem mesecu po objavi sklepa o preizkusu terjatev vložiti:
1.    
če je izločitveno pravico prerekal, ker je bila
pridobljena z izpodbojnim pravnim dejanjem iz 271. člena tega zakona: tožbo v
skladu z 275. členom tega zakona,
2.    
v drugih primerih: tožbo za ugotovitev, da je
izločitvena pravica prenehala ali ne obstaja.
(3) Tožbo iz 2. točke drugega odstavka tega
člena mora tisti, ki je prerekal izločitveno pravico, vložiti proti upniku,
katerega izločitveno pravico je prerekal.
(4) Če nihče od tistih, ki so prerekali
izločitveno pravico iz prvega odstavka tega člena, v enem mesecu po objavi
sklepa o preizkusu terjatev ne vloži tožbe v skladu z drugim ali tretjim
odstavkom tega člena, izločitvena pravica velja za priznano.
(5) V primeru iz četrtega odstavka tega
člena sodišče na predlog upnika, izločitvena pravica katerega je bila
prerekana, izda sklep iz prvega odstavka 309. člena tega zakona.
(6) Če je izločitveno pravico iz prvega
odstavka tega člena prerekal drug upnik, mora o vložitvi tožbe iz drugega
odstavka tega člena v osmih dneh po vložitvi obvestiti upravitelja in obvestilu
priložiti kopijo tožbe s potrdilom sodišča o njeni vložitvi.
313. člen
(smiselna uporaba pravil oddelka 5.6 za
drug postopek)
(1) Pravila o pravdnem postopku, določena v
300. do 312. členu tega zakona, se smiselno uporabljajo tudi:
1.    
za drug sodni postopek, če v skladu z zakonom o
obstoju terjatve ali o uveljavitvi ločitvene ali izločitvene pravice odloča
sodišče v drugem in ne pravdnem postopku in
2.    
za postopek pred drugim državnim organom, če v
skladu z zakonom o obstoju terjatve ali o uveljavitvi ločitvene ali izločitvene
pravice odloča drug državni organ, če ni v 314. členu tega zakona drugače
določeno.
(2) Pravila, določena v 300. do 312. členu
tega zakona, o pravnomočni sodni odločbi, s katero je sodišče odločilo o nekem
zahtevku, se smiselno uporabljajo tudi za sodno poravnavo, katere predmet je ta
zahtevek.
314. člen
(posebna pravila za nekatere upravne
postopke)
(1) Pravila, določena v tem členu, se
uporabljajo, če je v stečajnem postopku prerekana terjatev za plačilo davkov
ali prispevkov ali druga terjatev, o kateri pristojni državni organ odloča po
uradni dolžnosti in ne na predlog ali zahtevo upnika, ki je imetnik te
terjatve.
(2) Za terjatev iz prvega odstavka tega
člena se ne uporabljajo 300., 301. in 302. člen tega zakona.
(3) Tisti, ki je prerekal terjatev iz
prvega odstavka tega člena, mora v enem mesecu po objavi sklepa o preizkusu
terjatev prijaviti svojo udeležbo v postopku, v katerem pristojni državni organ
odloča o prerekani terjatvi, in je upravičen v tem postopku opravljati tista
procesna dejanja ali vložiti tožbo v upravnem sporu, ki jih je v skladu s
pravili tega postopka upravičen opravljati dolžnik.
(4) Če nihče od tistih, ki so prerekali
terjatev iz prvega odstavka tega člena, v enem mesecu po objavi sklepa o
preizkusu terjatev ne prijavi svoje udeležbe v postopku iz tretjega odstavka tega
člena, terjatev velja za priznano.
(5) Ne glede na tretji odstavek tega člena
izjava o prerekanju terjatve iz prvega odstavka tega člena nima pravnega učinka
in terjatev velja za priznano, če v skladu s pravili postopka, v katerem
pristojni državni organ odloča o terjatvi iz prvega odstavka tega člena, ni več
mogoče izpodbijati obstoja te terjatve niti s pravnim sredstvom niti s tožbo v
upravnem sporu, ali če je dolžnik kot zavezanec za davek sam izračunal terjatev
v obračunu davka.
(6) Če je terjatev iz prvega odstavka tega
člena prerekal drug upnik, mora o prijavi svoje udeležbe v postopku iz tretjega
odstavka tega člena v osmih dneh po vložitvi prijave obvestiti upravitelja in
obvestilu priložiti kopijo prijave s potrdilom organa, ki vodi postopek, o njeni
vložitvi.
(7) Če je terjatev iz prvega odstavka tega
člena priznana, preneha pravna korist dolžnika in drugih upnikov za vodenje
postopka, v katerem pristojni organ odloča o terjatvi, za vložitev pritožbe ali
drugega pravnega sredstva v tem postopku in za tožbo v upravnem sporu proti
odločbi, s katero je pristojni organ odločil o tej terjatvi.
314.a člen
(posebno pravilo o začetku teka rokov, če
je proti sklepu o preizkusu terjatev vložena pritožba)
Če je upnik ali tisti, ki je prerekal
terjatev oziroma ločitveno ali izločitveno pravico upnika, s pritožbo
izpodbijal sklep o preizkusu terjatev glede odločitve o preizkusu določene
terjatve oziroma ločitvene ali izločitvene pravice, začne enomesečni rok, za
procesno dejanje glede te terjatve oziroma ločitvene ali izločitvene pravice,
določen v naslednjih določbah: 
-      
v prvem in četrtem odstavku 300. člena, 
-      
v tretjem in sedmem odstavku 301. člena, 
-      
v drugem in četrtem odstavku 302. člena, 
-      
v prvem in četrtem odstavku 305. člena, 
-      
v tretjem odstavku 306. člena, 
-      
v drugem in četrtem odstavku 308. člena, 
-      
v prvem in tretjem odstavku 310. člena, 
-      
v tretjem odstavku 311. člena, 
-      
v drugem in četrtem odstavku 312. člena ter 
-      
v tretjem in četrtem odstavku 314. člena tega
zakona, 
teči od objave sklepa, s
katerim je pritožbeno sodišče odločilo o tej pritožbi.
Oddelek 5.7: Končanje nujnih poslov in
nadaljevanje poslovanja stečajnega dolžnika
315. člen
(splošno pravilo o poslovanju v stečajnem
postopku)
Po začetku stečajnega postopka je dovoljeno
sklepati samo tiste pogodbe ali opravljati druge posle ali dejanja, ki so
potrebna za upravljanje in unovčenje stečajne mase v skladu z oddelkom 5.8 tega
zakona, če ni v 316. ali 317. členu tega zakona drugače določeno.
316. člen
(končanje nujnih poslov)
(1) Po začetku stečajnega postopka je
dovoljeno končati posle, ki jih je stečajni dolžnik začel izvajati pred
začetkom stečajnega postopka, če sodišče dovoli končanje teh poslov.
(2) Sodišče o končanju poslov iz prvega
odstavka tega člena odloči na predlog upravitelja in na podlagi mnenja
upniškega odbora.
(3) Upravitelj mora dati predlog iz drugega
odstavka tega člena v enem mesecu po začetku stečajnega postopka.
(4) Predlog iz drugega odstavka tega člena,
ki je vložen po poteku roka iz tretjega odstavka tega člena, sodišče zavrže.
(5) Sodišče dovoli končati posle iz prvega
odstavka tega člena:
1.    
če je njihovo končanje nujno, da se prepreči
zmanjšanje stečajne mase, in
2.    
če se zaradi njihovega končanja ne zavleče
unovčenje stečajne mase in ne krši načelo omejevanja tveganj iz 228. člena tega
zakona.
(6) Sklep, s katerim sodišče odloči o
predlogu iz drugega odstavka tega člena, se vroči upravitelju.
317. člen
(pogoji za nadaljevanje poslovanja
stečajnega dolžnika)
(1) Po začetku stečajnega postopka sme
stečajni dolžnik nadaljevati proizvodnjo ali opravljanje drugih poslov iz svoje
dejavnosti (v nadaljnjem besedilu: nadaljevanje poslovanja stečajnega
dolžnika), če sodišče dovoli nadaljevanje poslovanja stečajnega dolžnika.
(2) Sodišče o nadaljevanju poslovanja
stečajnega dolžnika odloči na predlog upravitelja in na podlagi soglasja
upniškega odbora.
(3) Upravitelj mora dati predlog iz drugega
odstavka tega člena v enem mesecu po začetku stečajnega postopka.
(4) Predlog iz drugega odstavka tega člena,
ki je vložen po poteku roka iz tretjega odstavka tega člena, sodišče zavrže.
(5) Predlog iz drugega odstavka tega člena
mora vsebovati razloge za presojo upravitelja, da bo z nadaljevanjem poslovanja
stečajnega dolžnika mogoče doseči ugodnejše pogoje za prodajo premoženja
stečajnega dolžnika, ki se uporablja pri tem poslovanju, kot poslovne celote.
(6) Sodišče dovoli nadaljevanje poslovanja
stečajnega dolžnika:
1.    
če s tem soglaša upniški odbor,
2.    
če se s tem dosežejo ugodnejši pogoji za
prodajo premoženja stečajnega dolžnika, ki se uporablja pri tem poslovanju, kot
poslovne celote in
3.    
če se z nadaljevanjem poslovanja ne krši načelo
omejevanja tveganj iz 228. člena tega zakona.
(7) Sodišče s sklepom, s katerim dovoli
nadaljevanje poslovanja stečajnega dolžnika, upravitelju naloži, da v enem
mesecu od izdaje sklepa da predlog za prodajo premoženja stečajnega dolžnika,
ki se uporablja pri tem poslovanju, kot poslovne celote.
(8) Sklep, s katerim sodišče odloči o
predlogu iz drugega odstavka tega člena, se vroči upravitelju.
318. člen
(posebna pravila pri nadaljevanju
poslovanja stečajnega dolžnika)
(1) Pravila, določena v tem členu, se
uporabljajo, če stečajni dolžnik v skladu s 317. členom tega zakona nadaljuje
poslovanje.
(2) Upravitelj mora mesečno poročati o
poslovanju stečajnega dolžnika in poteku prodaje premoženja stečajnega
dolžnika, ki se uporablja pri tem poslovanju, kot poslovne celote.
(3) Upravitelj mora poročilu iz drugega
odstavka tega člena priložiti mesečno bilanco stanja in izkaz poslovnega izida.
(4) Upravitelj mora pridobiti soglasje sodišča
za vsak:
1.    
najem posojila ali kredita,
2.    
poroštvo ali aval, ki ga da,
3.    
dovolitev ustanovitve ločitvene pravice na
premoženju stečajnega dolžnika,
4.    
drug posel v zvezi z nadaljevanjem poslovanja
stečajnega dolžnika, če sodišče tako določi s sklepom, s katerim dovoli
nadaljevanje poslovanja stečajnega dolžnika.
(5) Za soglasje sodišča za izvedbo posla iz
četrtega odstavka tega člena se smiselno uporablja šesti odstavek 317. člena
tega zakona.
319. člen
(ustavitev nadaljnjega poslovanja
stečajnega dolžnika)
(1) Sodišče odloči, da se nadaljnje
poslovanje stečajnega dolžnika ustavi:
1.    
če upravitelj v roku iz sedmega odstavka 317.
člena tega zakona ne da predloga prodaje premoženja stečajnega dolžnika, ki se
uporablja pri tem poslovanju, kot poslovne celote,
2.    
če v enem letu od takrat, ko je upravitelj dal
predlog iz sedmega odstavka 317. člena tega zakona, premoženje stečajnega
dolžnika, ki se uporablja pri tem poslovanju, kot poslovne celote ni bilo
prodano, ali
3.    
če nastanejo druge okoliščine, zaradi katerih
nadaljnje poslovanje stečajnega dolžnika ne omogoča ugodnejših pogojev za
plačilo upnikov ali se s tem krši načelo omejevanja tveganj iz 228. člena tega
zakona.
(2) Sklep iz prvega odstavka tega člena se
vroči upravitelju.
Oddelek 5.8: Upravljanje in unovčenje
stečajne mase
Pododdelek 5.8.1: Splošna pravila o
upravljanju in unovčenju stečajne mase
320. člen
(unovčenje stečajne mase)
(1) Unovčenje stečajne mase je:
1.    
prodaja premoženja stečajnega dolžnika,
2.    
izterjava njegovih terjatev in
3.    
vsak drug pravni posel za uresničitev njegovih
premoženjskih pravic.
(2) Upravitelj mora začeti opravljati
dejanja za unovčenje stečajne mase takoj po pripravi svojega otvoritvenega
poročila in jih opravljati v rokih, določenih v načrtu poteka stečajnega
postopka.
321. člen
(načrt poteka stečajnega postopka)
(1) Sodišče določi načrt poteka stečajnega
postopka na predlog upravitelja iz 2. točke drugega odstavka 294. člena tega
zakona in na podlagi mnenja upniškega odbora.
(2) Načrt poteka stečajnega postopka mora
za vsako vrsto premoženja, ki sestavlja stečajno maso, vključevati:
1.    
opis pravnih poslov in drugih dejanj, ki jih je
treba opraviti v zvezi z unovčenjem tega premoženja, in
2.    
roke, v katerih mora upravitelj ta dejanja
opraviti.
(3) Če se med potekom stečajnega postopka
pokaže, da zaradi vzrokov, ki ne izvirajo s področja upravitelja, dejanj v
zvezi z unovčenjem premoženja stečajnega dolžnika ni mogoče opraviti v rokih,
določenih v načrtu poteka stečajnega postopka, sodišče na predlog upravitelja
in na podlagi mnenja upniškega odbora spremeni načrt poteka stečajnega
postopka.
322. člen
(upravljanje stečajne mase)
(1) Upravljanje stečajne mase je:
1.    
oddaja premoženja stečajnega dolžnika v najem,
2.    
nalaganje denarnega dobroimetja stečajnega dolžnika,
3.    
sklenitev sodne ali izvensodne poravnave oziroma
izvedba drugega pravnega posla oziroma dejanja s smiselno enakim učinkom, v
postopkih oziroma glede zahtevkov iz pododdelkov 2.2.3. in 5.3.4. tega zakona
ter iz oddelka 5.6. tega zakona.
(2) Za vsak posel upravljanja stečajne mase
mora upravitelj pred sklenitvijo pogodbe ali izvedbo drugega pravnega posla
dobiti soglasje sodišča.
(3) Sodišče lahko da soglasje za nalaganje
denarnega dobroimetja stečajnega dolžnika kot splošno soglasje za vse posle,
katerih predmet je posamezna vrsta naložbe iz 324. člena tega zakona.
(4) Pravni posel, ki ga upravitelj sklene
ali izvede v nasprotju z drugim odstavkom tega člena, nima pravnega učinka.
(5) Sodišče odloči o soglasju za posel iz
3. točke prvega odstavka tega člena na podlagi mnenja upniškega odbora.
Pritožba proti sklepu sodišča o soglasju iz prejšnjega stavka zadrži izvršitev
sklepa.
323. člen
(oddaja premoženja stečajnega dolžnika v
najem ali zakup)
(1) Po začetku stečajnega postopka je
premoženje stečajnega dolžnika dovoljeno oddati v najem ali zakup samo, če se s
tem ne zavleče prodaja tega premoženja.
(2) Pogodbo o najemu ali zakup iz prvega
odstavka tega člena je dovoljeno skleniti samo kot pogodbo za določen čas in za
obdobje najema ali zakupa, ki ne sme biti daljše od enega leta.
(3) Upravitelj lahko v soglasju s sodiščem
v korist najemnika ustanovi predkupno pravico na premoženju, ki je predmet
najema.
324. člen
(nalaganje denarnega dobroimetja
stečajnega dolžnika)
Denarno dobroimetje stečajnega dolžnika je
dovoljeno naložiti samo v:
1.    
dolžniške vrednostne papirje, katerih
izdajatelj je:
- 
Republika Slovenija ali druga država članica
Evropske unije,
- 
Evropska centralna banka, Banka Slovenije ali
centralna banka druge države članice Evropske unije,
2.    
dolžniške vrednostne papirje razen podrejenih
vrednostnih papirjev, katerih izdajatelj je banka s sedežem v Republiki
Sloveniji ali kreditna institucija s sedežem v drugi državi članici Evropske
unije,
3.    
bančne denarne depozite pri banki ali kreditni
instituciji iz 2. točke tega člena.
Pododdelek 5.8.2: Prodaja premoženja
stečajnega dolžnika
325. člen
(uporaba pododdelka 5.8.2)
(1)Pododdelek 5.8.2 tega zakona se
uporablja za prodajo vsega premoženja, ki spada v splošno ali posebne stečajne
mase, če ni v drugem ali tretjem odstavku tega člena drugače določeno.
(2) Za prodajo premoženja v izvršilnem
postopku, na tek katerega po 3. točki tretjega odstavka 132. člena tega zakona
ne vpliva začetek stečajnega postopka, ali v izvršilnem postopku, ki ga
izvršilno sodišče nadaljuje po 1. točki tretjega odstavka 280. člena tega zakona,
se uporabljajo pravila, ki veljajo za izvršilni postopek.
(3) Za prodajo premoženja, ki je predmet
ločitvene pravice iz prvega odstavka 282. člena tega zakona, se uporabljajo
splošna pravila iz drugega odstavka 282. člena tega zakona.
326. člen
(priprave za prodajo)
Priprave za prodajo premoženja stečajnega
dolžnika vključujejo:
1.    
oceno vrednosti premoženja in
2.    
zbiranje drugih informacij za presojo
najugodnejših pogojev prodaje glede rokov, v katerih jo je mogoče opraviti, in
kupnine, ki jo je mogoče doseči.
327. člen
(ocena vrednosti premoženja)
(1) Upravitelj mora za vsako premoženje, ki
sestavlja stečajno maso, dobiti oceno vrednosti tega premoženja zaradi prodaje
(v nadaljnjem besedilu: ocena vrednosti premoženja).
(2) Oceno vrednosti premoženja mora izdelati
pooblaščeni ocenjevalec za tisto vrsto premoženja, ki je predmet ocene, če ni v
zakonu za posamezen primer drugače določeno.
(3) Ocena vrednosti premoženja mora biti
izdelana na podlagi tržne vrednosti in likvidacijske vrednosti v skladu s
standardi ocenjevanja vrednosti, določenimi z zakonom, ki ureja revidiranje.
(4) Če je predmet ocene vrednost
premoženja, ki je poslovna celota, mora pooblaščeni ocenjevalec izdelati:
1.    
oceno vrednosti za vsako stvar ali drugo
premoženje, ki je vključeno v poslovno celoto, v skladu s tretjim odstavkom
tega člena in
2.    
oceno vrednosti poslovne celote ob predpostavki
poslujočega podjetja v skladu s standardi ocenjevanja vrednosti, določenimi z
zakonom, ki ureja revidiranje.
328. člen
(zbiranje drugih informacij za presojo najugodnejših
pogojev prodaje)
(1) Če vrednosti premoženja ni mogoče
oceniti na podlagi primerljivih tržnih cen, mora upravitelj objaviti
nezavezujoče zbiranje ponudb ali opraviti druga dejanja za pridobitev
informacij, ki so pomembne za presojo najugodnejših pogojev prodaje.
(2) Nezavezujoče zbiranje ponudb je javno
vabilo za dajanje ponudb, pri katerem izhodiščna cena ni določena in je
obveznost stečajnega dolžnika skleniti pogodbo s ponudnikom, ki ponudi najvišjo
ceno, izključena.
(3) Za postopek nezavezujočega zbiranja
ponudb se smiselno uporabljajo prvi odstavek, 1. ter 5. do 7. točka drugega
odstavka in tretji odstavek 335. člena tega zakona.
329. člen
(način prodaje)
(1) Pogodba o prodaji premoženja stečajnega
dolžnika se lahko sklene samo na podlagi javne dražbe ali zavezujočega zbiranja
ponudb, če ni v četrtem odstavku tega člena drugače določeno.
(2) Javna dražba se lahko izvede kot javna
dražba z zviševanjem izklicne cene ali kot javna dražba z zniževanjem izklicne
cene. Javna dražba je javno povabilo k dajanju ponudb, s katerim se stečajni
dolžnik zaveže, da bo sklenil prodajno pogodbo s tistim dražiteljem, ki bo na
dražbi glede na vrsto javne dražbe: 
1.    
pri javni dražbi z zviševanjem izklicne cene:
ponudil najvišjo ceno, ali 
2.    
pri javni dražbi z zniževanjem izklicne cene:
prvi dal ponudbo za ceno v posameznem koraku dražbe.
(3) Zavezujoče zbiranje ponudb je javno
vabilo k dajanju ponudb, s katerim se stečajni dolžnik zaveže, da bo sklenil
prodajno pogodbo s tistim ponudnikom, ki bo ponudil najvišjo ceno, vendar ne
nižje od izhodiščne cene, če bo več ponudnikov ponudilo enako najvišjo ceno, pa
s tistim, ki bo ponudil najkrajši rok plačila.
(4) Če je bil javna dražba ali postopek
zavezujočega zbiranja ponudb za prodajo posameznega premoženja neuspešen, se
pogodba o prodaji tega premoženja lahko sklene tudi na podlagi neposrednih
pogajanj s kupcem, ki je svojo ponudbo dal v postopku nezavezujočega zbiranja
ponudb iz drugega odstavka 328. člena tega zakona, opravljenega pred začetkom
neposrednih pogajanj.
330. člen
(začetek prodaje)
(1) Prodaja se začne s sklepom sodišča o
prodaji (v nadaljnjem besedilu: sklep o prodaji).
(2) Prodaje nobenega premoženja stečajnega
dolžnika ni dovoljeno začeti pred pravnomočnostjo sklepa o začetku stečajnega
postopka, če ni v zakonu za posamezen primer drugače določeno.
(3) Če je izločitveni upnik pravočasno
prijavil izločitveno pravico, ki je bila prerekana, prodaje premoženja, ki je
predmet te izločitvene pravice, ni dovoljeno začeti, dokler:
1.    
zahtevek izločitvenega upnika iz prvega
odstavka 309. člena tega zakona ni pravnomočno zavrnjen ali
2.    
izločitvena pravica ne preneha po tretjem
odstavku 310. člena ali tretjem odstavku 311. člena tega zakona.
331. člen
(sklep o prodaji)
(1) Sodišče izda sklep o prodaji na predlog
upravitelja in na podlagi mnenja upniškega odbora.
(2) Sodišče s sklepom, s katerim prvič
odloča o prodaji posameznega premoženja (v nadaljnjem besedilu: prvi sklep o
prodaji), določi:
1.    
način prodaje,
2.    
izklicno ceno pri javni dražbi ali izhodiščno
ceno pri zavezujočem zbiranju ponudb in
3.    
znesek varščine.
(3) Če sodišče s prvim sklepom o prodaji
kot način prodaje določi javno dražbo ali zavezujoče zbiranje ponudb, lahko v
tem sklepu določi tudi, da se lahko javna dražba ali postopek zbiranja ponudb
enkrat ali večkrat ponovi, če prejšnji postopek ni uspešen. V tem primeru mora
sodišče v sklepu o prvi prodaji določiti tudi delež, za katerega se sme v
ponovljenem postopku znižati izklicna ali izhodiščna cena. Ta delež ne sme biti
večji od 10 odstotkov izklicne ali izhodiščne cene v prejšnjem, neuspešnem
postopku.
(4) Če je bil
javna dražba ali postopek zbiranja ponudb za prodajo posameznega premoženja na
podlagi prvega sklepa o prodaji neuspešen, lahko sodišče s sklepom o prodaji (v
nadaljnjem besedilu: dodatni sklep o prodaji):
1.    
bodisi:
- 
ponovno odloči, da se prodaja opravi na podlagi
javne dražbe ali zavezujočega zbiranja ponudb, in
- 
določi nižjo izklicno ali izhodiščno ceno kot v
prvem sklepu
2.    
bodisi odloči, da se opravi nezavezujoče
zbiranje ponudb zaradi prodaje na podlagi neposrednih pogajanj po četrtem
odstavku 329. člena tega zakona.
332. člen
(izklicna ali izhodiščna cena)
(1) Izklicno ali izhodiščno ceno mora
sodišče določiti na podlagi ocenjene vrednosti premoženja.
(2) Pri prvem sklepu o prodaji izklicna ali
izhodiščna cena ne sme biti nižja od polovice vrednosti, ocenjene na podlagi
likvidacijske vrednosti.
(3) Z dodatnim sklepom o prodaji lahko
sodišče določi izklicno ali izhodiščno ceno v znesku, ki je nižji od polovice
vrednosti premoženja, ocenjene na podlagi likvidacijske vrednosti, če s tem
soglaša upniški odbor.
(4) Prvi do tretji odstavek tega člena se
smiselno uporabljajo tudi za določitev cene pri prodajni pogodbi, ki se sklene
na podlagi neposrednih pogajanj po četrtem odstavku 329. člena tega zakona.
(5) Ne glede na drugi odstavek tega člena
pri javni dražbi z zniževanjem izklicne cene pri prvem sklepu o prodaji
izklicna cena ne sme biti nižja od vrednosti, ocenjene na podlagi likvidacijske
vrednosti, povečane za 25 odstotkov.
333. člen
(varščina)
(1) Varščina je denarni znesek, s plačilom
katerega dražitelj pri javni dražbi ali ponudnik pri zbiranju ponudb utrdi
svojo obveznost skleniti prodajno pogodbo, če bo na dražbi ali v postopku
zbiranja ponudb uspel.
(2) Znesek varščine ne sme biti nižji:
1.    
če izklicna ali izhodiščna cena ni višja od
200.000 eurov: od 10 odstotkov izklicne ali izhodiščne cene,
2.    
v drugih primerih: od 20.000 eurov in tudi ne
od 5 odstotkov izklicne ali izhodiščne cene.
(3) Javne dražbe ali postopka zbiranja
ponudb se lahko udeleži samo tisti, ki en delovni dan pred javno dražbo ali do
poteka roka za oddajo ponudb pri zbiranju ponudb plača varščino, če ni v
četrtem odstavku tega člena drugače določeno.
(4) Če je znesek varščine višji od 20.000
eurov, lahko dražitelj ali ponudnik namesto plačila varščine v roku iz drugega
odstavka tega člena izroči nepreklicno bančno garancijo v korist stečajnega
dolžnika kot upravičenca na prvi poziv banke s sedežem v Republiki Sloveniji
ali drugi državi članici Evropske unije, ki se glasi na znesek, enak znesku
varščine, za zavarovanje svoje obveznosti plačati pogodbeno kazen za
neizpolnitev obveznosti skleniti prodajno pogodbo iz osmega odstavka 334. člena
ali šestega odstavka 335. člena tega zakona.
(5) Če dražitelj ali ponudnik na dražbi ali
v postopku zbiranja ponudb ne uspe, mu mora stečajni dolžnik vrniti znesek
plačane varščine ali bančno garancijo v treh delovnih dneh po koncu javne
dražbe ali po poteku roka za izjavo upravitelja o izbiri ponudnika pri javnem
zbiranju ponudb.
(6) Če dražitelj ali ponudnik na dražbi ali
v postopku zbiranja ponudb uspe in sklene prodajno pogodbo v skladu s tem
zakonom, plačilo varščine velja za plačilo are v znamenje sklenitve te prodajne
pogodbe.
334. člen
(javna dražba)
(1) Če sodišče s sklepom o prodaji odloči,
da se prodaja premoženja opravi na podlagi javne dražbe, mora upravitelj v
osmih dneh po pravnomočnosti tega sklepa sodišču predložiti razpis javne dražbe
zaradi javne objave po prvem odstavku 122. člena tega zakona, ki ga mora
sodišče objaviti naslednji delovni dan po prejemu.
(2) Razpis javne dražbe mora vsebovati:
1.    
opis premoženja, ki se prodaja,
2.    
vrsto javne dražbe, izklicno ceno in znesek, za
katerega se ta v posameznem koraku dražbe glede na vrsto javne dražbe: 
- 
pri dražbi z zviševanjem izklicne cene:
zvišuje, ali 
- 
pri dražbi z zniževanjem izklicne cene:
znižuje, 
3.    
pri dražbi z zniževanjem izklicne cene tudi
pravilo, da sme razpisnik dražbe odstopiti od nadaljnje dražbe v kateremkoli
koraku dražbe,
4.    
znesek varščine in številko transakcijskega
računa stečajnega dolžnika, v dobro katerega mora dražitelj ta znesek plačati,
5.    
druge pogoje prodaje v skladu s 337. do 343.
členom tega zakona,
6.    
dan, uro in mesto poteka dražbe,
7.    
mesto, na katerem si je mogoče ogledati
premoženje, ki se prodaja, in čas, v katerem je mogoče opraviti ogled.
(3) Razpis javne dražbe mora biti objavljen
najpozneje:
1.    
če je izklicna cena višja od 50.000 eurov: en
mesec pred dnevom dražbe,
2.    
v drugih primerih: osem dni pred dnevom dražbe.
(4) Dražbo vodi upravitelj ali druga oseba
po njegovem pooblastilu.
(5) O poteku dražbe se vodi zapisnik.
(6) Po koncu dražbe voditelj dražbe
razglasi dražitelja, ki je na dražbi uspel, in ga obvesti o času sklenitve
pisne pogodbe, ki ne sme biti pozneje kot tri delovne dni po koncu dražbe.
(7) Upravitelj mora pripraviti besedilo
pogodbe, ki ga podpišeta upravitelj in dražitelj, ki je na dražbi uspel, v
prostorih stečajnega dolžnika ob času iz šestega odstavka tega člena, če se ne
dogovorita za drugo mesto podpisa pogodbe.
(8) Če dražitelj, ki je uspel na dražbi, ob
času iz šestega odstavka tega člena ne podpiše pogodbe, mora stečajnemu
dolžniku plačati pogodbeno kazen za neizpolnitev obveznosti skleniti prodajno
pogodbo v znesku, ki je enak znesku varščine.
(9) V primeru iz osmega odstavka tega člena
plačilo varščine velja za plačilo pogodbene kazni in stečajni dolžnik obdrži
plačani znesek varščine.
335. člen
(vabilo k dajanju ponudb)
(1) Če sodišče s sklepom o prodaji odloči,
da se prodaja premoženja opravi na podlagi javnega zbiranja ponudb, mora
upravitelj v osmih dneh po pravnomočnosti tega sklepa sodišču predložiti vabilo
k dajanju ponudb zaradi javne objave po prvem odstavku 122. člena tega zakona,
ki ga mora sodišče objaviti naslednji delovni dan po prejemu.
(2) Vabilo k dajanju ponudb mora vsebovati:
1.    
opis premoženja, ki se prodaja,
2.    
izhodiščno ceno,
3.    
znesek varščine in številko transakcijskega
računa stečajnega dolžnika, v dobro katerega mora dražitelj ta znesek plačati,
4.    
druge pogoje prodaje v skladu s 337. do 343.
členom tega zakona,
5.    
rok za oddajo ponudb,
6.    
mesto, na katerem si je mogoče ogledati
premoženje, ki se prodaja, in čas, v katerem je mogoče opraviti ogled,
7.    
rok, do katerega bodo ponudniki obveščeni o
izidu javnega zbiranja ponudb.
(3) Vabilo k dajanju ponudb mora biti
objavljeno najpozneje:
1.    
če je izklicna cena višja od 100.000 eurov: dva
meseca pred potekom roka za oddajo ponudb,
2.    
v drugih primerih: en mesec pred potekom roka
za oddajo ponudb.
(4) Upravitelj mora ponudnike obvestiti o
izidu javnega zbiranja ponudb v roku, določenem v vabilu k dajanju ponudb, ki
ne sme biti pozneje kot 15 dni po poteku roka za oddajo ponudb.
(5) Upravitelj mora ponudniku, ki je uspel
v postopku javnega zbiranja ponudb, hkrati z obvestilom o izidu poslati tudi
besedilo pogodbe in ga pozvati, da mu podpisan izvod pogodbe vrne v treh delovnih
dneh po prejemu.
(6) Če ponudnik, ki je uspel v postopku
javnega zbiranja ponudb, v roku iz petega odstavka tega člena ne vrne
podpisanega izvoda pogodbe, mora stečajnemu dolžniku plačati pogodbeno kazen za
neizpolnitev obveznosti skleniti prodajno pogodbo v znesku, ki je enak znesku
varščine.
(7) V primeru iz šestega odstavka tega
člena plačilo varščine velja za plačilo pogodbene kazni in stečajni dolžnik
obdrži plačani znesek varščine.
336. člen
(drugi pogoji prodaje)
(1) Za prodajno pogodbo, ki jo sklene
stečajni dolžnik, se uporabljajo pravila, določena v 337. do 343. členu tega
zakona.
(2) Uporabe pravil iz prvega odstavka tega
člena s pogodbo ni mogoče izključiti.
337. člen
(osebe, s katerimi ni dovoljeno skleniti
pogodbe)
(1) Stečajni dolžnik ne sme skleniti
pogodbe o prodaji svojega premoženja z:
1.    
osebo, ki je v zadnjih dveh letih pred uvedbo
stečajnega postopka opravljala funkcijo člana poslovodstva ali organa nadzora
ali funkcijo prokurista v insolventnem dolžniku,
2.    
stečajnim upraviteljem ali sodnikom, ki vodi
postopek,
3.    
družbenikom, katerega delež v kapitalu
stečajnega dolžnika je večji od 10 odstotkov,
4.    
osebo, ki ima v razmerju do osebe iz 1., 2. ali
3. točke tega odstavka položaj ožje povezane osebe,
5.    
pravno osebo, v kapitalu katere ima oseba iz 1.
do 4. točke tega odstavka delež, večji od 50 odstotkov.
(2) Kupec mora pred sklenitvijo pogodbe s
stečajnim dolžnikom dati pisno izjavo, da ni ovir za sklenitev pogodbe iz
prvega odstavka tega člena.
(3) Prvi odstavek tega člena se ne
uporablja za prodajo predkupnemu upravičencu, ki v skladu s tem zakonom
uveljavlja zakonito predkupno pravico.
338. člen
(ara)
(1) Kupec mora v znamenje sklenitve
prodajne pogodbe plačati aro v roku, ki je določen v pogodbi in ne sme biti
daljši od petih delovnih dni po sklenitvi pogodbe.
(2) Za določitev višine zneska are se
smiselno uporablja drugi odstavek 333. člena tega zakona.
(3) Prodajna pogodba je sklenjena pod
odložnim pogojem, da kupec plača aro iz prvega odstavka tega člena, in
razveznim pogojem, ki se uresniči, če kupec v tem roku are ne plača.
339. člen
(rok za plačilo kupnine in izročitev
prodanega premoženja kupcu)
(1) Rok za plačilo kupnine ne sme biti
daljši od treh mesecev po sklenitvi prodajne pogodbe.
(2) Kupec lahko odkloni plačilo kupnine,
dokler sklep sodišča o soglasju k prodajni pogodbi ne postane pravnomočen.
(3) Če zamuda kupca s plačilom kupnine
traja več kot 15 dni, lahko stečajni dolžnik odstopi od prodajne pogodbe, ne da
bi moral kupcu dati dodatni rok za izpolnitev.
(4) Stečajni dolžnik ne sme kupcu izročiti
lastniške posesti prodanega premoženja ali opraviti drugih pravnih dejanj za
prenos lastninske ali druge premoženjske pravice na kupca, dokler ta ne plača
celotne kupnine.
340. člen
(izključitev odgovornosti za stvarne
napake)
Stečajni dolžnik ne odgovarja za stvarne
napake premoženja, ki je predmet prodaje.
341. člen
(soglasje k sklenitvi prodajne pogodbe)
(1) Prodajna pogodba je sklenjena pod
odložnim pogojem, da bo sodišče k njej dalo soglasje, in pod razveznim pogojem,
ki se uresniči, če sodišče zavrne soglasje.
(2) Sodišče o soglasju k sklenitvi prodajne
pogodbe odloči na predlog upravitelja.
(3) Upravitelj mora predlog za soglasje k
prodajni pogodbi predložiti sodišču v treh delovnih dneh po sklenitvi prodajne
pogodbe in mu priložiti besedilo pogodbe ter glede na način prodaje:
1.    
pri prodaji na podlagi javne dražbe: zapisnik
dražbe,
2.    
pri prodaji na
podlagi javnega zbiranja ponudb: poročilo o ponudbah, ki jih je prejel, s
podatki o ponudnikih in ponujenih cenah,
3.    
pri neposredni
prodaji: poročilo o ponudbah, ki jih je prejel na podlagi nezavezujočega
zbiranja ponudb, in o poteku pogajanj s ponudniki.
(4) Če je bila pogodba sklenjena na podlagi
neposrednih pogajanj po četrtem odstavku 329. člena tega zakona, sodišče odloči
o soglasju k pogodbi:
1.    
če je prodajna cena nižja od polovice vrednosti
premoženja, ocenjene po likvidacijski vrednosti: na podlagi soglasja upniškega
odbora,
2.    
v drugih primerih:
na podlagi mnenja upniškega odbora.
(5) Če je bila pogodba sklenjena na podlagi
javne dražbe z zniževanjem izklicne cene in je bila prodajna cena nižja od
polovice vrednosti premoženja, ocenjene po likvidacijski vrednosti, sodišče
odloči o soglasju na podlagi soglasja upniškega odbora. 
(6) Prvi do peti odstavek tega člena se ne uporabljajo, če je ocenjena vrednost
premoženja, ki je predmet prodajne pogodbe, nižja od 100.000 eurov.
(7) Sodišče da
soglasje k pogodbi:
1.    
če je bila prodaja opravljena v skladu s
pravnomočnim sklepom o prodaji,
2.    
če je vsebina prodajne pogodbe v skladu s 337.
do 343. členom tega zakona in
3.    
v primeru iz 1. točke četrtega odstavka ali
iz petega odstavka tega člena: če je upniški odbor dal
soglasje k pogodbi.
342. člen
(prenos lastninske ali druge premoženjske
pravice na kupca in varstvo kupca)
(1) S plačilom kupnine prenehajo naslednje
pravice tretjih na premoženju, ki je predmet prodajne pogodbe:
1.    
zastavna pravica ali hipoteka in zemljiški
dolg,
2.    
pravica do prepovedi odtujitve in obremenitve
ter
3.    
naslednje osebne služnosti, stvarno breme ali
stavbna pravica:
- 
če je lastninska pravica na nepremičnini, ki je
predmet prodajne pogodbe, omejena s hipoteko ali zemljiškim dolgom: če so bile
pridobljene po trenutku, od katerega učinkuje vpis najzgodnejše hipoteke ali
zemljiškega dolga v zemljiško knjigo,
- 
v drugih primerih: če so bile pridobljene po trenutku,
od katerega po 244. členu tega zakona učinkuje začetek stečajnega
postopka.
(2) Če je predmet prodajne pogodbe
nepremičnina, sodišče po plačilu kupnine na predlog upravitelja izda sklep o
izročitvi nepremičnine kupcu, s katerim odloči, da so izpolnjeni pogoji za
vknjižbo lastninske pravice v korist kupca.
(3) Pravnomočni sklep iz drugega odstavka
tega člena je listina, ki je podlaga za vknjižbo lastninske pravice v korist
kupca in druge vpise po 89. členu v zvezi s 96. členom ZZK-1.
(4) Drugi in tretji odstavek tega člena se
smiselno uporabljata tudi za prenos nematerializiranih vrednostnih papirjev,
izdanih v skladu z ZNVP, v dobro kupca in za izbris zastavnih pravic iz
registra neposestnih zastavnih pravic na premičninah.
(5) Udeleženec, ki ni uspel na javni dražbi
ali v postopku javnega zbiranja ponudb, upnik, predkupni upravičenec ali tretja
oseba ni upravičen niti v stečajnem niti v drugem postopku uveljavljati:
1.    
zahtevka za razveljavitev ali ugotovitev
ničnosti prodajne pogodbe,
2.    
zahtevka za sklenitev prodajne pogodbe pod
enakimi pogoji z njim,
3.    
zahtevka za razveljavitev ali ugotovitev
ničnosti razpolagalnega pravnega posla, s katerim je bila prenesena lastninska
ali druga premoženjska pravica na kupca ali
4.    
kateregakoli drugega zahtevka, katerega uveljavitev
posega v pravice, ki jih pridobi kupec s sklenitvijo ali izpolnitvijo prodajne
pogodbe.
343. člen
(vstop kupca v pravni položaj stečajnega
dolžnika pri prodaji premoženja, ki je poslovna celota)
(1) Pravila, določena v tem členu, se
uporabljajo, če je predmet prodajne pogodbe premoženje, ki je poslovna celota.
Poslovna celota so stvari in druge premoženjske pravice, ki so kot celota
potrebne za opravljanje posamezne vrste poslov ali več vrst poslov, ki se
opravljajo zaradi izdelave določene vrste proizvodov ali oprave določene vrste
storitve (v nadaljnjem besedilu: opravljanje podjema).
(2) S plačilom kupnine preidejo na kupca
kot pravnega naslednika stečajnega dolžnika pri podjemu, za opravljanje
katerega se uporablja premoženje, ki je predmet prodajne pogodbe:
1.    
poleg lastninske pravice ali drugih
premoženjskih pravic na premoženju, ki je predmet prodajne pogodbe, tudi vse
pravice, ki so povezane s pravnim položajem stečajnega dolžnika pri opravljanju
podjema, kot so:
- 
koncesije za opravljanje storitev ali uporabo
ali izkoriščanje javnega dobra, razen če zakon za posamezno vrsto koncesije
določa, da z začetkom stečajnega postopka nad koncesionarjem koncesija preneha,
- 
licence za uporabo pravic intelektualne
lastnine,
- 
pravice na podlagi atestov in uporabnih
dovoljenj,
- 
pravice na podlagi soglasij in dovoljenja
pristojnih organov, potrebnih za opravljanje dejavnosti, ki je vključena v
podjem, ali drugih soglasij ali dovoljenj, povezanih z opravljanjem podjema,
razen če zakon za posamezno vrsto soglasja ali dovoljenja določa, da to z
začetkom stečajnega postopka nad imetnikom soglasja ali dovoljenja preneha,
- 
pravice do najema ali zakupa premoženja, ki se
uporablja pri opravljanju podjema,
- 
pravica uporabe imena, vključenega v firmi
stečajnega dolžnika,
2.    
vse obveznosti in javnopravna bremena, povezana
z opravljanjem podjema, razen pravic tretjih, ki prenehajo po prvem odstavku
342. člena tega zakona.
(3) Pri vstopu v pravne položaje iz drugega
odstavka tega člena kupec velja za univerzalnega pravnega naslednika stečajnega
dolžnika.
(4) Po plačilu kupnine sodišče na predlog
upravitelja izda sklep, ki mora vsebovati:
1.    
ugotovitev, da kupec vstopa v pravne položaje
iz drugega odstavka tega člena kot univerzalni pravni naslednik stečajnega
dolžnika, in
2.    
če med premoženje spadajo nepremičnine: tudi
odločitev iz drugega odstavka 342. člena tega zakona.
344. člen
(pritožba proti sklepom v zvezi s prodajo premoženja
dolžnika)
(1) Proti sklepu o prodaji iz 331. člena
tega zakona, sklepu o soglasju k prodajni pogodbi iz 341. člena tega zakona,
sklepu o izročitvi nepremičnine kupcu iz drugega odstavka 342. člena in sklepu
iz četrtega odstavka 343. člena tega zakona se lahko pritožijo samo upniki.
(2) Pritožba proti sklepu iz prvega
odstavka tega člena zadrži njegovo izvršitev.
345. člen
(posebna pravila o prodaji premoženja, ki
je predmet ločitvene pravice)
(1) Pravila, določena v tem členu, se
uporabljajo, če je ločitveni upnik pravočasno prijavil ločitveno pravico in je
bila ta ločitvena pravica:
1.    
bodisi priznana
2.    
bodisi prerekana in do prodaje:
- 
če mora ločitveno pravico v pravdi uveljavljati
ločitveni upnik: njegov zahtevek iz prvega odstavka 305. člena tega zakona ni
bil pravnomočno zavrnjen in ločitvena pravica tudi ni prenehala po četrtem
odstavku 305. člena ali tretjem odstavku 306. člena, ali
- 
če mora neobstoj ločitvene pravice uveljavljati
tisti, ki je ločitveno pravico prerekal: zahtevku iz drugega odstavka 307.
člena ali drugega odstavka 308. člena ni pravnomočno ugodeno.
(2) Če kupnina po plačilu stroškov v zvezi
s prodajo premoženja, ki je predmet ločitvene pravice iz prvega odstavka tega
člena, ne zadošča za celotno plačilo terjatve, zavarovane s to ločitveno
pravico, mora sodišče:
1.    
za sklep o prodaji poleg mnenja upniškega
odbora po prvem odstavku 331. člena tega zakona ali soglasja po tretjem
odstavku 332. člena tega zakona dobiti tudi mnenje ali soglasje ločitvenega
upnika,
2.    
za sklep o soglasju k sklenitvi prodajne
pogodbe iz četrtega ali petega odstavka 341. člena
tega zakona poleg mnenja ali soglasja upniškega odbora dobiti tudi mnenje ali
soglasje ločitvenega upnika.
(3) Za mnenje ali soglasje ločitvenega
upnika iz drugega odstavka tega člena se smiselno uporabljajo prvi do tretji
odstavek 88. člena tega zakona.
(4) Če ločitveni upnik v 15 dneh po
objavi po prejemu zahteve za mnenje sodišču svojega mnenja ne
sporoči, velja, da je procesna predpostavka za odločitev sodišča v zvezi z
mnenjem ločitvenega upnika iz tretjega odstavka tega člena izpolnjena.
(5) Če ločitveni upnik v 15 dneh po
objavi po prejemu zahteve za soglasje sodišču ne sporoči, da
zavrača to soglasje, velja, da je procesna predpostavka za odločitev sodišča v
zvezi s soglasjem ločitvenega upnika iz tretjega odstavka tega člena
izpolnjena.
(6) Na pravno posledico iz četrtega ali
petega odstavka tega člena mora sodišče opozoriti ločitvenega upnika v zahtevi
za mnenje ali soglasje.
(7) Če je premoženje predmet več ločitvenih
pravic iz prvega odstavka tega člena, se drugi do šesti odstavek tega člena
uporabljajo za mnenje ali soglasje:
1.    
ločitvenega upnika, katerega ločitvena pravica
je bila pridobljena prva, in
2.    
ločitvenega upnika, katerega ločitvena pravica
ima drugi ali poznejši vrstni red, če je skupni znesek terjatev, zavarovanih z
ločitvenimi pravicami predhodnega vrstnega reda, manjši od vrednosti
premoženja, ki se prodaja, ocenjene po likvidacijski vrednosti.
346. člen
(posebna pravila o prodaji določenega
premoženja)
(1) Posebna pravila, določena v tem členu,
se uporabljajo za prodajo:
1.    
vrednostnih papirjev ali blaga, s katerim se
trguje na organiziranem trgu,
2.    
hitro pokvarljivega blaga,
3.    
netržnih zalog materiala, če je skupna vrednost
posamezne vrste takih zalog manjša od 15.000 eurov, in naslednjih vrst stvari,
če je vrednost posamezne stvari manjša od 15.000 eurov:
- 
rabljene opreme ali strojev,
- 
trgovskega blaga in končnih izdelkov ali
- 
nepremičnin.
(2) Za prodajo premoženja iz prvega
odstavka tega člena se ne uporabljajo:
1.    
drugi odstavek 327. člena tega zakona in lahko
vrednost tega premoženja oceni upravitelj, 329. člen, 332. do 338. in 341. člen
tega zakona,
2.    
za prodajo premoženja iz 2. točke prvega
odstavka pa tudi ne: drugi odstavek 330. člena tega zakona.
(3) Upravitelj mora premoženje iz 1. točke
prvega odstavka tega člena prodati na organiziranem trgu, na katerem se trguje
s tem premoženjem, po tržni ceni, ki se oblikuje na tem trgu, in po pravilih,
ki se uporabljajo za prodajne pogodbe, sklenjene na tem trgu.
(4) Upravitelj mora premoženje iz 2. in 3.
točke prvega odstavka tega člena prodati na način, ki je primeren glede na
lastnosti tega premoženja.
347. člen
(posebna pravila o uveljavitvi predkupne
pravice)
(1) Pravila, določena v tem členu, se
uporabljajo za prodajo premoženja, ki je predmet zakonite predkupne pravice ali
pogodbene predkupne pravice, ki je vpisana v zemljiško knjigo ali drug javni
register ali evidenco, z vpisom v katero se javno objavi pridobitev te pravice.
(2) Če se premoženje iz prvega odstavka
tega člena prodaja na javni dražbi:
1.    
mora upravitelj:
- 
predkupnega upravičenca hkrati z objavo razpisa
dražbe obvestiti o dražbi,
- 
predkupnega upravičenca opozoriti na pogoje za
uveljavitev predkupne pravice in da bo predkupna pravica prenehala, če je ne
uveljavi tako, kot je določeno v 4. točki tega odstavka,
- 
če v naslednjem koraku dražbe cene ne sprejme
noben dražitelj, predkupnemu upravičencu ponuditi, da premoženje kupi za ceno,
ki jo je ponudil dražitelj, ki je v rednem koraku dražbe sprejel najvišjo ceno
(v nadaljnjem besedilu: zadnji redni korak dražbe).
2.    
če predkupni upravičenec po zadnjem rednem
koraku dražbe izjavi, da uveljavlja predkupno pravico:
- 
se dražba nadaljuje tako, da ima dražitelj, ki
je uspel v zadnjem rednem koraku dražbe, pravico ponuditi višjo ceno v enem ali
več izrednih korakih dražbe, in predkupni upravičenec ponovno uveljaviti
predkupno pravico za višjo ceno v vsakem od teh izrednih korakih dražbe, in
- 
se dražba konča, ko bodisi dražitelj odstopi od
nadaljnje dražbe bodisi predkupni upravičenec za ceno, ki jo ponudi dražitelj v
zadnjem izrednem koraku dražbe, ne uveljavi predkupne pravice.
3.    
če predkupni upravičenec po koraku dražbe
izjavi, da uveljavlja predkupno pravico, in po tem koraku dražitelj odstopi od
nadaljnje dražbe:
- 
se za sklenitev prodajne pogodbe smiselno
uporabljajo šesti do deveti odstavek 334. člena tega zakona,
- 
mora predkupni upravičenec celotno kupnino
plačati v 15 dneh po sklenitvi prodajne pogodbe.
4.    
lahko predkupni upravičenec uveljavi predkupno
pravico tako, da:
- 
plača varščino za udeležbo na dražbi,
- 
na dražbi izjavi, da uveljavlja predkupno
pravico, in
- 
podpiše prodajno pogodbo in plača celotno
kupnino v 15 dneh po sklenitvi prodajne pogodbe.
(3) Če se premoženje iz prvega odstavka
tega člena prodaja na podlagi zbiranja ponudb ali neposrednih pogajanj:
1.    
se prodajna pogodba s kupcem sklene tudi pod
odložnim pogojem, da predkupni upravičenec ne bo uveljavil predkupne pravice,
in pod razveznim pogojem, ki se uresniči, če predkupni upravičenec uveljavi
predkupno pravico,
2.    
mora upravitelj:
- 
predkupnemu upravičencu poslati besedilo
pogodbe s smiselno enako vsebino, kot jo ima pogodba, ki jo je poslal
ponudniku, ki je uspel v postopku zbiranja ponudb po petem odstavku 335. člena
tega zakona, ali sklenil s kupcem na podlagi neposrednih pogajanj,
- 
predkupnega upravičenca pozvati, da mu v 15
dneh po prejemu vrne podpisan izvod pogodbe in plača celotno kupnino v skladu s
pogodbo, in
- 
predkupnega upravičenca opozoriti, da bo
predkupna pravica prenehala, če je ne uveljavi tako, kot je določeno v 3. točki
tega odstavka,
3.    
lahko predkupni upravičenec uveljavi predkupno
pravico tako, da v 15 dneh po prejemu besedila pogodbe in poziva upravitelja iz
2. točke tega odstavka vrne podpisan izvod pogodbe in plača celotno kupnino v
skladu s pogodbo.
(4) Ne glede na splošna pravila, ki bi se
uporabljala za uveljavitev predkupne pravice, če nad predkupnim zavezancem ne
bi bil začet stečajni postopek, lahko predkupni upravičenec po začetku
stečajnega postopka nad predkupnim zavezancem uveljavi predkupno pravico samo
tako, kot je določeno v drugem ali tretjem odstavku tega člena.
Pododdelek 5.8.3: Posebna pravila za
uveljavitev zahtevkov do osebno odgovornih družbenikov stečajnega dolžnika
348. člen
(uporaba pododdelka 5.8.3)
Pravila, določena v pododdelku 5.8.3 tega
zakona, se uporabljajo v stečajnem postopku nad:
1.    
osebno družbo in
2.    
drugo pravno osebo, za obveznosti katere po
zakonu ali njenih pravilih odgovarjajo tudi njeni družbeniki.
349. člen
(osebno odgovorni družbenik kot stranka
glavnega stečajnega postopka)
(1) Stranka glavnega stečajnega postopka je
tudi osebno odgovorni družbenik.
(2) Proti sklepom iz prvega odstavka 344.
člena tega zakona se lahko pritoži tudi osebno odgovorni družbenik.
350. člen
(posebna pravila o stečajni masi)
(1) V stečajno maso pravne osebe iz 348.
člena tega zakona spada tudi premoženje, doseženo z uveljavitvijo zahtevkov do
osebno odgovornega družbenika na podlagi njegove odgovornosti za obveznosti te
pravne osebe.
(2) Z začetkom stečajnega postopka preneha
pravica upnikov uveljavljati zahtevke iz prvega odstavka tega člena proti
osebno odgovornim družbenikom.
(3) Z začetkom stečajnega postopka pridobi
upravitelj pravico za račun stečajne mase uveljaviti zahtevke iz prvega
odstavka tega člena proti osebno odgovornim družbenikom.
(4) S privolitvijo upnika, ki je pred
začetkom stečajnega postopka vložil tožbo za uveljavitev zahtevka iz drugega
odstavka tega člena, lahko upravitelj za račun stečajne mase vstopi v pravdo,
ki teče na podlagi te tožbe, proti osebno odgovornemu družbeniku.
(5) Za vstop upravitelja v pravdo po
četrtem odstavku tega člena privolitev osebno odgovornega družbenika kot
toženca ni potrebna.
351. člen
(posebna pravila o postopkih izvršbe in
zavarovanja proti osebno odgovornim družbenikom)
(1) Pravila, določena v tem členu, se
uporabljajo za postopke izvršbe ali zavarovanja proti osebno odgovornim
družbenikom za uveljavitev terjatev na podlagi njihove odgovornosti za
obveznosti pravne osebe iz 348. člena tega zakona.
(2) Po začetku stečajnega postopka je
dovoljeno izdati sklep o izvršbi ali zavarovanju terjatev iz prvega odstavka
tega člena samo na predlog upravitelja in v dobro stečajne mase.
(3) Postopki izvršbe in zavarovanja
terjatev iz prvega odstavka tega člena, ki so bili začeti pred začetkom
stečajnega postopka, se prekinejo in jih je dovoljeno nadaljevati samo na
predlog upravitelja in v dobro stečajne mase.
(4) Izvršilno sodišče dovoli ali nadaljuje
in opravi izvršbo za izterjavo terjatve iz prvega odstavka tega člena v dobro
stečajne mase tudi, če stečajni dolžnik ali njegova stečajna masa v izvršilnem
naslovu za izterjavo te terjatve ni označena kot upnik.
352. člen
(učinek prenehanja terjatev do stečajnega
dolžnika za terjatve do osebno odgovornih družbenikov)
Če preneha terjatev upnika po petem
odstavku 296. člena, četrtem odstavku 300. člena, sedmem odstavku 301. člena,
četrtem odstavku 305. člena ali tretjem odstavku 306. člena tega zakona v razmerju
do stečajnega dolžnika, hkrati preneha tudi v razmerju do osebno odgovornega
družbenika.
Oddelek 5.9: Plačila v breme stečajne
mase
Pododdelek 5.9.1: Splošno pravilo o
plačilih v breme stečajne mase
353. člen
(sklep sodišča kot pogoj za plačilo)
Upravitelj sme opraviti plačilo ali drugo
izpolnitev v breme stečajne mase samo na podlagi sklepa sodišča v skladu z
oddelkom 5.9 tega zakona, če ni v zakonu za posamezen primer drugače določeno.
Pododdelek 5.9.2: Plačilo stroškov
stečajnega postopka
354. člen
(stroški stečajnega postopka)
(1) Stroški stečajnega postopka so
obveznosti stečajnega dolžnika, ki nastanejo po začetku stečajnega postopka,
razen tistih obveznosti, za katere zakon določa, da se plačajo iz razdelitvene
mase po pravilih o plačilu terjatev upnikov.
(2) Če upravitelj izvedbo posameznih
storitev v zvezi z opravljanjem svojih nalog v stečajnem postopku (na primer
storitve izdelave poročil, seznamov preizkušenih terjatev in načrtov razdelitve
ali storitve svetovanja pri opravljanju nalog upravitelja v postopku zaradi
insolventnosti), razen storitev iz sedmega odstavka 103. člena tega zakona,
odda drugi osebi, nadomestila za te storitve ni dovoljeno plačati kot strošek
stečajnega postopka, temveč jih mora upravitelj plačati iz lastnih sredstev.
(3) Za storitve iz sedmega odstavka 103.
člena tega člena, za katere je predpisana ali v poslovni praksi uveljavljena
tarifa, kot strošek stečajnega postopka ni dovoljeno plačati cene v zneskih, ki
so višji od zneskov, določenih s to tarifo in opravil, ki presegajo okvir nujno
potrebnih del v okviru teh storitev.
(4) Upravitelj izvedbe storitev iz sedmega
odstavka 103. člena tega zakona ne sme oddati: 
-      
osebi, v kateri on ali oseba, ki ima v razmerju
do njega položaj ožje povezane osebe, opravlja pravno zastopanje, opravlja
funkcijo člana poslovodstva, člana organa nadzora ali prokurista, ali je v njih
tihi družbenik, 
-      
osebi, v kateri je on ali osebe, ki imajo v
razmerju do njega položaj ožje povezane osebe, skupaj ali vsak zase, neposredno
ali preko drugih pravnih oseb v več kot 5 odstotkih udeležen pri
ustanoviteljskih pravicah, upravljanju oziroma kapitalu, ali je v njih tihi
družbenik.
(5) Pogodba, ki je sklenjena v nasprotju s četrtim odstavkom tega člena, je nična.
355. člen
(vrste stroškov stečajnega postopka)
(1) Stroški stečajnega postopka so tekoči
stroški in občasni stroški stečajnega postopka.
(2) Tekoči stroški stečajnega postopka so:
1.    
stroški upravitelja,
2.    
plače in druga nadomestila osebam, ki
opravljajo posle za potrebe stečajnega postopka, vključno z davki in prispevki,
ki jih mora izplačevalec obračunati in plačati hkrati s temi plačili,
3.    
stroški električne energije, vode, ogrevanja,
telefona in drugi stroški v zvezi z uporabo poslovnih prostorov za potrebe
stečajnega postopka,
4.    
zavarovalne premije za zavarovanje premoženja,
ki spada v stečajno maso,
5.    
stroški objav po 122. členu tega zakona,
6.    
pravdni stroški stečajnega dolžnika v postopkih
iz oddelka 5.6 tega zakona,
7.    
stroški računovodskih, administrativnih in
drugih storitev za potrebe stečajnega postopka,
8.    
obveznosti iz naslova davkov in prispevkov, ki
nastanejo med potekom stečajnega postopka in
9.    
drugi stroški, ki nastajajo mesečno ali v
drugih rednih obdobjih med potekom stečajnega postopka.
(3) Občasni stroški stečajnega postopka so:
1.    
plačilo terjatev upnikov, ki so nastale med
postopkom prisilne poravnave, iz drugega odstavka 289. člena tega zakona,
2.    
izpolnitve obveznosti na podlagi vzajemno
neizpolnjene dvostranske pogodbe po drugem odstavku 265. člena tega zakona,
3.    
plačilo razlike po četrtem odstavku 268. člena
tega zakona,
4.    
izpolnitve obveznosti na podlagi pravnih poslov
iz 316. in 317. člena tega zakona,
5.    
nalaganje denarnega dobroimetja stečajnega
dolžnika v skladu s 322. in 324. členom tega zakona,
6.    
stroški ocenitve vrednosti premoženja in drugih
dejanj v zvezi z izvedbo prodaje,
7.    
davek na dodano vrednost ali davek na promet
nepremičnin v zvezi s prodajo premoženja in
8.    
drugi stroški stečajnega postopka razen tekočih
stroškov iz drugega odstavka tega člena.
356. člen
(predračun stroškov stečajnega postopka)
(1) Sodišče določi predračun stroškov
stečajnega postopka na predlog upravitelja iz 3. točke drugega odstavka 294.
člena tega zakona in na podlagi mnenja upniškega odbora. Sodišče lahko na predlog upravitelja določi tudi začasni predračun
stroškov od začetka stečajnega postopka do objave otvoritvenega poročila, če je
to potrebno za nemoten potek stečajnega postopka.
(2) Predračun stroškov stečajnega postopka
mora vsebovati:
1.    
glede stroškov iz 2. točke drugega odstavka
355. člena tega zakona število oseb, potrebnih za izvedbo poslov, ki jih je
treba v stečajnem postopku opraviti, in za vsako od njih:
- 
opis poslov, ki jih bo opravljala, in
- 
mesečni znesek stroškov za plačilo plače ali
drugega nadomestila za opravljanje teh poslov,
2.    
glede stroškov iz 1., 3., 4., 7. in 8. točke
drugega odstavka 355. člena tega zakona:
- 
opis vrste teh stroškov in
- 
mesečni znesek za vsako od vrst teh stroškov,
3.    
glede drugih stroškov:
- 
opis vrste teh stroškov in
- 
skupni znesek za vsako od vrst teh stroškov.
(3) Če se med stečajnim postopkom pokaže,
da posamezne vrste stroškov iz 1. ali 2. točke drugega odstavka tega člena v
obsegu, vključenem v predračun stroškov, niso več potrebne ali zadostne za
izvedbo dejanj, ki jih je treba opraviti v stečajnem postopku, sodišče glede
teh vrst stroškov spremeni predračun stroškov.
(4) Sodišče o spremembi predračuna stroškov
odloči:
1.    
na predlog upravitelja in na podlagi mnenja
upniškega odbora ali
2.    
na zahtevo upniškega odbora.
357. člen
(sklep o soglasju k plačilu stroškov
stečajnega postopka)
(1) Upravitelj sme opraviti plačilo ali
izpolniti drugo obveznost, ki je strošek stečajnega postopka, samo, če sodišče
da soglasje za to izpolnitev.
(2) Prvi odstavek tega člena se ne
uporablja za:
1.    
plačilo stroškov iz 1. in 2. točke drugega
odstavka 356. člena tega zakona v znesku, v katerem so vključeni v predračun
stroškov stečajnega postopka,
2.    
izpolnitev obveznosti na podlagi pravnih poslov
v skladu s 316. do 319. členom tega zakona in
3.    
nalaganje denarnega dobroimetja stečajnega
dolžnika v skladu s 322. in 324. členom tega zakona ter plačilo s tem povezanih
stroškov.
Pododdelek 5.9.3: Razdelitev splošne
razdelitvene mase
358. člen
(terjatve, ki se upoštevajo pri razdelitvi
splošne razdelitvene mase)
Pri razdelitvi splošne razdelitvene mase se
upoštevajo nezavarovane terjatve, ki so bile v stečajnem postopku pravočasno
prijavljene, razen:
1.    
prerekanih terjatev, ki so do izdelave načrta
razdelitve prenehale po četrtem odstavku 300. člena ali sedmem odstavku 301.
člena tega zakona,
2.    
terjatev, povezanih z razveznim pogojem, ki se
je uresničil do izdelave načrta razdelitve.
359. člen
(vrstni red plačila terjatev iz splošne
razdelitvene mase)
(1) Terjatve se iz splošne razdelitvene
mase plačajo po tem vrstnem redu:
1.    
prednostne terjatve,
2.    
navadne terjatve,
3.    
podrejene terjatve.
(2) Dokler razdelitvena masa ne zadošča za
celotno plačilo terjatev predhodnega vrstnega reda, ki jih je treba upoštevati
pri razdelitvi, ni dovoljeno začeti plačevati terjatve poznejšega vrstnega
reda.
(3) Če razdelitvena masa ne zadošča za
celotno plačilo terjatev posameznega vrstnega reda, ki jih je treba upoštevati
pri razdelitvi, se vse terjatve tega vrstnega reda plačajo v deležu, ki se
izračuna kot razmerje med zneskom razpoložljive razdelitvene mase in skupnim
zneskom vseh terjatev tega vrstnega reda, ki jih je treba upoštevati pri
razdelitvi.
360. člen
(prednostna in splošna razdelitev)
(1) Prednostna razdelitev je razdelitev
splošne razdelitvene mase za plačilo prednostnih terjatev.
(2) Splošna razdelitev je razdelitev
splošne razdelitvene mase za plačilo navadnih in podrejenih terjatev.
361. člen
(prva in poznejše razdelitve)
(1) Prvo prednostno razdelitev je treba
opraviti, ko splošna razdelitvena masa zadošča za plačilo polovice zneska
prednostnih terjatev, ki jih je treba upoštevati pri razdelitvi.
(2) Prvo splošno razdelitev je treba
opraviti:
1.    
ko splošna razdelitvena masa zadošča za plačilo
polovice zneska navadnih terjatev, ki jih je treba upoštevati pri razdelitvi,
če ta položaj nastopi prej kot v šestih mesecih po začetku stečajnega postopka,
2.    
v drugih primerih, ko splošna razdelitvena masa
zadošča za plačilo desetih odstotkov zneska navadnih terjatev, ki jih je treba
upoštevati pri razdelitvi.
(3) Poznejše razdelitve je treba opraviti,
ko splošna razdelitvena masa zadošča za plačilo dodatnih deset odstotkov zneska
prednostnih ali navadnih terjatev, ki jih je treba upoštevati pri razdelitvi.
362. člen
(terjatve, ki se plačajo iz splošne
razdelitvene mase)
(1) Ob prvi razdelitvi se iz splošne
razdelitvene mase plačajo naslednje nezavarovane terjatve, ki so v stečajnem
postopku priznane do izdelave načrta prve razdelitve, v deležu iz tretjega
odstavka 359. člena tega zakona:
1.    
terjatve, ki niso povezane s pogojem, in
2.    
terjatve, ki so bile povezane z odložnim
pogojem, ki se je uresničil do izdelave načrta prve razdelitve.
(2) Ob prvi razdelitvi se v razdelitveni
masi rezervirajo sredstva za plačilo naslednjih terjatev v deležu iz tretjega
odstavka 359. člena tega zakona (v nadaljnjem besedilu: rezervirana splošna
razdelitvena masa):
1.    
prerekanih terjatev in
2.    
terjatev, povezanih s pogojem, ki se do
izdelave načrta prve razdelitve še ni uresničil.
(3) Plačilo terjatve se opravi iz
rezervirane splošne razdelitvene mase na podlagi sklepa o prvi razdelitvi, ko
se izpolnijo ti pogoji:
1.    
pri prerekani terjatvi iz prvega odstavka 300.
člena ali prvega odstavka 301. člena tega zakona: ko postane pravnomočna sodba,
s katero je sodišče ugodilo tožbenemu zahtevku za ugotovitev obstoja terjatve,
2.    
pri prerekani terjatvi iz prvega odstavka 302.
člena tega zakona:
- 
ko poteče rok za vložitev tožbe iz drugega
odstavka 302. člena, če v tem roku nihče od tistih, ki so prerekali terjatev,
ni vložil tožbe, ali
- 
ko postane pravnomočna sodna odločba, s katero
je sodišče zavrnilo tožbeni zahtevek za ugotovitev neobstoja terjatve, zavrglo
tožbo iz drugega odstavka 302. člena ali ustavilo postopek zaradi umika te
tožbe,
3.    
pri prerekani terjatvi iz prvega odstavka 314.
člena tega zakona:
- 
ko poteče rok za prijavo udeležbe iz tretjega
odstavka 314. člena tega zakona, če nihče od tistih, ki so prerekali terjatev v
tem roku ne prijavi udeležbe, ali
- 
ko postane pravnomočna odločba, s katero je
pristojni državni organ odločil, da ta terjatev obstaja.
4.    
pri terjatvi, povezani z odložnim pogojem: ko
se ta pogoj uresniči, če se uresniči pred izdelavo načrta končne razdelitve,
5.    
pri terjatvi, povezani z razveznim pogojem: ob
končni razdelitvi, če se do izdelave načrta končne razdelitve ta pogoj ni
uresničil.
(4) Splošna razdelitvena masa, ki je bila
rezervirana za plačilo posamezne terjatve po drugem odstavku tega člena, se ob
poznejši ali končni razdelitvi razdeli med druge upnike, ko se izpolnijo
naslednji pogoji:
1.    
pri prerekani terjatvi iz prvega odstavka 300.
člena ali iz prvega odstavka 301. člena tega zakona: ko postane pravnomočna
sodba, s katero je sodišče zavrnilo tožbeni zahtevek za ugotovitev obstoja
terjatve, zavrglo tožbo iz prvega odstavka 300. člena ali iz prvega odstavka
301. člena ali ustavilo postopek zaradi umika te tožbe,
2.    
pri prerekani
terjatvi iz prvega odstavka 302. člena tega zakona: ko postane pravnomočna
sodba, s katero je sodišče ugodilo tožbenemu zahtevku za ugotovitev neobstoja
terjatve,
3.    
pri prerekani terjatvi iz prvega odstavka 314.
člena tega zakona: ko postane pravnomočna odločba, s katero je pristojni
državni organ odločil, da ta terjatev ne obstaja,
4.    
pri terjatvi, povezani z odložnim pogojem: ob
končni razdelitvi, če se do izdelave načrta končne razdelitve ta pogoj ni
uresničil,
5.    
pri terjatvi, povezani z razveznim pogojem: ko
se ta pogoj uresniči, če se uresniči pred izdelavo načrta končne razdelitve.
363. člen
(načrt prve razdelitve)
(1) Upravitelj mora pred izdelavo načrta
prve razdelitve posodobiti končni seznam preizkušenih terjatev v skladu z 72.
členom tega zakona.
(2) Načrt prve razdelitve mora vsebovati:
1.    
znesek splošne razdelitvene mase, ki je predmet
prve razdelitve,
2.    
skupni znesek terjatev, ki se upoštevajo pri
prvi razdelitvi,
3.    
delež iz tretjega odstavka 359. člena tega
zakona,
4.    
za vsako terjatev, ki se upošteva pri prvi
razdelitvi:
- 
zaporedno številko terjatve na končnem seznamu
preizkušenih terjatev,
- 
identifikacijske podatke o upniku terjatve,
- 
znesek terjatve, ki se upošteva pri prvi
razdelitvi,
- 
podatek, ali se terjatev ob prvi razdelitvi
plača po prvem odstavku 362. člena tega zakona ali se za njeno plačilo
rezervirajo sredstva po drugem odstavku 362. člena tega zakona,
- 
znesek terjatve, ki se plača ali rezervirajo
sredstva za njeno plačilo, ob prvi razdelitvi, izračunan na podlagi deleža iz
tretjega odstavka 359. člena tega zakona.
(3) Upravitelj mora predložiti sodišču
načrt prve razdelitve in posodobljen končni seznam preizkušenih terjatev iz
prvega odstavka tega člena:
1.    
pri prvi prednostni razdelitvi: v osmih dneh po
nastopu položaja iz prvega odstavka 361. člena tega zakona,
2.    
pri prvi splošni razdelitvi: v enem mesecu po
nastopu položaja iz drugega odstavka 361. člena tega zakona.
(4) Sodišče mora objaviti načrt prve
razdelitve in posodobljen končni seznam preizkušenih terjatev v treh delovnih
dneh po prejemu.
364. člen
(ugovor proti načrtu prve razdelitve)
(1) Proti načrtu prve razdelitve lahko
ugovarja vsak upnik.
(2) Ugovor proti načrtu prve razdelitve
mora upnik vložiti pri prvi prednostni razdelitvi v 15 dneh in pri prvi splošni
razdelitvi v enem mesecu od objave po četrtem odstavku 363. člena tega zakona.
365. člen
(sklep o prvi razdelitvi)
(1) Sodišče s sklepom o prvi razdelitvi:
1.    
odloči o ugovorih iz 364. člena tega zakona,
2.    
odloči o odmeri sorazmernega dela nadomestila
upravitelju iz 3. točke četrtega odstavka 103. člena tega zakona in
3.    
določi končni načrt prve razdelitve.
(2) V izreku sklepa o prvi razdelitvi
sodišče določitev končnega načrta prve razdelitve oblikuje tako, da navede
končni načrt prve razdelitve, ki je sestavni del izreka sklepa.
(3) Sodišče mora:
1.    
pri prvi prednostni razdelitvi v osmih dneh,
pri prvi splošni razdelitvi pa v 15 dneh po poteku roka za ugovor iz drugega
odstavka 364. člena tega zakona odločiti o ugovorih in o vsebini svoje
odločitve obvestiti upravitelja ter
2.    
v treh delovnih dneh po dnevu, ko upravitelj
predloži končni načrt prve razdelitve, objaviti sklep o prvi razdelitvi in
končni načrt prve razdelitve, ki je sestavni del tega sklepa.
366. člen
(pritožba proti sklepu o prvi razdelitvi)
(1) S pritožbo proti sklepu o prvi
razdelitvi je dovoljeno izpodbijati samo:
1.    
odločitev o ugovorih iz 364. člena tega zakona
in
2.    
končni načrt prve
razdelitve v delu, v katerem je predmet teh ugovorov.
(2) Pritožba proti sklepu o prvi razdelitvi
zadrži njegovo izvršitev.
(3) Pravnomočni sklep o prvi razdelitvi je
izvršilni naslov.
367. člen
(končni načrt prve razdelitve)
Upravitelj mora v treh delovnih dneh po
prejemu obvestila iz 1. točke tretjega odstavka 365. člena tega zakona sodišču
predložiti končni načrt prve razdelitve v skladu z odločitvijo sodišča o
ugovorih iz 364. člena tega zakona.
368. člen
(roki za plačilo na podlagi končnega
načrta prve razdelitve)
Upravitelj mora upnikom plačati zneske iz
četrte alineje 4. točke drugega odstavka 363. člena tega zakona na podlagi
končnega načrta prve razdelitve:
1.    
pri terjatvah iz prvega odstavka 362. člena
tega zakona: v 15 dneh po pravnomočnosti sklepa o prvi razdelitvi,
2.    
pri terjatvah iz
drugega odstavka 362. člena tega zakona: v 15 dneh po izpolnitvi pogoja iz
tretjega odstavka 362. člena tega zakona, vendar ne pred pravnomočnostjo sklepa
o prvi razdelitvi.
369. člen
(poznejša razdelitev)
(1) Za poznejšo razdelitev se smiselno
uporabljajo 362. do 368. člen tega zakona, če ni v drugem ali tretjem odstavku
tega člena drugače določeno.
(2) Rok za ugovor proti načrtu poznejše
razdelitve iz drugega odstavka 364. člena tega zakona je pri poznejši
prednostni in splošni razdelitvi 15 dni od objave po četrtem odstavku 363.
člena tega zakona.
(3) Z ugovorom proti načrtu poznejše
razdelitve ni dovoljeno uveljavljati, da naj se določena terjatev upošteva ali
ne upošteva pri razdelitvi, če je bilo o upoštevanju te terjatve že odločeno s
pravnomočnim sklepom o prvi razdelitvi ali s pravnomočnim sklepom o poznejši
razdelitvi, izdanim v zvezi z drugim načrtom poznejše razdelitve.
Pododdelek 5.9.4: Razdelitev posebne
razdelitvene mase
370. člen
(uporaba pododdelka 5.9.4)
(1) Pododdelek 5.9.4 se uporablja za
razdelitev vsake posebne razdelitvene mase, če ni v drugem ali tretjem odstavku
tega člena drugače določeno.
(2) Pododdelek
5.9.4 se ne uporablja za razdelitev posebne razdelitvene mase za plačilo
stroškov izvršilnega postopka in zavarovane terjatve upnika, ki se opravi v
izvršilnem postopku, na tek katerega po 3. točki tretjega odstavka 132. člena
tega zakona ne vpliva začetek stečajnega postopka.
(3) Pododdelek 5.9.4 se ne uporablja za
razdelitev posebne razdelitvene mase, ki je predmet ločitvene pravice iz prvega
odstavka 282. člena tega zakona, za plačilo terjatve upnika, zavarovane s to
ločitveno pravico.
(4) Premoženje, ki ostane po celotnem
plačilo terjatev iz drugega ali tretjega odstavka tega člena, se prenese v
splošno razdelitveno maso.
(5) Če posebna razdelitvena masa iz drugega
ali tretjega odstavka tega člena ne zadošča za celotno plačilo terjatve upnika,
se za plačilo nezavarovanega dela te terjatve uporablja pododdelek 5.9.3 tega zakona.
371. člen
(terjatve, ki se plačajo iz posebne
razdelitvene mase)
(1) Pri razdelitvi posamezne posebne
razdelitvene mase se upošteva terjatev, zavarovana z ločitveno pravico na
premoženju, ki spada v to posebno razdelitveno maso, če sta bili terjatev in
ločitvena pravica v stečajnem postopku pravočasno prijavljeni, razen:
1.    
terjatve, zavarovane z ločitveno pravico, ki je
bila prerekana in je do izdelave načrta prve razdelitve posebne razdelitvene
mase prenehala po četrtem odstavku 305. člena ali tretjem odstavku 306. člena
tega zakona,
2.    
terjatve, povezane z razveznim pogojem, ki se
je uresničil do izdelave načrta razdelitve posebne razdelitvene mase.
(2) Ob prvi razdelitvi posebne razdelitvene
mase se iz te razdelitvene mase plača terjatev iz prvega odstavka tega člena,
če sta terjatev in ločitvena pravica v stečajnem postopku priznani na podlagi
pravnomočnega sklepa iz 304. člena tega zakona, in če terjatev:
1.    
ni povezana s pogojem, ali
2.    
je bila povezana z odložnim pogojem, ki se je
uresničil do izdelave načrta prve razdelitve posebne razdelitvene mase.
(3) Ob prvi razdelitvi se v posebni
razdelitveni masi rezervirajo sredstva za plačilo terjatve iz prvega odstavka
tega člena:
1.    
če je ločitvena pravica prerekana ali
2.    
če je terjatev povezana s pogojem, ki se do izdelave
načrta prve razdelitve posebne razdelitvene mase še ni uresničil.
(4) Plačilo terjatve se opravi iz
rezervirane posebne razdelitvene mase:
1.    
pri prerekani ločitveni pravici iz prvega
odstavka 305. člena ali prvega odstavka 306. člena tega zakona: ko postane
pravnomočna sodba, s katero je sodišče ugodilo zahtevku za prednostno plačilo
zavarovane terjatve iz premoženja, ki je predmet posebne razdelitvene mase,
2.    
pri prerekani ločitveni pravici iz prvega
odstavka 308. člena tega zakona:
- 
v primeru iz šestega odstavka 308. člena tega
zakona, ko postane pravnomočen sklep iz 304. člena tega zakona,
- 
v drugih primerih, ko postane pravnomočna
sodba, s katero je sodišče zavrnilo tožbeni zahtevek iz drugega odstavka 308.
člena tega zakona,
3.    
pri terjatvi, povezani z odložnim pogojem: ko
se ta pogoj uresniči, če se uresniči pred izdelavo načrta končne razdelitve,
4.    
pri terjatvi, povezani z razveznim pogojem: ob
končni razdelitvi, če se do izdelave načrta končne razdelitve ta pogoj ni
uresničil.
(5) Če je premoženje, ki spada v posamezno
posebno razdelitveno maso, predmet več ločitvenih pravic, se terjatve,
zavarovane s temi ločitvenimi pravicami, plačajo po vrstnem redu pridobitve
ločitvenih pravic tako, da se terjatev, zavarovana z ločitveno pravico
poznejšega vrstnega reda, plača iz dela posebne razdelitvene mase, ki ostane po
plačilu celotnega zneska terjatve, zavarovane z ločitveno pravico predhodnega
vrstnega reda.
(6) Premoženje, ki ostane po celotnem
plačilu terjatev iz drugega ali tretjega odstavka tega člena, se prenese v
splošno razdelitveno maso.
(7) Če posebna razdelitvena masa ne zadošča
za celotno plačilo terjatve upnika, se za plačilo nezavarovanega dela te
terjatve uporablja pododdelek 5.9.3 tega zakona.
(8) Upravitelj mora predložiti sodišču
načrt prve razdelitve posebne razdelitvene mase v osmih dneh po prejemu kupnine
za premoženje, ki spada v to posebno razdelitveno maso.
(9) Načrt prve razdelitve posebne
razdelitvene mase mora vsebovati:
1.    
podatke o premoženju, ki je bilo predmet
posebne stečajne mase in z unovčenjem katerega je nastala posebna razdelitvena
mase,
2.    
znesek kupnine, dosežen z unovčenjem posebne
stečajne mase iz 1. točke tega odstavka,
3.    
skupni znesek stroškov v zvezi z unovčenjem
posebne stečajne mase iz 1. točke tega odstavka in zneski posameznih vrst teh
stroškov, razčlenjeni po vrstah stroškov iz četrtega odstavka 226. člena tega
zakona,
4.    
znesek posebne razdelitvene mase, ki je predmet
prve razdelitve,
5.    
skupni znesek terjatev, ki se upoštevajo pri
prvi razdelitvi posebne razdelitvene mase,
6.    
za vsako terjatev, ki se upošteva pri prvi
razdelitvi posebne razdelitvene mase:
- 
zaporedno številko terjatve na končnem seznamu
preizkušenih terjatev,
- 
znesek terjatve, ki se upošteva pri prvi
razdelitvi,
- 
vrstni red plačila terjatve,
- 
podatek, ali se terjatev ob prvi razdelitvi
plača po drugem odstavku tega člena ali se za njeno plačilo rezervirajo
sredstva po tretjem odstavku tega člena,
- 
znesek terjatve, ki se plača ali rezervirajo
sredstva za njeno plačilo, ob prvi razdelitvi,
- 
znesek terjatve, ki se plača iz splošne
razdelitvene mase po sedmem odstavku tega člena,
7.    
v primeru iz šestega odstavka tega člena tudi:
znesek, ki se prenese v splošno razdelitveno maso.
(10) Za prvo razdelitev posebne
razdelitvene mase se smiselno uporabljajo 364. do 367. člen tega zakona.
(11) Upravitelj mora upnikom plačati zneske
terjatve, ki se plačajo iz posebne razdelitvene:
1.    
pri terjatvah iz drugega odstavka tega člena: v
osmih dneh po pravnomočnosti sklepa o prvi razdelitvi
posebne razdelitvene mase,
2.    
pri terjatvah iz tretjega odstavka tega člena:
v osmih dneh po izpolnitvi pogoja iz četrtega odstavka
tega člena, vendar ne pred pravnomočnostjo sklepa o prvi razdelitvi posebne
razdelitvene mase.
372. člen
(prenos iz posebne v splošno razdelitveno
maso)
(1) Premoženje, ki je bilo predmet ločitvene
pravice, se prenese iz posebne v splošno razdelitveno maso:
1.    
če ločitvena pravica preneha po četrtem
odstavku 305. člena ali tretjem odstavku 306. člena tega zakona,
2.    
ko postane pravnomočna sodba iz 2. točke
tretjega odstavka 281. člena tega zakona,
3.    
ko postane pravnomočna sodba, s katero je
sodišče ugodilo tožbenemu zahtevku iz drugega odstavka 308. člena tega zakona,
4.    
pri terjatvi, povezani z odložnim pogojem: ob
končni razdelitvi, če se do izdelave načrta končne razdelitve ta pogoj ni
uresničil,
5.    
pri terjatvi, povezani z razveznim pogojem: ko
se ta pogoj uresniči, če se uresniči pred izdelavo načrta končne razdelitve.
(2) Upravitelj mora obvestiti sodišče o
pravnem dejstvu iz 1. do 3. ali 5. točke prvega odstavka tega člena v osmih
dneh po dnevu, ko zanj izve ali bi moral izvedeti.
(3) Sodišče mora v treh delovnih dneh po
prejemu obvestila upravitelja iz drugega odstavka tega člena izdati sklep, da
se premoženje iz posebne razdelitvene mase prenese v splošno razdelitveno maso
(v nadaljnjem besedilu: sklep o prenosu iz posebne v splošno razdelitveno
maso).
(4) Izrek sklepa o prenosu iz posebne v
splošno razdelitveno maso mora vsebovati podatke o:
1.    
premoženju, ki se prenese,
2.    
ločitveni pravici iz prvega odstavka tega člena
in
3.    
terjatvi, ki je bila zavarovana s to ločitveno
pravico.
(5) Sklep o prenosu iz posebne v splošno
razdelitveno maso se vroči upniku, ki je v stečajnem postopku prijavil
ločitveno pravico, na katero se nanaša sklep.
(6) Pritožba proti sklepu o prenosu iz
posebne v splošno razdelitveno maso zadrži njegovo izvršitev.
(7) V primeru iz 4. točke prvega odstavka
tega člena:
1.    
mora upravitelj upoštevati to pravno dejstvo
pri izdelavi načrta končne razdelitve in
2.    
sodišče o prenosu iz posebne v splošno
razdelitveno maso po tretjem in četrtem odstavku tega člena odloči s sklepom o
končni razdelitvi.
(8) Za plačilo terjatve, zavarovane z
ločitveno pravico iz prvega odstavka tega člena, se uporablja pododdelek 5.9.3
tega zakona.
Pododdelek 5.9.5: Končna razdelitev
373. člen
(končna razdelitev)
(1) Končna razdelitev je poznejša
razdelitev, ki se opravi, ko je unovčena vsa stečajna masa.
(2) Če razdelitvena masa zadošča za plačilo
vseh nezavarovanih terjatev, se del razdelitvene mase, ki ni potreben za
plačilo nezavarovanih terjatev, z načrtom končne razdelitve razdeli družbenikom
stečajnega dolžnika v sorazmerju z njihovimi deleži.
(3) Terjatve družbenika za plačilo
sorazmernega dela ostanka razdelitvene mase iz drugega odstavka tega člena ni
treba prijaviti v stečajnem postopku.
(4) Če dejanski imetnik deleža v ugovoru
proti načrtu končne razdelitve ne dokaže drugače, velja, da je imetnik terjatve
iz prvega odstavka tega člena:
1.    
pri delniški družbi: oseba iz drugega odstavka
284. člena tega zakona,
2.    
pri drugi pravni oseb: oseba, ki je kot
družbenik vpisana v sodni register na dan izdelave načrta razdelitve ostanka
razdelitvene mase.
(5) Če terjatve ni mogoče plačati zaradi
upniške zamude iz petega odstavka 297. člena tega zakona, se znesek, ki bi ga
bilo treba plačati upniku na podlagi razdelitve, položi v sodni depozit po
pravilih, določenih v šestem do desetem odstavku tega člena.
(6) V postopku sodnega depozita iz petega
odstavka tega člena je stvarno in krajevno pristojno odločati sodišče, ki vodi
stečajni postopek.
(7) Upravitelj mora vložiti predlog za sodni
depozit iz petega odstavka tega člena hkrati s končnim poročilom iz 375. člena
tega zakona. Predlog mora vsebovati:
1.    
identifikacijske podatke o upniku, v korist
katerega se položi depozit, in
2.    
znesek, ki je predmet depozita.
(8) Sodišče odloči o sodnem depozitu iz
petega odstavka tega člena s sklepom o končanju stečajnega postopka. Odločitev
o sodnem depozitu mora vsebovati:
1.    
podatke iz 1. in 2. točke sedmega odstavka tega
člena za vsakega upnika iz petega odstavka tega člena,
2.    
poziv upravičencem do depozita, da vložijo
zahtevo v skladu z devetim odstavkom tega člena in
3.    
pouk o pravni posledici iz desetega odstavka
tega člena.
(9) Sodišče plača deponirani znesek
upravičencu do depozita na njegovo zahtevo, ki:
1.    
mora vsebovati podatke o denarnem računu, v
dobro katerega naj se opravi plačilo in
2.    
ji morajo biti priloženi morebitni dokazi o
tem, da je upravičenec do depozita pravni naslednik upnika, v dobro katerega je
bil znesek deponiran.
(10) Če upravičenec do depozita v treh
letih po pravnomočnosti sklepa o končanju stečajnega postopka ne vloži zahteve
iz devetega odstavka tega člena, sodišče izda sklep, da je pravica do prevzema
deponiranega zneska zastarala in da se deponirani znesek prenese na Republiko
Slovenijo.
(11) Če je v stečajno maso spadalo tudi
premoženje, ki ga po zakonu, ki ureja zadruge, ni dovoljeno razdeliti med člane
zadruge (v nadaljnjem besedilu: nedeljivi zadružni kapital), se ne glede na
drugi odstavek tega člena razdelitvena masa, ki ni potrebna za plačilo
nezavarovanih terjatev (v nadaljnjem besedilu: ostanek razdelitvene mase)
razdeli tako, da se:
1.    
del ostanka razdelitvene mase prenese na
zadružno zvezo, v katero je bila zadruga včlanjena,
2.    
drugi del pa razdeli med člane v sorazmerju z
njihovimi deleži.
(12) Del ostanka razdelitvene mase, ki se
po 1. točki enajstega odstavka tega člena prenese na zadružno zvezo, se določi
tako, da se ostanek razdelitvene mase pomnoži z deležem, ki ga je predstavljal
znesek nedeljivega zadružnega kapitala v vsoti zneskov nedeljivega zadružnega
kapitala in zneskov deležev vseh članov, izkazanih v bilanci stanja zadruge po
stanju ob začetku stečajnega postopka.
(13) Za terjatev zadružne zveze iz 1. točke
enajstega odstavka tega člena se smiselno uporablja tretji odstavek tega člena.
374. člen
(prenos premoženja, ki ga ni mogoče
unovčiti)
(1) Če premoženja, ki sestavlja stečajno
maso, ni mogoče unovčiti ali bi z njegovim unovčenjem nastali nesorazmerni
stroški, se to premoženje razdeli: 
1.    
če premoženje spada v splošno stečajno maso: 
- 
v primeru iz drugega odstavka 373. člena tega
zakona: družbenikom v sorazmerju z njihovimi deleži, 
- 
v drugih primerih: upnikom v sorazmerju z
njihovimi deleži iz tretjega odstavka 359. člena tega zakona, če privolijo, da
ga prevzamejo, 
2.    
če premoženje spada v posamezno posebno
stečajno maso in je predmet samo ene ločitvene pravice: ločitvenemu upniku, če
privoli, da prevzame to premoženje, 
3.    
če premoženje spada v posamezno posebno
stečajno maso in je predmet več kot ene ločitvene pravice: 
- 
tistemu ločitvenemu upniku, ki privoli, da ga
prevzame, 
- 
če v prevzem premoženja privoli več ločitvenih
upnikov, pa tistemu med njimi, ki ima ločitveno pravico najzgodnejšega vrstnega
reda.
(2) Če upniki ali družbeniki ne privolijo v
prevzem premoženja iz prvega odstavka tega člena, se premoženje glede na vrsto
prenese:
1.    
nepremičnina, ki ne leži na območju Republike Slovenije, onesnažena nepremičnina ali odpadki, če stečajna masa ne zadošča za
kritje stroškov ekološke sanacije, na Republiko Slovenijo,
2.    
druga nepremičnina na lokalno skupnost, na
območju katere je ta nepremičnina,
3.    
drugo premoženje, razen nepremičnin ali
denarnega dobroimetja, na Republiko Slovenijo, če privoli, da ga prevzame.
(3) Upravitelj mora poziv k privolitvi za
prevzem premoženja iz 3. točke drugega odstavka tega člena poslati pristojnemu
resornemu ministrstvu, in sicer, če so predmet tega premoženja premične stvari,
ministrstvu, pristojnem za javno upravo, če je predmet tega premoženja finančno
premoženje, ministrstvu, pristojnemu za finance, če so predmet tega premoženja
druge premoženjske pravice, pa ministrstvu, pristojnemu za gospodarstvo. Če
Republika Slovenija ne privoli v prevzem tega premoženja, se lahko prenese na
dobrodelno organizacijo, če ta privoli, da ga prevzame.
(4) Če niti Republika Slovenija niti
dobrodelna organizacija ne prevzame premoženja iz 3. točke drugega odstavka
tega člena:
1.    
terjatve in druge premoženjske pravice, ki so
predmet tega premoženja, prenehajo, in
2.    
upravitelj mora zagotoviti, da se stvari, ki so
predmet tega premoženja, izročijo kot odpadni material.
(5) Republika Slovenija ali dobrodelna
organizacija mora upravitelju sporočiti privolitev v prevzem premoženja v enem
mesecu po prejemu upraviteljevega poziva k privolitvi, sicer velja, da je
prevzem odklonila.
(6) Poziv upravitelja k privolitvi za
prevzem premoženja mora za vsako vrsto premoženja, ki je predmet poziva,
vsebovati:
1.    
opis premoženja,
2.    
njegovo ocenjeno vrednost in
3.    
razloge, zaradi katerih premoženja v stečajnem
postopku ni bilo mogoče unovčiti ali bi z njegovim unovčenjem nastali
nesorazmerni stroški.
(7) Republika Slovenija, lokalna skupnost
ali dobrodelna organizacija v zvezi s prevzemom premoženja iz drugega ali
tretjega odstavka tega člena ne odgovarja za obveznosti stečajnega dolžnika.
(8) O razdelitvi premoženja upnikom ali
družbenikom po prvem odstavku ali o prenosu premoženja po drugem ali tretjem
odstavku tega člena odloči sodišče s sklepom o končni razdelitvi.
(9) Če pri končni razdelitvi ostane denarno
dobroimetje v tako majhnem znesku, da bi z njegovo razdelitvijo upnikom nastali
nesorazmerni stroški, se to prenese v dobro proračuna Republike Slovenije. Za
prenos iz prejšnjega stavka se smiselno uporabljata sedmi in osmi odstavek tega
člena.
(10) Če se s sklepom o končni razdelitvi
nepremičnina po 1. točki drugega odstavka tega člena prenese na Republiko
Slovenijo, se sklep vroči Republiki Sloveniji, ki ima pravico do pritožbe proti
temu sklepu.
(11) Če se s sklepom o končni razdelitvi
nepremičnina po 2. točki drugega odstavka tega člena prenese na lokalno
skupnost, se sklep vroči lokalni skupnosti, ki ima pravico do pritožbe proti
temu sklepu.
(12) Za pravne posledice pravnomočnega
sklepa o končni razdelitvi iz osmega odstavka tega člena se smiselno
uporabljajo prvi, tretji in četrti odstavek 342. člena tega zakona. 
(13) Če se s sklepom o končni razdeliti
premoženje prenese na ločitvenega upnika po 2. ali 3. točki prvega odstavka
tega člena, sodišče s sklepom o končni razdelitvi naloži ločitvenemu upniku, da
stečajnemu dolžniku plača znesek v višini stroškov iz četrtega odstavka 226.
člena tega zakona. 
(14) Če je za razdelitev premoženja upnikom
ali družbenikom po prvem odstavku tega člena treba plačati davek na dodano
vrednost ali davek od prometa nepremičnin, sodišče s sklepom o končni
razdelitvi naloži upniku ali družbeniku, ki se mu premoženje izroči, da
stečajnemu dolžniku plača znesek v višini tega davka.
Oddelek 5.10: Končanje stečajnega
postopka
375. člen
(končno poročilo upravitelja)
(1) Upravitelj mora v enem mesecu po
opravljeni končni razdelitvi predložiti sodišču svoje končno poročilo.
(2) Končno poročilo mora poleg podatkov, ki
jih mora vsebovati redno poročilo, vključevati še:
1.    
skupni znesek unovčene stečajne mase,
2.    
končni delež plačila terjatev upnikov iz
tretjega odstavka 359. člena tega zakona,
3.    
predlog upravitelja za odmero zadnjega dela
nagrade za njegovo delo iz 2. točke drugega odstavka 104. člena tega zakona in
4.    
izjavo upravitelja, da je izvedel vsa dejanja,
ki jih je bilo treba opraviti v stečajnem postopku v skladu s tem zakonom.
(3) Sodišče na podlagi končnega poročila
upravitelja in mnenja upniškega odbora:
1.    
odloči o odmeri zadnjega dela nagrade
upravitelju iz 2. točke drugega odstavka 104. člena tega zakona in
2.    
izda sklep o končanju stečajnega postopka.
376. člen
(sklep o končanju stečajnega postopka)
(1) S sklepom o končanju stečajnega
postopka sodišče:
1.    
odloči, da se stečajni postopek konča,
2.    
razreši upravitelja in
3.    
v primeru iz petega odstavka 373. člena tega
zakona tudi odločitev o sodnem depozitu v skladu z osmim odstavkom 373. člena tega zakona.
(2) Pritožba proti sklepu o končanju
stečajnega postopka zadrži njegovo izvršitev.
377. člen
(izbris stečajnega dolžnika iz registra)
Stečajni dolžnik se po uradni dolžnosti
izbriše iz registra na podlagi pravnomočnega sklepa o končanju stečajnega
postopka.
378. člen
(končanje stečajnega postopka brez
razdelitve upnikom)
(1) Če je stečajna masa neznatne vrednosti
ali ne zadošča niti za stroške stečajnega postopka, sodišče na predlog
upravitelja in na podlagi mnenja upniškega odbora odloči, da se stečajni
postopek konča, ne da bi bila opravljena razdelitev upnikom (v nadaljnjem
besedilu: sklep o končanju stečajnega postopka brez razdelitve upnikom).
(2) V primeru iz prvega odstavka tega člena
se premoženje uporabi za kritje stroškov stečajnega postopka, za morebitno
drugo premoženje pa se smiselno uporabljajo drugi do enajsti odstavek 374.
člena tega zakona.
(3) Za sklep o končanju stečajnega postopka
brez razdelitve upnikom se smiselno uporabljata 376. in 377. člen tega zakona.
(4) Drugi odstavek tega člena se ne
uporablja za pozneje najdeno premoženje iz 380. člena tega zakona.
(5) V primeru iz prvega odstavka tega člena
se ne opravi preizkus terjatev.
379. člen
(ugovor proti sklepu o končanju stečajnega
postopka brez razdelitve upnikom)
(1) Proti sklepu o končanju stečajnega
postopka brez razdelitve upnikom je dovoljen ugovor, o katerem odloča sodišče,
ki je izdalo sklep.
(2) Ugovor je treba vložiti v 15 dneh po
objavi sklepa iz prvega odstavka tega člena.
(3) Če je sklep iz prvega odstavka tega
člena izdan, preden je opravljen preizkus prijavljenih terjatev v skladu s tem
zakonom, lahko ugovor vloži vsak upnik, ki verjetno izkaže svojo terjatev do
stečajnega dolžnika.
(4) Z ugovorom je dovoljeno izpodbijati
odločitev sodišča o končanju postopka, ker:
1.    
je vrednost premoženja stečajnega dolžnika
ocenjena prenizko ali so stroški stečajnega postopka ocenjeni previsoko,
2.    
je verjetno, da v stečajno maso spada določeno
premoženje, ki ni bilo upoštevano, ali
3.    
je verjetno, da bi bilo z izpodbijanjem
dolžnikovih pravnih dejanj mogoče povečati premoženje, ki spada v stečajno
maso.
(5) Če upnik z ugovorom uveljavlja razlog
iz 2. ali 3. točke četrtega odstavka tega člena, mu sodišče pred odločitvijo o
ugovoru naloži, da v osmih dneh po prejemu sklepa založi predujem za kritje
stroškov uveljavitve pravic stečajnega dolžnika na premoženju iz 2. točke ali
izpodbojnega in vračilnega zahtevka iz 3. točke četrtega odstavka tega člena.
(6) Če upnik v roku iz petega odstavka tega
člena ne založi predujma, velja, da je umaknil ugovor.
(7) Upnik ima pravico do vrnitve založenega
zneska predujma po pravilih o plačilu stroškov stečajnega postopka, če so bile
uspešno uveljavljene pravice stečajnega dolžnika na premoženju iz 2. točke ali
izpodbojni in vračilni zahtevek iz 3. točke četrtega odstavka tega člena.
380. člen
(pozneje najdeno premoženje)
(1) Če se premoženje, ki je pripadalo
stečajnemu dolžniku, najde, potem ko je sodišče izdalo sklep o končanju
stečajnega postopka, se na predlog upnika, ki je bil v stečajnem postopku nad
dolžnikom upravičen opravljati procesna dejanja in do konca stečajnega postopka
to njegovo upravičenje ni prenehalo, ali družbenika stečajnega dolžnika začne
stečajni postopek nad tem premoženjem (v nadaljnjem besedilu: stečajni postopek
nad pozneje najdenim premoženjem).
(2) V stečajnem postopku nad pozneje
najdenim premoženjem se terjatve upnikov ne prijavijo znova, temveč se pri
razdelitvi razdelitvene mase, dosežene z unovčenjem pozneje najdenega
premoženja, upoštevajo samo terjatve, ki so bile priznane v stečajnem postopku
nad stečajnim dolžnikom, če ni v tretjem odstavku tega člena drugače določeno.
(3) Če je bil stečajni postopek nad
stečajnim dolžnikom končan po 378. členu tega zakona, ne da bi bil v tem
postopku opravljen prijava in preizkus terjatev upnikov, je treba ta dejanja
opraviti v stečajnem postopku nad pozneje najdenim premoženjem.
(4) Prvi do tretji odstavek tega člena se
ne uporabljajo za terjatev, ki pripada stečajnemu dolžniku na podlagi preveč
plačanega davka, ugotovljeno po koncu stečajnega postopka.
(5) Če je stečajni dolžnik po obračunu
davka na dodano vrednost za davčno obdobje, ki se konča na dan pred izdajo
sklepa o končanju stečajnega postopka, upravičen do vračila preveč plačanega
davka, mora davčni organ znesek, ki ga je treba vrniti, nakazati v dobro računa
za sodne depozite sodišča, ki je vodilo stečajni postopek, in o tem v treh
delovnih dneh po nakazilu obvestiti sodišče.
(6) Sodišče mora v osmih dneh po prejemu
nakazila iz petega odstavka tega člena denarno dobroimetje:
1.    
v primeru iz devetega odstavka 374. člena tega
zakona: prenesti na Republiko Slovenijo,
2.    
v primeru iz drugega odstavka 373. člena tega
zakona: razdeliti družbenikom v sorazmerju z njihovimi deleži, določenimi v
načrtu končne razdelitve,
3.    
v drugih primerih: razdeliti upnikom v
sorazmerju z višino njihovih terjatev, ki se upoštevajo pri delitvi v skladu z
načrtom končne razdelitve.
Oddelek 5.11: Postopek osebnega stečaja
Pododdelek 5.11.1: Splošna pravila
postopka osebnega stečaja
381. člen
(fizična oseba kot stečajni dolžnik)
(1) Postopek osebnega stečaja je dovoljeno
voditi nad premoženjem vsake fizične osebe.
(2) Sodišče v Republiki Sloveniji je
pristojno za vodenje postopka osebnega stečaja:
1.    
proti fizični osebi, ki ima stalno ali začasno
prebivališče v Republiki Sloveniji,
2.    
proti potrošniku, ki nima niti stalnega niti
začasnega prebivališča v Republiki Sloveniji, če v Republiki Sloveniji prejema
plačo ali druge stalne prejemke ali če je njegovo premoženje v Republiki
Sloveniji, in
3.    
proti podjetniku ali zasebniku, ki nima niti
stalnega niti začasnega prebivališča v Republiki Sloveniji, če ima sedež v
Republiki Sloveniji.
382. člen
(namen postopka osebnega stečaja)
(1) Postopek osebnega stečaja se vodi, da
bi vsi upniki iz premoženja stečajnega dolžnika prejeli plačilo svojih navadnih
terjatev do stečajnega dolžnika hkrati in v enakih deležih.
(2) Terjatve upnikov v delu, v katerem te
niso plačane iz razdelitvene mase stečajnega dolžnika, ne prenehajo in jih
lahko upniki uveljavljajo proti stečajnemu dolžniku tudi po koncu stečajnega
postopka, če v zakonu ni drugače določeno.
383. člen
(uporaba pravil o stečajnem postopku nad
pravno osebo)
(1) Če ni v oddelku 5.11 tega zakona
drugače določeno, se za postopek osebnega stečaja smiselno uporabljajo pravila,
določena v oddelkih 5.1 do 5.10 tega zakona.
(2) Ne glede na prvi odstavek tega člena se
za postopek osebnega stečaja ne uporabljajo:
1.    
drugi in tretji odstavek 223. člena, drugi
odstavek 227. člena, 2. točka 231. člena, tretji odstavek 232. člena, 234. člen
in 236. do 238. člen,
2.    
prvi do tretji odstavek 290. člena, 259., 260.
in 262. člen,
3.    
peti odstavek 296. člena, peti odstavek 298.
člena, sedmi odstavek 299. člena, četrti odstavek 300. člena, sedmi
odstavek 301. člena, četrti odstavek 305. člena, tretji odstavek 306. člena,
tretji odstavek 310. člena, tretji odstavek 311. člena,
4.    
348. do 352. člen,
5.    
drugi do peti odstavek 374. člena tega zakona,
6.    
za postopek osebnega stečaja zasebnika ali
potrošnika pa tudi ne:
- 
285. do 289. člen,
- 
291. člen in
- 
316. do 319. člen tega zakona.
(3) V postopku osebnega stečaja se 2.
točka sedmega odstavka 233. člena tega zakona smiselno uporablja tako, da se
znesek nakaže v dobro fiduciarnega denarnega računa upravitelja iz 388. člena
tega zakona.
(4) V postopku osebnega stečaja se prvi
odstavek 239. člena tega zakona smiselno uporablja tako, da mora sodišče na
podlagi poročila o dolžnikovem finančnem položaju presoditi, ali je dolžnik
insolventen, in odločiti o začetku stečajnega postopka na podlagi te presoje.
(5) V postopku osebnega stečaja nad
podjetnikom ali zasebnikom se četrti odstavek 290. člena tega zakona uporablja
smiselno tako, da se nanaša na davčne obveznosti, ki so povezane s poslovanjem
stečajnega dolžnika do dneva začetka postopka osebnega stečaja.
(6) Če je sodišče izdalo sklep o začetku
postopka za odpust obveznosti, se v postopku osebnega stečaja peti odstavek
378. člena tega zakona smiselno uporablja tako:
1.    
sodišče na predlog upravitelja in po prejemu
otvoritvenega poročila upravitelja odloči, da se preizkus terjatev ne opravi:
- 
če stečajni dolžnik nima prejemkov, ki bi ob
upoštevanju izločitev ali omejitev iz drugega ali tretjega odstavka
389. člena tega zakona spadali v stečajno maso, ali če je znesek teh
prejemkov neznaten in
- 
če stečajni dolžnik nima drugega premoženja, ki
bi spadalo v stečajno maso, ali je to premoženje neznatne vrednosti,
2.    
če se med stečajnim postopkom izpolnijo pogoji
za razdelitev, sodišče spremeni sklep iz 1. točke tega odstavka in odloči, da
se preizkus terjatev opravi, in pozove upravitelja, da predloži osnovni seznam
preizkušenih terjatev. V primeru iz prejšnjega stavka začne teči rok za
predložitev osnovnega seznama preizkušenih terjatev iz prvega odstavka
61. člena tega zakona z dnem, ko upravitelj prejme poziv sodišča, da
predloži osnovni seznam preizkušenih terjatev,
3.    
upravitelj ima pravico do pritožbe proti
sklepu, s katerim sodišče zavrne njegov predlog, da se preizkus terjatev ne
opravi, in proti sklepu iz 2. točke tega odstavka. Sklep, s katerim višje
sodišče odloči o pritožbi iz prejšnjega stavka, se vroči upravitelju,
4.    
pritožba iz 3. točke tega odstavka pretrga rok
za predložitev osnovnega seznama preizkušenih terjatev. Če je pritožba
zavrnjena ali zavržena, začne ta rok znova teči z dnem vročitve tega sklepa
upravitelju,
5.    
če sodišče izda sklep iz 1. točke tega
odstavka, se pravdni in drugi postopki, ki so bili prekinjeni zaradi začetka
postopka osebnega stečaja, nadaljujejo s pravnomočnostjo tega sklepa. Če
sodišče izda sklep iz 2. točke tega odstavka, se ti postopki s pravnomočnostjo
tega sklepa znova prekinejo.
(7) V postopku osebnega stečaja se
380. člen tega zakona smiselno uporablja tako:
1.    
da se za pozneje najdeno premoženje šteje
premoženje, ki ga je stečajni dolžnik pridobil:
- 
če je bil znotraj postopka osebnega stečaja
izveden postopek odpusta obveznosti: do pravnomočnosti sklepa o odpustu
obveznosti,
- 
v drugih primerih: do pravnomočnosti sklepa o
končanju postopka osebnega stečaja,
2.    
da se iz pozneje najdenega premoženja
poplačujejo terjatve upnikov, ki so nastale:
- 
če je bil znotraj postopka osebnega stečaja
izveden postopek odpusta obveznosti: do pravnomočnosti sklepa o odpustu
obveznosti,
- 
v drugih primerih: do pravnomočnosti sklepa o
končanju postopka osebnega stečaja.
(8) Ne glede na prvi odstavek
99. člena tega zakona mora upravitelj v postopku osebnega stečaja
nadaljnja redna poročila pripraviti za naslednja obdobja, ki začnejo teči s
potekom obdobja, ki je predmet prvega rednega poročila:
1.    
če je stečajna masa neznatne vrednosti ali ne
zadošča niti za stroške stečajnega postopka in je sodišče izdalo sklep o
začetku postopka za odpust obveznosti, za obdobje vsakih koledarskih 12
mesecev,
2.    
če se pogoji za razdelitev splošne ali posebne
razdelitvene mase izpolnijo prej kot v šestih mesecih od poteka obdobja, ki je
predmet prejšnjega rednega poročila, hkrati z načrtom razdelitve,
3.    
v drugih primerih za obdobje vsakih koledarskih
šest mesecev.
(9) V postopku osebnega stečaja se deveti
in deseti odstavek 122. člena tega zakona smiselno uporabljajo tako:
1.    
Poročilo upravitelja ali drugo pisanje
upravitelja, ki se objavi po 122. členu tega zakona, ne sme vsebovati
podatka o EMŠO ter podatka o davčni številki insolventnega dolžnika, ki je
potrošnik.
2.    
Za skladnost podatkov v poročilu upravitelja ali
drugem pisanju upravitelja, ki ga sodišče posreduje agenciji zaradi objave po
prvem odstavku 122. člena tega zakona, s 1. točko tega odstavka, poleg
sodišča odgovarja tudi upravitelj.
383.a člen
(vložitev predloga za začetek postopka
osebnega stečaja na zapisnik pri sodišču)
(1) Dolžnik lahko vloži predlog za
začetek postopka osebnega stečaja tudi na zapisnik pri sodišču, ki je stvarno
in krajevno pristojno za odločanje o tem predlogu.
(2) Na naroku za vložitev predloga za
začetek postopka osebnega stečaja sodišče:
1.   pouči dolžnika o pravnih posledicah začetka postopka osebnega
stečaja in možnosti odpusta obveznosti, ter
2.   sprejme na zapisnik dolžnikov predlog za začetek postopka osebnega
stečaja, poročilo o stanju dolžnikovega premoženja v skladu s petim odstavkom
384. člena tega zakona in predlog za odpust obveznosti.
(3) Za pravno
svetovanje in zastopanje dolžnika v postopku osebnega stečaja, ki ga predlaga
dolžnik, ni mogoče dodeliti brezplačne pravne pomoči. Prvi stavek tega odstavka
se ne uporablja za pravno svetovanje in zastopanje dolžnika v postopku odpusta
obveznosti, če je bil vložen ugovor proti odpustu obveznosti.
383.b člen
(dosegljivost dolžnika sodišču in
upravitelju)
(1) Dolžnik je dolžan sodelovati s sodiščem
in z upraviteljem ter se odzivati na sodna pisanja in pozive upravitelja.
(2) Dolžnik mora sodišču in upravitelju
poleg identifikacijskih podatkov posredovati tudi naslednje kontaktne podatke,
na katerih je zanesljivo dosegljiv: elektronski naslov ali telefonsko številko
in poštni naslov za vročanje pošiljk, če je ta različen od naslova njegovega
stalnega ali začasnega prebivališča.
384. člen
(ugotovitev stanja dolžnikovega
premoženja)
(1) Dolžnik, proti kateremu je vložen
predlog za začetek postopka osebnega stečaja, mora sodišču dati poročilo o
stanju svojega premoženja.
(2) Poročilo dolžnika o stanju njegovega
premoženja mora vsebovati:
1.    
popis:
- 
če je dolžnik potrošnik: vsega njegovega
premoženja,
- 
če je dolžnik podjetnik ali zasebnik: vsega
njegovega premoženja, pri čemer mora biti ločeno navedeno tisto premoženje, ki
se izkazuje v njegovih poslovnih knjigah,
2.    
podatke o dolžnikovih transakcijskih računih,
ki morajo za vsak transakcijski račun vključevati podatke o njegovi številki in
izvajalcu plačilnega prometa, ki ga vodi,
3.    
podatke o skupnem mesečnem znesku plače,
pokojnine ali drugih rednih prejemkov ter o njihovih izplačevalcih,
4.    
izjavo dolžnika, da je v poročilu navedeno vse
njegovo premoženje, za katero ve, in vsi transakcijski računi.
(3) Dolžnik mora poročilo o stanju svojega
premoženja:
1.    
če je predlagatelj začetka postopka osebnega
stečaja: priložiti predlogu za začetek tega postopka,
2.    
če je bil stečajni postopek začet na podlagi
domneve iz tretjega odstavka 235. člena tega zakona: predložiti sodišču v osmih
dneh po prejemu sklepa o začetku stečajnega postopka,
3.    
v drugih primerih: priložiti svoji izjavi o
razlogih za začetek postopka ali dati na naroku za začetek postopka osebnega
stečaja.
(4) Podpis dolžnika na poročilu o stanju
njegovega premoženja mora biti overjen.
(5) Četrti odstavek tega člena se ne
uporablja, če dolžnik da sodišču poročilo o stanju svojega premoženja na naroku
ali na naroku prizna svoj podpis na pisnem poročilu.
(6) Dolžnik mora med postopkom osebnega
stečaja:
1.    
upravitelju nemudoma sporočiti vsako spremembo
podatkov iz 1. do 3. točke drugega odstavka tega člena ali vsako spremembo
naslova svojega prebivališča, na katerem mu je mogoče opraviti vročitev,
ali kontaktnih podatkov iz drugega odstavka 383.b člena tega
zakona, in
2.    
upravitelju ali sodišču na njegovo zahtevo dati
vsa pojasnila in dokumente o svojem premoženju in poslih, ki jih je izvedel v
zadnjih petih letih pred
uvedbo postopka osebnega stečaja.
(7) Za obveznost dolžnika dati poročilo o
stanju njegovega premoženja iz prvega odstavka tega člena in njegova obveznost
iz šestega odstavka tega člena se smiselno uporabljajo pravila zakona, ki ureja
pravdni postopek, o dolžnostih priče in pravnih posledicah kršitve te
dolžnosti.
(8) Banke, borznoposredniške družbe,
klirinškodepotna družba, sodišča, davčne uprave in drugi upravljavci zbirk
osebnih in drugih podatkov morajo upravitelju na njegovo zahtevo posredovati vse
podatke, vključene v zbirkah osebnih in drugih podatkov, ki jih upravljajo,
pomembne za ugotovitev pravnega položaja in premoženja stečajnega dolžnika,
premoženja njegovega zakonca ali osebe, s katero živi v istospolni partnerski
skupnosti po zakonu, ki ureja registracijo istospolne partnerske skupnosti, ter
poslov, ki bi lahko imeli značilnosti izpodbojnih pravnih ravnanj iz 271. člena
tega zakona.
(9) Podatki iz osmega odstavka tega člena
so zlasti:
1.    
številke denarnih računov ter stanje in promet
na teh računih,
2.    
številke računov vrednostnih papirjev in drugih
finančnih instrumentov ter stanje in promet na teh računih,
3.    
stanje denarnih in drugih depozitov pri banki,
borznoposredniški družbi ali drugi osebi,
4.    
podatki o življenjskih in premoženjskih
zavarovanjih,
5.    
lastninska in druge stvarne pravice na
nepremičninah,
6.    
podatki, vpisani v registru prometnih
dovoljenj,
7.    
podatki, vpisani v registru plovil in letal in
8.    
podatki o pokojninskem in zdravstvenem zavarovanju.
(10) Za posredovanje podatkov iz osmega
odstavka tega člena upravitelj ni dolžan plačati takse ali drugega nadomestila.
(11) Podatki iz osmega odstavka tega člena
se smejo uporabiti samo:
1.    
za ugotovitev premoženja stečajnega dolžnika in
za uveljavitev zahtevkov za izročitev tega premoženja ali
2.    
za ugotovitev poslov, ki bi lahko imeli
značilnosti izpodbojnih pravnih ravnanj iz 271. člena tega zakona, in za
uveljavitev izpodbojnih in povračilnih zahtevkov po pravilih o izpodbijanju teh
dejanj.
385. člen
(stranke glavnega postopka osebnega
stečaja)
Stranke glavnega postopka osebnega stečaja
so:
1.    
stečajni dolžnik,
2.    
upnik, ki je v
rokih, določenih s tem zakonom, opravil dejanja za uveljavitev terjatve v
postopku osebnega stečaja, in
3.    
upnik, ki je zamudil roke za izvedbo dejanj za
uveljavitev terjatve v postopku osebnega stečaja, če je njegova terjatev
priznana.
386. člen
(omejitev poslovne sposobnosti stečajnega
dolžnika)
(1) Z začetkom postopka osebnega stečaja se
poslovna sposobnost stečajnega dolžnika omeji tako, da:
1.    
ne more sklepati pogodb in opravljati drugih
pravnih poslov ali dejanj, katerih predmet je razpolaganje z njegovim
premoženjem, ki spada v stečajno maso,
2.    
brez soglasja sodišča ne more:
- 
najeti kredita ali posojila ali dati poroštva,
- 
odpreti novega transakcijskega ali drugega
denarnega računa,
- 
se odpovedati dediščini ali drugim
premoženjskim pravicam.
(2) Pravni posel ali drugo pravno dejanje
stečajnega dolžnika, ki je v nasprotju s prvim odstavkom tega člena, nima
pravnega učinka.
(3) Drugi odstavek tega člena se ne
uporablja za pravne posle in pravna dejanja iz 1. točke prvega odstavka tega
člena, če druga pogodbena stranka ni vedela in tudi ni mogla vedeti, da je bil
nad dolžnikom začet postopek osebnega stečaja.
(4) Velja, in nasprotni dokaz ni dovoljen,
da je druga pogodbena stranka vedela, da je bil nad dolžnikom začet postopek
osebnega stečaja, če je bila pogodba sklenjena ali drug pravni posel opravljen
kasneje kot v osmih dneh po objavi oklica o začetku postopka osebnega stečaja v
skladu s prvim odstavkom 122. člena tega zakona.
387. člen
(posebno pravilo o pravnih posledicah
začetka osebnega stečaja nad podjetnikom ali zasebnikom)
(1) Z začetkom osebnega stečaja nad
podjetnikom ali zasebnikom stečajnemu dolžniku preneha status podjetnika ali
zasebnika in s tem dnem ne glede na datum izbrisa iz registra prenehajo tudi
vsa obvezna socialna zavarovanja, v katera je bil stečajni dolžnik vključen na
podlagi statusa podjetnika ali zasebnika.
(2) Sodišče mora agencijo obvestiti o
pravnomočnosti sklepa o začetku postopka osebnega stečaja nad podjetnikom ali
zasebnik v treh delovnih dneh po dnevu, ko sklep o začetku postopka osebnega
stečaja postane pravnomočen.
(3) Agencija na podlagi obvestila iz
drugega odstavka tega člena podjetnika ali zasebnik po uradni dolžnosti izbriše
iz registra.
(4) Izbris iz tretjega odstavka tega člena
učinkuje od trenutka, od katerega učinkujejo pravne posledice začetka
stečajnega postopka po 244. členu tega zakona.
388. člen
(fiduciarni denarni račun upravitelja)
(1) Upravitelj mora naslednji delovni dan
po začetku postopka osebnega stečaja odpreti poseben denarni račun (v
nadaljnjem besedilu: fiduciarni denarni račun upravitelja), prek katerega sme:
1.    
sprejemati samo vplačila na podlagi unovčenja
stečajne mase in upravljanja stečajne mase in
2.    
opravljati samo izplačila za stroške postopka
osebnega stečaja in plačilo terjatev upnikov.
(2) Denarna terjatev upravitelja do
izvajalca plačilnega prometa, ki vodi fiduciarni denarni račun upravitelja, na
podlagi dobroimetja na tem računu velja v razmerju do izvajalca plačilnega
prometa in v razmerju do upraviteljevih upnikov za skupno terjatev vseh upnikov
stečajnega dolžnika do izvajalca plačilnega prometa. Zato upraviteljevi upniki
ne morejo za izterjavo svojih terjatev do upravitelja niti v njegovem stečaju s
prisilnimi ukrepi segati na to denarno terjatev (drugi odstavek 804. člena v
zvezi z 805. členom OZ), ob stečaju ali smrti upravitelja pa ta denarna
terjatev ne spada v njegovo stečajno maso ali zapuščino.
(3) Prvi in drugi odstavek tega člena se
smiselno uporabljata tudi za fiduciarni račun nematerializiranih vrednostnih
papirjev, v dobro katerega se prenesejo nematerializirani vrednostni papirji
stečajnega dolžnika, ki spadajo v stečajno maso.
389. člen
(posebna pravila o stečajni masi)
(1) V stečajno maso v postopku osebnega
stečaja poleg premoženja iz drugega odstavka 224. člena tega zakona spadajo
tudi:
1.    
plača in drugi prejemki, ki jih dolžnik pridobi
med postopkom osebnega stečaja, razen prejemkov, ki so po tem zakonu izvzeti iz
stečajne mase ali spadajo v stečajno maso v omejenem znesku,
2.    
premoženje, ki ga stečajni dolžnik pridobi na
podlagi dedovanja ali na drugi podlagi med postopkom osebnega stečaja.
(2) Iz stečajne mase so v postopku osebnega
stečaja izvzeti:
1.    
predmeti, ki so izvzeti iz izvršbe po 79. členu
ZIZ, in
2.    
prejemki, ki so izvzeti iz izvršbe po 101.
členu ZIZ.
(3) Za omejitev
zneska prejemkov, ki spadajo v stečajno maso v postopku osebnega stečaja, se
uporablja 102. člen ZIZ.
389.a člen
(pogoji za poslovanje stečajnega dolžnika
kot podjetnika ali zasebnika)
(1) Stečajni dolžnik lahko po začetku
postopka osebnega stečaja začne poslovati kot podjetnik ali zasebnik, če
sodišče dovoli poslovanje stečajnega dolžnika kot podjetnika ali zasebnika.
(2) Predlog iz prvega odstavka tega člena
mora vsebovati:
1.    
opis poslov, ki jih bo opravljal stečajni dolžnik
kot podjetnik ali zasebnik,
2.    
načrtovani poslovni izid in opis okoliščin, na
podlagi katerih je mogoče preveriti, ali obstaja zadostna verjetnost, da
stečajni dolžnik ne bo posloval z izgubo,
3.    
opis razlogov, zaradi katerih je dolžnik postal
insolventen, in okoliščin v zvezi z njegovim prejšnjim poslovanjem, pomembnih
za presojo ovire iz 2. točke šestega odstavka tega člena.
(3) Stečajni dolžnik lahko s predlogom iz
prvega odstavka tega člena zahteva tudi, da se iz stečajne mase izvzamejo
stroji, oprema, zaloge materiala ali drugo premoženje stečajnega dolžnika,
razen nepremičnin, ki je potrebno pri poslovanju. V takem primeru mora predlog
vsebovati tudi:
1.    
določen opis tega premoženja,
2.    
mesečni znesek nadomestila za izvzem
premoženja, ki se ga dolžnik zaveže plačevati v stečajno maso.
(4) Sodišče o dovoljenju za poslovanje
stečajnega dolžnika kot podjetnika ali zasebnika in o izvzemu premoženja odloči
na podlagi mnenja upravitelja in upniškega odbora.
(5) Sodišče dovoli poslovanje stečajnega
dolžnika kot podjetnika ali zasebnika:
1.    
če je hkrati ali prej izdalo sklep o začetku
postopka odpusta obveznosti in
2.    
če je s stopnjo verjetnosti, ki presega 50
odstotkov, mogoče oceniti:
- 
da stečajni dolžnik ni namerno povzročil svoje
insolventnosti, in
- 
da ne bo posloval z izgubo.
(6) Sodišče dovoli izvzem premoženja, če je
s stopnjo verjetnosti, ki presega 50 odstotkov, mogoče oceniti:
1.    
da bo stečajni dolžnik sposoben plačevati
mesečni znesek nadomestila za izvzem premoženja in
2.    
da se ob upoštevanju mesečnega zneska nadomestila
za izvzemom premoženja pogoji poplačila upnikov ne poslabšajo.
(7) Če sodišče dovoli izvzem premoženja, s
sklepom, s katerim dovoli poslovanje stečajnega dolžnika kot podjetnika ali
zasebnika, tudi:
1.    
odloči, katero premoženje se izvzame iz
stečajne mase, in
2.    
naloži stečajnemu dolžniku obveznost plačevati
mesečni znesek nadomestila za izvzem tega premoženja.
(8) Če sodišče dovoli poslovanje stečajnega
dolžnika kot podjetnika, se za vpis podjetnika v poslovni register ne uporablja
zadnja alineja drugega odstavka 74. člena ZGD-1.
389.b člen
(posebna pravila pri poslovanju stečajnega
dolžnika kot podjetnika ali zasebnika)
(1) Pravila, določena v tem členu, se
uporabljajo, če stečajni dolžnik v skladu s 389.a členom tega zakona posluje
kot podjetnik ali zasebnik.
(2) Iz stečajne mase je poleg premoženja iz
drugega odstavka 389. člena tega zakona izvzeto tudi:
1.    
premoženje, za katero sodišče odloči, da se
izvzame iz stečajne mase po šestem odstavku 389.a člena tega zakona,
2.    
premoženje, ustvarjeno pri poslovanju stečajnega
dolžnika kot podjetnika ali zasebnika.
(3) Če stečajni dolžnik kot podjetnik ali
zasebnik v izkazu poslovnega izida, ki je sestavni del letnega poročila za
posamezno poslovno leto, izkazuje čisti dobiček po obdavčenju, mora do konca
aprila naslednjega leta v dobro fiduciarnega denarnega računa upravitelja
nakazati denarno dobroimetje v višini, ki je enaka znesku čistega dobička po
obdavčenju, zmanjšanem za znesek iz tretjega odstavka 389. člena tega zakona,
pomnožen s številom mesecev, za obdobje, na katero se nanaša letno poročilo.
(4) Terjatev za plačilo zneska iz tretjega
odstavka tega člena spada v stečajno maso in velja, da nastane ob koncu
poslovnega leta, za katero je izkazan čisti dobiček po obdavčenju.
(5) Dolžnik v breme premoženja iz drugega
odstavka tega člena ne sme poravnavati svojih obveznosti, ki so nastale do
začetka postopka osebnega stečaja.
(6) Stečajni dolžnik mora pridobiti
soglasje upravitelja za vsak:
1.    
najem posojila ali kredita,
2.    
poroštvo ali aval, ki ga da,
3.    
dovolitev ustanovitve ločitvene pravice na
premoženju stečajnega dolžnika,
4.    
drug posel v zvezi s poslovanjem stečajnega
dolžnika kot podjetnika ali zasebnika, če sodišče tako določi s sklepom, s
katerim dovoli tako poslovanje, ali kasnejšim sklepom.
(7) Upravitelj mora nadzorovati poslovanje
stečajnega dolžnika kot podjetnika ali zasebnika in izpolnjevanje njegovih
obveznosti, določenih v 384., 386., 389.a, tem in 401. členu tega zakona.
(8) Stečajni dolžnik mora upravitelju dati
vse informacije, potrebne za nadzor po sedmem odstavku tega člena, in mu
omogočiti pregled njegovih poslovnih knjig in dokumentacije.
(9) Če upravitelj pri nadzoru po sedmem
odstavku tega člena ugotovi, da obstaja razlog iz prvega odstavka 389.c člena
tega zakona, mora vložiti predlog, da se ustavi poslovanje stečajnega dolžnika
kot podjetnika ali zasebnika.
389.c člen
(ustavitev poslovanja stečajnega dolžnika
kot podjetnika ali zasebnika)
(1) Sodišče na predlog upravitelja, upnika
ali upniškega odbora odloči, da se ustavi poslovanje stečajnega dolžnika kot
podjetnika ali zasebnika:
1.    
če stečajni dolžnik kot podjetnik ali zasebnik
v izkazu poslovnega izida, ki je sestavni del letnega poročila, izkazuje
izgubo, razen če obstajajo okoliščine, na podlagi katerih je s stopnjo
verjetnosti, ki presega 50 odstotkov, mogoče oceniti, da bo stečajni dolžnik v
naslednjem obdobju posloval pozitivno,
2.    
če stečajni dolžnik krši svoje obveznosti iz
384. člena, 386. člena, petega odstavka 389.b člena ali 401. člena tega zakona,
3.    
če stečajni dolžnik za več kot en mesece zamuja
s plačilom teh obveznosti, nastalih v zvezi z njegovim poslovanjem kot
podjetnika ali zasebnika v postopku osebnega stečaja:
- 
plač delavcem ali davkov in prispevkov, ki jih
mora izplačevalec obračunati hkrati z izplačili plač,
- 
prispevkov za obvezna socialna zavarovanja, v
katera je vključen dolžnik na podlagi statusa podjetnika ali zasebnika,
- 
davkov na podlagi obračunov davka in odločb
davčnega organa za obdobja po začetku stečajnega postopka ali
- 
obveznosti do drugih upnikov, s katerimi je
vstopil v poslovno razmerje v zvezi s svojim poslovanjem kot podjetnika ali
zasebnika v postopku osebnega stečaja,
4.    
če stečajni dolžnik za več kot en mesec zamuja
s plačilom mesečnega zneska nadomestila za izvzem premoženja iz 2. točke
sedmega odstavka 389.a člena ali zneska iz tretjega odstavka 389.b člena tega
zakona,
5.    
če je stečajni dolžnik namerno povzročil svojo
insolventnost.
(2) Za postopek s predlogom iz prvega
odstavka tega člena se smiselno uporabljajo drugi do šesti odstavek 405. člena
tega zakona.
(3) Če sodišče odloči, da se poslovanje
stečajnega dolžnika kot podjetnika ali zasebnika ustavi:
1.    
se v stečajno maso vključi premoženje
stečajnega dolžnika, ki je bilo izvzeto iz stečajne mase po drugem odstavku
389.b člena tega zakona, in
2.    
se morebitne neplačane obveznosti iz tega
poslovanja plačajo kot strošek stečajnega postopka.
(4) Sodišče mora agencijo obvestiti o
pravnomočnosti sklepa o ustavitvi poslovanja stečajnega dolžnika kot podjetnika
ali zasebnika v treh delovnih dneh po dnevu, ko ta sklep postane pravnomočen.
(5) Agencija na podlagi obvestila iz
četrtega odstavka tega člena podjetnika ali zasebnika po uradni dolžnosti
izbriše iz registra.
389.d člen
(posebna pravila o odpustu obveznosti pri
poslovanju stečajnega dolžnika kot podjetnika ali zasebnika)
(1) Če sodišče ustavi poslovanje stečajnega
dolžnika kot podjetnika ali zasebnika zaradi razloga iz 2. ali 5. točke prvega
odstavka 389.c člena tega zakona, hkrati ustavi postopek odpusta obveznosti in
zavrne predlog za odpust obveznosti.
(2) Če sodišče izda sklep o odpustu
obveznosti:
1.    
obveznost plačevati mesečni znesek nadomestila
za izvzem premoženja iz 2. točke sedmega odstavka 389.a člena tega zakona
preneha, tako da za mesec, v katerem je sklep o odpustu obveznosti postal
pravnomočen, ne obstaja več,
2.    
obveznost iz tretjega odstavka 389.b člena tega
zakona preneha, tako da za poslovno leto, v katerem je sklep o odpustu
obveznosti postal pravnomočen, ne obstaja več.
390. člen
(posebna pravila za prednostne terjatve)
(1) Iz stečajne mase se v postopku osebnega
stečaja kot prednostne terjatve poleg terjatev iz prvega in drugega odstavka
21. člena tega zakona plačajo tudi terjatve do stečajnega dolžnika na podlagi
zakonite preživnine, odškodnine za škodo, nastalo zaradi zmanjšanja
življenjskih aktivnosti ali zmanjšanja ali izgube delovne zmožnosti ter
odškodnine za izgubljeno preživnino zaradi smrti tistega, ki jo je dajal.
(2) Za izterjavo ali zavarovanje terjatve
iz prvega odstavka tega člena se ne uporabljajo 131., 132., 280. in 281. člen
tega zakona.
391. člen
(posebna pravila o izpodbojnosti pravnih
dejanj dolžnika)
(1) Obdobje
izpodbojnosti iz 269. člena tega zakona je v postopku osebnega stečaja
zadnjih pet let pred uvedbo postopka osebnega stečaja za:
1.    
pravne posle in druga pravna dejanja, ki jih je
stečajni dolžnik sklenil ali izvedel v dobro naslednjih oseb:
- 
osebe, ki ima v razmerju do njega položaj ožje
povezane osebe,
- 
pravne osebe, v kateri je imel stečajni dolžnik
ali osebe, ki so z njim ožje povezane, v času, ko je bil sklenjen pravni posel
ali izvedeno drugo pravno dejanje, posamično ali skupaj najmanj 25 odstotni
delež v kapitalu ali 25 odstotni delež glasovalnih pravic ali pravico imenovati
ali odpoklicati osebe, upravičene za njeno zastopanje,
- 
pravne osebe, v kateri je stečajni dolžnik ali
oseba, ki je z njim ožje povezana, v času, ko je bil sklenjen pravni posel ali
izvedeno drugo pravno dejanje, opravljala funkcijo, pri kateri je bil v skladu
s pravili te pravne osebe ali na podlagi zakona upravičen za njeno zastopanje,
ali
- 
pravne osebe, ki je imela v času, ko je bil
sklenjen pravni posel ali izvedeno drugo pravno dejanje, položaj povezane
družbe po 527. členu ZGD-1 s pravno osebo iz druge ali tretje alineje te
točke, in
2.    
pravna dejanja iz drugega odstavka
271. člena tega zakona.
(2) Pravna dejanja iz 1. točke prvega
odstavka tega člena so izpodbojna ne glede na to, ali je izpolnjen pogoj iz 2.
točke prvega odstavka 271. člena tega zakona.
392. člen
(posebna pravila o uveljavitvi terjatev do
dolžnika)
(1) Za preizkus terjatev, ki so bile
prijavljene po poteku roka za prijavo terjatve iz drugega, tretjega ali
četrtega odstavka 59. člena tega zakona, se smiselno uporablja 71. člen tega
zakona tako, da mora upravitelj v enem mesecu po poteku naslednjih obdobij
izdelati:
1.    
prvi dodatni osnovni seznam glede terjatev, prijavljenih
v obdobju od poteka roka za prijavo terjatev iz drugega odstavka 59. člena tega
zakona do konca prvega koledarskega polletja po poteku tega roka,
2.    
naslednje dodatne osnovne sezname glede
terjatev, prijavljenih v vsakem naslednjem koledarskem polletju.
 (2) Ne glede na 358. člen tega zakona se
pri razdelitvi splošne razdelitvene mase upoštevajo tudi terjatve iz prvega
odstavka tega člena, če so do izdelave načrta prve ali poznejše razdelitve
priznane.
(3) Če terjatev iz prvega odstavka tega
člena ob prejšnjih razdelitvah ni bila upoštevana, se v poznejšem načrtu
razdelitve iz drugega odstavka tega člena upošteva tako, da se iz razdelitvene
mase, katere razdelitev je predmet tega načrta, prednostno plača do deleža, do
katerega so bile plačane druge terjatve na podlagi prejšnjih načrtov
razdelitve.
393. člen
(izterjava stalnih prejemkov stečajnega
dolžnika)
(1) Če stečajni dolžnik prejema plačo,
pokojnino, nadomestilo plače, prejemke iz naslova začasne brezposelnosti ali
druge stalne prejemke, ki spadajo v stečajno maso, sodišče s sklepom o začetku
postopka osebnega stečaja ali posebnim sklepom (v nadaljnjem besedilu: sklep o
izterjavi stalnih prejemkov):
1.    
ugotovi, da ti prejemki, zmanjšani za znesek iz
tretjega odstavka 389. člena tega zakona in za morebitni znesek, zarubljen s
sklepom o izvršbi za izterjavo terjatve iz prvega odstavka 390. člena tega
zakona, spadajo v stečajno maso,
2.    
naloži izplačevalcu, da mora po prejemu sklepa
te prejemke, zmanjšane za zneske iz 1. točke tega odstavka, namesto stečajnemu
dolžniku plačevati v dobro fiduciarnega denarnega računa upravitelja.
(2) Za izterjavo stalnih prejemkov iz
prvega odstavka tega člena se smiselno uporabljajo prvi in drugi odstavek ter
prvi stavek tretjega odstavka 133. člena ZIZ.
(3) Če izplačevalec stalnih prejemkov ne
ravna po sklepu o izterjavi stalnih prejemkov, mu sodišče naloži, da v dobro
fiduciarnega denarnega računa upravitelja plača vse zneske, ki jih ni odtegnil
in izplačal po tem sklepu.
(4) Pravnomočni sklep iz tretjega odstavka
tega člena je izvršilni naslov proti izplačevalcu stalnih prejemkov.
(5) Upravitelj mora nadzorovati, ali
izplačevalec prejemkov ravna po sklepu o izterjavi, in sodišče nemudoma
obvestiti o vsaki njegovi kršitvi.
394. člen
(zaseg denarnega dobroimetja na dolžnikovih
denarnih računih)
(1) Če ima stečajni dolžnik odprt denarni
račun, sodišče s sklepom o začetku postopka osebnega stečaja ali posebnim
sklepom (v nadaljnjem besedilu: sklep o zasegu denarnega dobroimetja):
1.    
ugotovi, da denarno dobroimetje na računu,
zmanjšano za znesek iz tretjega ali četrtega odstavka 389. člena tega zakona in
za morebitni znesek, zarubljen s sklepom o izvršbi za izterjavo terjatve iz
prvega odstavka 390. člena tega zakona, spada v stečajno maso,
2.    
naloži izvajalcu plačilnega prometa, ki vodi ta
račun, da mora:
- 
v treh delovnih dneh po prejemu sklepa denarno
dobroimetje na računu, zmanjšano za zneske iz 1. točke tega odstavka, prenesti
v dobro fiduciarnega denarnega računa upravitelja in
- 
naslednji delovni dan po prispetju novih plačil
v dobro tega računa denarno dobroimetje, ki nastane na podlagi tega plačila,
zmanjšano za zneske iz 1. točke tega odstavka, prenesti v dobro fiduciarnega
denarnega računa upravitelja.
(2) Za zaseg denarnega dobroimetja se
smiselno uporabljajo tretji do peti odstavek 393. člena tega zakona in tretji
odstavek 147. člena ZIZ.
395. člen
(posebna pravila o prodaji premoženja)
(1) Za prodajo premičnih stvari, ki spadajo
v stečajno maso, razen umetniških predmetov in drugih dragocenosti, se v
postopku osebnega stečaja ne uporablja drugi odstavek 327. člen tega zakona in
lahko vrednost tega premoženja oceni upravitelj.
(2) Če se v postopku osebnega stečaja
prodaja stanovanje ali družinska stanovanjska hiša, v kateri stanuje dolžnik
kot lastnik, sodišče s sklepom o prodaji naloži dolžniku, da v treh mesecih po
prejemu sklepa izprazni stanovanje ali stanovanjsko hišo in jo izroči
upravitelju.
(3) Pravnomočni sklep iz drugega odstavka
tega člena je izvršilni naslov za izpraznitev in izročitev stanovanja ali
stanovanjske hiše proti dolžniku in drugim osebam, ki uporabljajo to stanovanje
ali stanovanjsko hišo skupaj z dolžnikom ali ki jim je dolžnik drugače omogočil
tako uporabo.
(4) Izvršilna dejanja iz 221. člena ZIZ na
podlagi pravnomočnega sklepa iz tretjega odstavka tega člena namesto
izvršitelja opravi upravitelj.
396. člen
(sklep o končanju postopka osebnega
stečaja)
(1) S sklepom o končanju postopka osebnega
stečaja sodišče poleg odločitev iz prvega odstavka 376. člena tega zakona tudi:
1.    
odloči, katere terjatve upnikov, ki so bile
prijavljene v postopku osebnega stečaja, so priznane, in o znesku teh terjatev,
ki v postopku osebnega stečaja ni bil plačan,
2.    
naloži stečajnemu dolžniku, da plača neplačani
del terjatev iz 1. točke tega odstavka.
(2) V izreku sklepa o končanju postopka
osebnega stečaja sodišče svoje odločitve iz prvega odstavka tega člena oblikuje
tako, da navede seznam neplačanih priznanih terjatev, ki ga mora sodišču
predložiti upravitelj hkrati s svojim končnim poročilom in je sestavni del
izreka tega sklepa.
(3) Za seznam neplačanih priznanih terjatev
iz drugega odstavka tega člena se smiselno uporablja 1. točka tretjega odstavka
in 1. točka četrtega odstavka 211. člena tega zakona.
(4) Pravnomočni sklep o končanju postopka
osebnega stečaja je izvršilni naslov za izterjavo neplačanih priznanih
terjatev.
Pododdelek 5.11.2: Odpust obveznosti stečajnega
dolžnika
397. člen
(uporaba pododdelka 5.11.2)
(1)Pododdelek 5.11.2 tega zakona se
uporablja v postopku osebnega stečaja, če dolžnik vloži predlog za odpust
obveznosti iz 398. člena tega zakona.
(2) Postopek za odpust obveznosti se izvede
znotraj postopka osebnega stečaja.
398. člen
(predlog za odpust obveznosti)
(1) Stečajni dolžnik lahko do izdaje sklepa
o končanju postopka osebnega stečaja vloži predlog za odpust svojih obveznosti,
ki so nastale do začetka postopka osebnega stečaja, v delu, v katerem v tem
postopku ne bodo plačane (v nadaljnjem besedilu: predlog za odpust obveznosti).
(2) Stečajni dolžnik mora predlogu za
odpust obveznosti priložiti izjavo, da ni ovir za odpust njegovih obveznosti iz
399. člena tega zakona.
(3) V predlogu za odpust obveznosti mora
dolžnik opisati okoliščine, ki so podlaga za določitev preizkusnega obdobja po
četrtem odstavku 400. člena tega zakona, in mu priložiti dokaze o obstoju teh
okoliščin.
399. člen
(namen odpusta
obveznosti in ovire za odpust obveznosti)
(poseg odločbe US
o načinu izvrševanja tega člena)
(1) Namen odpusta obveznosti je poštenemu
in vestnemu stečajnemu dolžniku omogočiti, da preneha tisti del njegovih
obveznosti, ki jih ni zmožen izpolniti iz premoženja, ki ga ima ob začetku
postopka osebnega stečaja ali ki ga lahko pridobi med postopkom osebnega
stečaja do poteka preizkusnega obdobja.
(2) Odpust obveznosti ni dovoljen:
1.    
če je bil stečajni dolžnik pravnomočno obsojen
za kaznivo dejanje proti premoženju ali gospodarstvu, razen če je ta obsodba do
poteka preizkusnega obdobja že izbrisana iz kazenske evidence ali če se do
poteka preizkusnega obdobja izpolnijo pogoji za njen izbris na podlagi zakonske
rehabilitacije, ali
2.    
če je bilo o odpustu obveznosti stečajnemu
dolžniku že pravnomočno odločeno v naslednjih primerih in od pravnomočnosti
sklepa ali sodbe še ni preteklo deset let:
- 
če so bile stečajnemu dolžniku njegove
obveznosti že odpuščene,
- 
če je bil predlog stečajnega dolžnika za odpust
obveznosti zavrnjen, ker je dolžnik kršil svoje obveznosti iz 383.b, 384., 386.
ali 401. člena tega zakona, ali zaradi ovire iz tretjega odstavka tega
člena ali
- 
če je bil sklep o odpustu obveznosti
razveljavljen po 411. členu tega zakona.
(3) Odpust obveznosti ni dovoljen, če iz
ravnanj stečajnega dolžnika v zadnjih petih letih pred uvedbo postopka osebnega
stečaja ali glede na njegov premoženjski položaj izhaja, da bi bil odpust
obveznosti temu stečajnemu dolžniku v nasprotju z namenom odpusta obveznosti iz
prvega odstavka tega člena (v nadaljnjem besedilu: zloraba pravice do odpusta
obveznosti).
(4) Velja, če se ne dokaže drugače, da
predlog za odpust obveznosti pomeni zlorabo pravice do odpusta obveznosti, v
naslednjih primerih:
1.    
če je stečajni dolžnik v zadnjih petih letih
pred uvedbo postopka osebnega stečaja ali po njegovi uvedbi dal neresnične,
nepravilne ali nepopolne podatke, ki jih davčni organ potrebuje za pobiranje
davkov ali prispevkov, zaradi česar mu je pristojni davčni organ dodatno ali
naknadno odmeril davek ali naložil plačilo prispevkov v znesku najmanj
4.000 evrov,
2.    
če je stečajni dolžnik v zadnjih petih letih
pred uvedbo postopka osebnega stečaja z neresničnimi, nepravilnimi ali
nepopolnimi podatki o svojem premoženjskem položaju v svojo korist ali v korist
druge fizične ali pravne osebe pridobil posojilo, subvencijo ali pomoč iz
javnih sredstev v znesku najmanj 4.000 evrov,
3.    
če je stečajni dolžnik v zadnjih petih letih
pred uvedbo postopka osebnega stečaja prevzemal obveznosti, ki so nesorazmerne
z njegovim premoženjskim položajem, ali če je razpolagal s svojim premoženjem
neodplačno ali za neznatno plačilo,
4.    
če je stečajni dolžnik izvedel pravno dejanje,
ki ima po 271. členu tega zakona značilnost izpodbojnega pravnega dejanja
in je bil v skladu z 277. členom tega zakona uveljavljen zahtevek za
izpodbijanje tega pravnega dejanja, ali
5.    
če lahko stečajni dolžnik glede na svoj
premoženjski položaj v celoti izpolni svoje obveznosti.
400. člen
(začetek postopka odpusta obveznosti)
(1) Če dolžnik vloži predlog za odpust
obveznosti v skladu s 398. členom tega zakona, mora sodišče zahtevati podatke
za stečajnega dolžnika iz kazenske evidence in evidence iz 413. člena tega
zakona.
(2) Če sodišče na podlagi podatkov evidenc
iz prvega odstavka tega člena ugotovi, da obstaja ovira za odpust iz drugega odstavka 399. člena tega
zakona, predlog za odpust obveznosti zavrne. Pri presoji ovire iz 1. točke drugega odstavka 399. člena tega
zakona sodišče upošteva dolžino preizkusnega obdobja iz četrtega odstavka tega
člena in zavrne predlog za odpust obveznosti, če ugotovi, da do poteka tega
obdobja še ne bo potekel čas, po poteku katerega se obsodba izbriše iz kazenske
evidence zaradi zakonske rehabilitacije.
(3) Če sodišče na podlagi podatkov evidenc
iz prvega odstavka tega člena ugotovi, da ne obstaja ovira za odpust iz drugega odstavka 399. člena tega
zakona, izda sklep, s katerim začne postopek odpusta obveznosti (v nadaljnjem
besedilu: sklep o začetku postopka odpusta obveznosti), ne da bi presojalo, ali
obstajajo ovire za odpust obveznosti iz tretjega
odstavka 399. člena tega zakona.
(4) S sklepom o začetku postopka odpusta
obveznosti sodišče določi preizkusno obdobje na podlagi mnenja upravitelja ob
upoštevanju starosti stečajnega dolžnika, njegovih družinskih razmer, njegovega
zdravstvenega in drugih osebnih stanj ter razlogov za njegovo insolventnost.
(5) Preizkusno obdobje ne sme biti krajše
od dveh let in ne daljše od petih let od začetka postopka odpusta obveznosti.
(6) O začetku postopka odpusta obveznosti
se upniki obvestijo z oklicem.
(7) Oklic o začetku postopka odpusta
obveznosti mora vsebovati:
1.    
podatke o sodišču, ki vodi postopek, in
opravilni številki, pod katero se postopek vodi,
2.    
identifikacijske podatke o stečajnem dolžniku,
3.    
odločitev sodišča o začetku postopka odpusta
obveznosti in o določitvi preizkusnega obdobja ter
4.    
poziv upnikom, naj do
poteka preizkusnega obdobja vložijo ugovor proti
odpustu obveznosti, če menijo, da obstajajo ovire za odpust obveznosti iz 399.
člena tega zakona.
(8) Ne glede na peti odstavek tega člena
lahko sodišče na predlog upravitelja določi preizkusno obdobje, ki je krajše od
dveh let, vendar ne krajše od šest mesecev od začetka postopka odpusta
obveznosti:
1.    
če stečajni dolžnik nima prejemkov, ki bi ob
upoštevanju izločitev ali omejitev iz drugega ali tretjega odstavka
389. člena tega zakona spadali v stečajno maso, ali če je znesek teh
prejemkov neznaten, in
2.    
če ni izgledov, da bi bil stečajni dolžnik v
naslednjih dveh letih zmožen pridobivati pomembno višje prejemke od prejemkov,
ki jih prejema v času odločanja o začetku postopka odpusta obveznosti, ali
pridobiti premoženje večje vrednosti.
401. člen
(dodatne obveznosti stečajnega dolžnika med
preizkusnim obdobjem)
(1) Stečajni dolžnik mora med preizkusnim
obdobjem poleg obveznosti, določenih v 383.b, 384. in 386. členu tega zakona,
izpolnjevati tudi naslednje obveznosti:
1.    
če je zaposlen: mora izpolnjevati svoje
obveznosti do delodajalca po pogodbi o zaposlitvi in druge obveznosti iz
delovnega razmerja,
2.    
če ni zaposlen in je sposoben za delo:
- 
si mora prizadevati, da najde zaposlitev,
- 
ne sme odkloniti nobene ponujene redne ali
občasne zaposlitve ali drugega dela, razen če ponujene zaposlitve ali dela ni
sposoben opravljati, in
- 
upravitelju mora mesečno poročati o dejanjih,
ki jih je opravil, da bi našel zaposlitev.
(2) Sodišče lahko ob upoštevanju okoliščin
iz četrtega odstavka 400. člena tega zakona s sklepom o začetku postopka
odpusta obveznosti ali kasnejšim sklepom dolžniku naloži določena ravnanja,
potrebna za izpolnitev obveznosti iz prvega odstavka tega člena.
402. člen
(dodatne naloge in pristojnosti
upravitelja med preizkusnim obdobjem)
(1) Upravitelj mora na podlagi podatkov, ki
so mu dostopni, preveriti, ali obstaja ovira za odpust obveznosti iz tretjega odstavka 399. člena tega
zakona.
(2) Upravitelj opravlja nadzor nad
izpolnjevanjem obveznosti dolžnika iz 401. člena tega zakona.
(3) Če upravitelj po prvem ali drugem
odstavku tega člena ugotovi, da obstaja razlog iz 403. člena tega zakona, mora
vložiti ugovor proti odpustu obveznosti.
403. člen
(razlogi za ugovor proti odpustu
obveznosti)
(1) Vsak upnik ali upravitelj lahko vloži
ugovor, da ni pogojev za odpust obveznosti (v nadaljnjem besedilu: ugovor proti
odpustu obveznosti):
1.    
če obstaja ovira za odpust obveznosti iz 399.
člena tega zakona ali
2.    
če dolžnik krši svoje obveznosti iz 383.b, 384.,
386. ali 401. člena tega zakona.
(2) Upnik lahko z ugovorom uveljavlja tudi,
da je preizkusno obdobje prekratko.
(3) Stečajni dolžnik lahko z ugovorom proti
odpustu obveznosti uveljavlja, da je preizkusno obdobje predolgo.
404. člen
(rok za ugovor
proti odpustu obveznosti)
Ugovor proti odpustu obveznosti je treba
vložiti do poteka preizkusnega obdobja.
405. člen
(postopek ugovora proti odpustu
obveznosti)
(1) Če je ugovor proti odpustu obveznosti
vložen po poteku roka iz 404. člena tega zakona, ga sodišče zavrže.
(2) Če je ugovor proti odpustu obveznosti
vložen pravočasno, mora sodišče v treh delovnih dneh po prejemu ugovora:
1.    
razpisati narok za obravnavo ugovora proti
odpustu obveznosti na dan, ki ni prej kot 15 dni po objavi oklica o naroku in
ne pozneje kot en mesec po prejemu ugovora,
2.    
ugovor s prilogami, poziv, da se izreče o
ugovoru, ter vabilo za narok vročiti:
- 
stečajnemu dolžniku in
- 
upravitelju, če ni vlagatelj ugovora,
3.    
objaviti oklic o naroku in vabilo za narok
vročiti tudi vlagatelju ugovora.
(3) Če se vlagatelj ugovora proti odpustu
obveznosti ne udeleži naroka za obravnavo ugovora proti odpustu obveznosti,
velja, da je umaknil ugovor proti odpustu obveznosti.
(4) Če se dolžnik ne udeleži naroka za
obravnavo ugovora proti odpustu obveznosti, sodišče opravi narok v njegovi
odsotnosti.
(5) Na naroku za obravnavo ugovora proti
odpustu obveznosti sodišče izvede dokaze o razlogu, ki se uveljavlja z
ugovorom, in odloči o ugovoru na podlagi izida dokazovanja.
(6) Sodišče mora izdati sklep, s katerim
odloči o ugovoru proti odpustu obveznosti, v 15 dneh po koncu naroka za
obravnavo tega ugovora.
406. člen
(odločanje o ugovoru proti odpustu
obveznosti)
(1) Če sodišče presodi, da obstaja razlog,
ki se uveljavlja z ugovorom:
1.    
če se uveljavlja razlog iz prvega odstavka 403.
člena tega zakona: ustavi postopek odpusta obveznosti in zavrne predlog za
odpust obveznosti,
2.    
če se uveljavlja razlog iz drugega odstavka
403. člena tega zakona: ustrezno podaljša preizkusno obdobje,
3.    
če se uveljavlja razlog iz tretjega odstavka
403. člena tega zakona: ustrezno skrajša preizkusno obdobje.
(2) Če sodišče presodi, da razlog, ki se
uveljavlja z ugovorom, ne obstaja, ugovor zavrne.
(3) Proti sklepu o ugovoru proti odpustu
obveznosti se lahko pritožita stečajni dolžnik in vlagatelj ugovora, o katerem
je odločeno s tem sklepom.
407. člen
(sklep o odpustu obveznosti)
(1) Po poteku preizkusnega obdobja sodišče
izda sklep, da se dolžniku odpustijo njegove obveznosti (v nadaljnjem besedilu:
sklep o odpustu obveznosti):
1.    
če ugovor proti odpustu obveznosti ni bil
vložen ali
2.    
če je bil ugovor proti odpustu obveznosti
pravnomočno zavržen ali zavrnjen.
(2) Sodišče mora sklep o odpustu obveznosti
izdati in objaviti v osmih dneh.
(3) Rok iz drugega odstavka tega člena
teče:
1.    
v primeru iz 1. točke prvega odstavka tega
člena: od poteka preizkusnega obdobja,
2.    
v primeru iz 2. točke prvega odstavka tega
člena:
- 
če pritožba proti sklepu o zavrženju ali
zavrnitvi ugovora proti vodenju postopka ni bila vložena in rok za pritožbo
poteče po poteku preizkusnega obdobja: od poteka roka za pritožbo,
- 
če je bila vložena pritožba sklepu o zavrženju
ali zavrnitvi ugovora proti vodenju postopka in sodišče prejme sklep, s katerim
je sodišče druge stopnje odločilo o pritožbi po poteku preizkusnega obdobja: od
dne, ko sodišče prejme ta sklep,
- 
v drugih primerih: od poteka preizkusnega
obdobja.
(4) Pred izdajo sklepa o odpustu obveznosti
mora sodišče po uradni dolžnost preveriti, ali obstaja ovira za odpust iz 1.
točke drugega odstavka 399. člena tega zakona.
(5) Če je v kazenski evidenci vpisana
obsodba iz 1. točke drugega odstavka 399. člena tega zakona, sodišče ne
glede na prvi odstavek tega člena glede na dolžino roka, po poteku katerega se
ta obsodba izbriše iz kazenske evidence:
1.    
če ta rok do poteka preizkusnega obdobja še ni
potekel: zavrne predlog za odpust obveznosti.
2.    
če je ta rok do poteka preizkusnega obdobja že potekel:
dolžniku naloži, da v 15 dneh vloži zahtevo a izbris obsodbe iz kazenske
evidence in prekine odločanje o odpustu obveznosti do končanja tega postopka.
(6) Če je v skladu z 2. točko petega
odstavka tega člena prekinilo odločanje o odpustu obveznosti, sodišče glede na
izid postopka za odločitev o dolžnikovi zahtevi za izbris iz kazenske evidence:
1.    
če dolžnik zahteve v roku iz 2. točke petega
odstavka ni vložil ali če je njegova zahteva pravnomočno zavrnjena: zavrne
predlog za odpust obveznosti,
2.    
če je obsodba izbrisana in so izpolnjeni pogoji iz
prvega odstavka tega člena: izda sklep o odpustu obveznosti.
408. člen
(terjatve, za katere učinkuje odpust
obveznosti)
(1) Odpust obveznosti učinkuje za vse
terjatve upnikov do dolžnika, ki so nastale do začetka postopka osebnega
stečaja, ne glede na to, ali je upnik to terjatev prijavil v postopku osebnega
stečaja, če ni v drugem odstavku tega člena drugače določeno.
(2) Odpust obveznosti ne učinkuje za
prednostno terjatev iz prvega in drugega odstavka
21. člena in prvega odstavka 390. člena tega
zakona in tudi ne za terjatev iz naslova: 
1.    
denarne kazni ali odvzema premoženjske koristi,
pridobljene s kaznivim dejanjem, izrečenih v kazenskem postopku, 
2.    
v pogojni obsodbi določenega pogoja vrnitve
premoženjske koristi, pridobljene s kaznivim dejanjem, oziroma povrnitve škode,
povzročene s kaznivim dejanjem, 
3.    
globe ali odvzema premoženjske koristi,
pridobljene s prekrškom, izrečenih v postopku o prekršku,
4.    
odvzema premoženja nezakonitega izvora
in
5.    
povrnitve škode, povzročene namerno ali zaradi
hude malomarnosti.
409. člen
(pravni učinki odpusta obveznosti)
(1) S pravnomočnostjo sklepa o odpustu
obveznosti preneha upnikova pravica sodno uveljavljati plačilo terjatve, za
katero po 408. členu tega zakona učinkuje odpust obveznosti, v delu, v katerem
ta do pravnomočnosti sklepa ni bila plačana, če ni v 410. členu tega zakona
drugače določeno.
(2) Če dolžnik prostovoljno plača neplačani
del terjatve iz prvega odstavka tega člena, nima pravice zahtevati vračila po
pravilih o neupravičeni pridobitvi.
410. člen
(končanje postopka osebnega stečaja po
odpustu obveznosti)
(1) Pravnomočni sklep o odpustu obveznosti
ni ovira:
1.    
za unovčenje premoženja stečajnega dolžnika, ki
spada v stečajno maso, in razdelitev upnikom, če ni v drugem odstavku tega
člena drugače določeno, in
2.    
za uveljavitev
zahtevkov na podlagi izpodbijanja pravnih dejanj stečajnega dolžnika.
(2) Premoženje iz prvega odstavka 389.
člena tega zakona, ki ga dolžnik pridobi po pravnomočnosti sklepa o odpustu
obveznosti, ne spada več v stečajno maso v postopku osebnega stečaja, v katerem
je bil izdan ta sklep.
(3) Sodišče mora v treh delovnih dneh s
sklepom ustaviti nadaljnjo izterjavo stalnih prejemkov iz 393. člena in zaseg
denarnega dobroimetja iz 394. člena tega zakona ter o tem obvestiti
izplačevalca stalnih prejemkov ali izvajalca, ki vodi dolžnikov denarni račun.
(4) Rok iz tretjega odstavka tega člena
teče:
1.    
če pritožba proti sklepu o odpustu obveznosti
ni bila vložena: od poteka roka za pritožbo,
2.    
v drugih primerih:
od dne, ko sodišče prejme sklep, s katerim je sodišče druge stopnje odločilo o
pritožbi.
(5) Za sklep o končanju postopka osebnega
stečaja, v katerem je bil izdan sklep o odpustu obveznosti, se ne uporablja
396. člen tega zakona.
411. člen
(izpodbijanje odpusta obveznosti)
(1) Vsak upnik, za terjatev katerega
učinkuje pravnomočni sklep o odpustu obveznosti, lahko od sodišča zahteva, da
razveljavi odpust obveznosti, o katerem je odločilo s tem sklepom, če je
dolžnik s prikrivanjem ali lažnim prikazovanjem podatkov o svojem premoženjskem
položaju ali z drugačno prevaro dosegel izdajo sklepa o odpustu obveznosti.
(2) Tožbo iz prvega odstavka tega člena je
treba vložiti v treh letih po
pravnomočnosti sklepa o odpustu obveznosti.
(3) Če upnik, za terjatev katerega učinkuje
pravnomočni sklep o odpustu obveznosti, predlaga začetek postopka osebnega
stečaja nad pozneje najdenim premoženjem iz 1. točke sedmega odstavka
383. člena tega zakona, se šteje, da ta predlog vključuje tudi zahtevek za
razveljavitev odpusta obveznosti ne glede na to, ali je bil predlog za začetek
postopka osebnega stečaja nad pozneje najdenim premoženjem vložen po poteku
roka iz drugega odstavka tega člena.
(4) Če v primeru iz tretjega odstavka tega
člena sodišče presodi, da so izpolnjeni pogoji za začetek postopka osebnega
stečaja nad pozneje najdenim premoženjem, s sklepom o začetku postopka osebnega
stečaja tudi razveljavi odpust obveznosti.
(5) Če sodišče razveljavi odpust
obveznosti, začne s pravnomočnostjo sodbe ali sklepa o razveljavitvi znova teči
zastaranje terjatev, za katere je učinkoval ta odpust obveznosti, in te
terjatve zastarajo s potekom treh letih od pravnomočnosti te sodbe ali sklepa.
412. člen
(odločanje o razveljavitvi odpusta
obveznosti)
(1) Za odločanje o tožbi iz 411. člena tega
zakona je pristojno sodišče, ki je izdalo sklep o odpustu obveznosti.
(2) Če sodišče razveljavi odpust
obveznosti, s pravnomočnostjo sklepa o razveljavitvi odpusta obveznosti
prenehajo pravni učinki iz 409. člena in drugega odstavka 410. člena tega zakona.
413. člen
(evidenca sklepov o odpustu obveznosti)
(1) Evidenco sklepov o odpustu obveznosti
vodi ministrstvo, pristojno za pravosodje.
(2) Evidenca mora za vsak sklep o odpustu
obveznosti vsebovati:
1.    
identifikacijske podatke o dolžniku,
2.    
opravilno številko
in datum izdaje sklepa o odpustu obveznosti ter sodišče, ki je izdalo sklep,
3.    
datum
pravnomočnosti sklepa o odpustu obveznosti,
4.    
podatke o
razveljavitvi odpusta obveznosti po 412. členu tega zakona.
(3) V evidenci vodi ministrstvo, pristojno
za pravosodje, posebej tudi podatke o sklepih, s katerimi je sodišče zavrnilo
predlog za odpust obveznosti. Evidenca mora za vsak sklep o zavrnitvi predloga
za odpust obveznosti vsebovati:
1.    
identifikacijske podatke o dolžniku,
2.    
opravilno številko in datum izdaje sklepa o zavrnitvi
predloga za odpust obveznosti ter sodišče, ki je izdalo sklep,
3.    
datum pravnomočnosti sklepa o zavrnitvi
predloga za odpust obveznosti,
4.    
navedbo razloga za zavrnitev predloga.
(4) Sodišča morajo
ministrstvo, pristojno za pravosodje, v treh delovnih dneh obvestiti o podatkih
iz drugega in tretjega odstavka tega člena.
(5) Rok iz četrtega odstavka tega člena teče:
1.    
glede podatkov iz 1. do 3. točke drugega
odstavka tega člena:
- 
če pritožba proti sklepu o odpustu obveznosti
ni bila vložena: od poteka roka za pritožbo,
- 
v drugih primerih: od dne, ko sodišče prejme
odločbo sodišča druge stopnje o pritožbi,
2.    
glede podatkov iz 4. točke drugega odstavka
tega člena: od pravnomočnosti sklepa o razveljavitvi odpusta obveznosti,
3.    
glede podatkov iz tretjega odstavka tega člena:
- 
če pritožba proti sklepu ni bila vložena: od
poteka roka za pritožbo,
- 
v drugih primerih: od dne, ko sodišče prejme
odločbo sodišča druge stopnje o pritožbi.
(6) Minister,
pristojen za pravosodje, predpiše podrobnejša pravila o: 
1.    
vodenju evidence sklepov o odpustu obveznosti, 
2.    
vsebini in načinu pošiljanja obvestil iz četrtega odstavka tega člena in 
3.    
vsebini ter načinu posredovanja zahteve in
podatkov po prvem odstavku 400. člena tega zakona iz evidence sklepov o odpustu
obveznosti.
Oddelek 5.12: Postopek stečaja
zapuščine
414. člen
(zapuščina kot stečajni dolžnik)
(1) Postopek stečaja zapuščine je dovoljeno
voditi nad zapuščino po vsaki umrli fizični osebi (v nadaljnjem besedilu:
zapustnik).
(2) Sodišče v Republiki Sloveniji je
pristojno za vodenje postopka stečaja zapuščine:
1.    
če je imel zapustnik ob smrti stalno ali
začasno prebivališče v Republiki Sloveniji ali
2.    
če zapustnik ob
smrti ni imel niti stalnega niti začasnega prebivališča v Republiki Sloveniji,
če je premoženje, ki spada v zapuščino, v Republiki Sloveniji.
415. člen
(namen postopka stečaja zapuščine)
Postopek stečaja zapuščine se vodi, da bi
vsi upniki iz stečajne mase prejeli plačilo svojih navadnih terjatev do
zapustnika hkrati in v enakih deležih.
416. člen
(uporaba pravil o stečajnem postopku nad
pravno osebo in o postopku osebnega stečaja)
(1) Če ni v oddelku 5.12 tega zakona
drugače določeno, se za postopek stečaja zapuščine smiselno uporabljajo
pravila, določena v oddelkih 5.1 do 5.10 tega zakona.
(2) Ne glede na prvi odstavek tega člena se
za postopek stečaja zapuščine ne uporabljajo:
1.    
133., 134. in 229. člen,
2.    
drugi in tretji
odstavek 223. člena, 1. in 3. točka drugega odstavka 224. člena, drugi odstavek
227. člena, 2. točka 231. člena,
3.    
259., 260. in 262.
do 268. člen,
4.    
285. do 289. člen,
5.    
290. do 293. člen,
6.    
peti odstavek 296.
člena, peti odstavek 298. člena, četrti odstavek 300. člena, sedmi odstavek
301. člena, četrti odstavek 305. člena, tretji odstavek 306. člena, tretji
odstavek 310. člena, tretji odstavek 311. člena,
7.    
316. do 319. člen,
8.    
348. do 352. člen in
9.    
377. člen tega zakona.
(3) Če ni v oddelku 5.12 tega zakona
drugače določeno, se za postopek stečaja zapuščine smiselno uporabljajo tudi
388., 390., 391. in 392. člen ter prvi odstavek 395. člena tega zakona.
(4) Pri smiselni uporabi pravil iz prvega
in tretjega odstavka tega člena se namesto pojma »stečajni dolžnik« uporablja:
1.    
pri uporabi 240. člena tega zakona in pravil v
zvezi s procesnimi dejanji, ki jih je upravičen opravljati v postopku stečaja:
pojem »dedič«,
2.    
v drugih primerih: pojem »zapustnik«.
(5) Za postopke proti dedičem za
uveljavitev terjatve na podlagi njihove odgovornosti za zapustnikove dolgove po
142. členu ZD se smiselno uporabljajo drugi do peti odstavek 350. člena in 351.
člen tega zakona.
417. člen
(stranke glavnega postopka stečaja
zapuščine)
(1) Stranke glavnega postopka stečaja
zapuščine so:
1.    
zapustnikov dedič oziroma dedinja (v nadaljnjem
besedilu: dedič), razen če se je odpovedala dediščini,
2.    
upnik, ki je v
rokih, določenih s tem zakonom, opravil dejanja za uveljavitev terjatve v
postopku stečaja zapuščine, in
3.    
upnik, ki je zamudil roke za izvedbo dejanj za
uveljavitev terjatve v postopku stečaja zapuščine, če je njegova terjatev
priznana.
(2) (prenehal
veljati)
417.a člen
(prenehal
veljati)
417.b člen
(prenehal
veljati)
417.c člen
(posebna pravila o postopku stečaja
zapuščine brez dedičev)
(1) (prenehal
veljati) 
(2) Če upnik
predlaga začetek stečaja zapuščine brez dedičev, velja, da je bil zapustnik
insolventen. 
(3) Sklep, s katerim je sodišče odločilo o
začetku stečaja zapuščine brez dedičev, sodišče posreduje zapuščinskemu
sodišču, da prenese zapuščino v stečajno maso zapuščine brez dedičev in
odpravek sklepa vroči tudi upravitelju, imenovanem v postopku stečaja zapuščine
brez dedičev. 
(4) Če vrednost unovčene stečajne mase po
tretjem odstavku 418. člena tega zakona presega znesek stroškov iz prvega
odstavka 233. člena tega zakona, ima upnik pravico do
vrnitve založenega zneska predujma po pravilih o plačilu stroškov stečajnega
postopka.
417.d člen
(posledice začetka stečaja zapuščine brez
dedičev)
Če je začet stečaj zapuščine brez dedičev: 
1.    
ta zapuščina preide v stečajno maso, in velja
da je ta posledica nastala z uvedbo dedovanja, 
2.    
(prenehala
veljati), 
3.    
lahko novi zakoniti ali oporočni dediči svoje
pravice do preostanka stečajne mase po poplačilu upnikov uveljavijo v postopku
stečaja zapuščine brez dedičev.
418. člen
(posebna pravila o stečajni masi)
(1) V stečajno maso v postopku stečaja
zapuščine poleg premoženja iz 2. točke drugega odstavka 224. člena tega zakona
spadajo:
1.    
terjatve do dedičev na podlagi njihove
odgovornosti za zapustnikove dolgove po 142. členu ZD in
2.    
premoženje, ki je bilo ločeno od dedičevega
premoženja po 143. členu ZD.
(2) Upravitelj je upravičen za račun
stečajne mase:
1.    
proti dedičem uveljaviti terjatve iz 1. točke
prvega odstavka tega člena in
2.    
od dedičev ali skrbnika uveljaviti izročitev
premoženja iz 2. točke prvega odstavka tega člena.
(3) V stečajno maso v postopku stečaja
zapuščine brez dedičev, začetem na podlagi 417.c člena tega zakona, spadajo: 
1.    
vse stvari, katerih lastnik je bil zapustnik ob
svoji smrti, in druge premoženjske pravice, katerih imetnik je bil zapustnik ob
svoji smrti, in 
2.    
vse premoženje, doseženo z: 
- 
unovčenjem premoženja iz 1. točke tega
odstavka, 
- 
upravljanjem stečajne mase, in 
- 
izpodbijanjem pravnih dejanj zapustnika.
6. poglavje: POSTOPEK PRISILNE LIKVIDACIJE
419. člen
(uporaba 6. poglavja)
6. poglavje tega zakona se uporablja za
postopek likvidacije pravne osebe, če zakon določa, da postopek likvidacije
izvede sodišče (v nadaljnjem besedilu: prisilna likvidacija).
420. člen
(odločanje o začetku postopka prisilne
likvidacije)
(1) Sodišče začne postopek prisilne
likvidacije:
1.    
po uradni dolžnosti, če tako določa zakon, ali
2.    
na predlog osebe, za katero zakon določa, da je
upravičena predlagati začetek postopka prisilne likvidacije.
(2) Če zakon ne določa, kdo lahko predlaga
začetek postopka prisilne likvidacije, lahko predlog za začetek postopka
prisilne likvidacije vloži:
1.    
sodišče ali drug državni ali nadzorni organ, ki
je v skladu z zakonom odločil o prenehanju pravne osebe ali obstoju razloga za
njeno prenehanje, ali
2.    
oseba, na zahtevo katere je sodišče ali drug
državni ali nadzorni organ sprejel odločitev iz 1. točke tega odstavka.
421. člen
(uporaba pravil za prisilno likvidacijo)
Če ni v 6. poglavju tega zakona drugače
določeno, se za prisilno likvidacije smiselno uporabljajo:
1.    
tretji odstavek 405. člena, 407., 412., 415.
člen, prvi odstavek 416. člena, 417., 418., 419., 420. in 421. člen ZGD-1,
2.    
naslednje določbe tega zakona:
- 
prvi odstavek 51. člena, prvi odstavek 52.
člena in 53. člen,
- 
oddelka 3.6 in 3.7,
- 
229. člen,
- 
oddelek 5.4,
- 
241. do 243. člen,
- 
315. in 316. člen,
- 
oddelek 5.8 tega zakona razen tretjega odstavka
330. člena, tretjega in četrtega odstavka 342. člena, 345. člena ter pravil o
mnenju ali soglasju upniškega odbora,
- 
pododdelek 5.9.2,
- 
oddelek 5.10 razen 378. in 379. člena.
422. člen
(stranke postopka prisilne likvidacije)
(1) Stranke postopka prisilne likvidacije
so družbeniki pravne osebe, nad katero se vodi postopek.
(2) Upniki niso stranke postopka prisilne
likvidacije in v tem postopku niso upravičeni opravljati procesnih dejanj.
(3) V postopku prisilne likvidacije se ne
oblikuje upniški odbor.
423. člen
(posebna pravila, če je pravna oseba
insolventna)
(1) Če je pravna oseba, nad katero je bil
začet postopek prisilne likvidacije, insolventna, mora upravitelj v njenem
imenu v 15 dneh po dnevu, ko to ugotovi ali bi to moral ugotoviti, če bi ravnal
s profesionalno skrbnostjo, sodišču predlagati, da začne stečajni postopek.
(2) Na predlog upravitelja iz prvega
odstavka tega člena sodišče ustavi postopek prisilne likvidacije in začne
stečajni postopek, ne da bi presojalo, ali je pravna oseba insolventna.
7. poglavje: IZBRIS IZ SODNEGA REGISTRA BREZ LIKVIDACIJE
Oddelek 7.1: Splošne določbe
424. člen
(uporaba 7. poglavja)
(1) Če ni v drugem odstavku tega člena
drugače določeno, se 7. poglavje tega zakona uporablja za pravno osebo, ki je
subjekt vpisa v sodni register, razen če zakon za posamezno
pravnoorganizacijsko obliko določa, da se ne more izbrisati iz sodnega registra
brez likvidacije.
(2) 7. poglavje tega zakona se ne
uporablja, če je bil nad pravno osebo začet postopek zaradi insolventnosti ali
prisilne likvidacije.
425. člen
(pristojnost sodišča)
Za odločanje v postopku izbrisa iz sodnega
registra brez likvidacije (v nadaljnjem besedilu: postopek izbrisa) je
pristojno sodišče, na območju katerega ima pravna oseba svoj sedež in ki je
pristojno za odločanje o vpisih podatkov o tej pravni osebi v sodni register (v
nadaljnjem besedilu: registrsko sodišče).
426. člen
(sestava registrskega sodišča)
(1) Sodniški pomočnik v postopku izbrisa iz
sodnega registra odloča o:
1.    
izdaji sklepa o začetku postopka izbrisa na
podlagi obvestila iz prvega odstavka 428. člena tega zakona,
2.    
izdaji sklepa o obstoju izbrisnega razloga, če
proti sklepu o začetku postopka izbrisa iz 1. točke tega odstavka ni bil vložen
ugovor, in
3.    
izbrisu pravne osebe iz sodnega registra po
440. členu tega zakona.
(2) Sodnik posameznik v postopku izbrisa iz
sodnega registra odloča o:
1.    
izdaji sklepa o začetku postopka izbrisa v
drugih primerih
2.    
izdaji sklepa o obstoju izbrisnega razloga v
drugih primerih in
3.    
ugovoru proti sklepu o začetku postopka
izbrisa.
Oddelek 7.2: Izbrisni razlog
427. člen
(izbrisni razlog)
(1) Pravna oseba se izbriše iz sodnega
registra brez likvidacije:
1.    
če je prenehala poslovati, nima premoženja in
je izpolnila vse svoje obveznosti ali
2.    
če ne posluje na poslovnem naslovu, vpisanem v
sodni register, ali
3.    
če obstajajo drugi pogoji, ki jih zakon določa
kot razlog za izbris pravne osebe iz sodnega registra brez likvidacije.
(2) Če pravna oseba ne dokaže drugače,
velja, da obstaja:
1.       
razlog iz 1. točke prvega odstavka tega člena
za izbris gospodarske družbe, če v dveh zaporednih poslovnih letih ni
predložila svojega letnega poročila agenciji zaradi objave po prvem ali drugem
odstavku 58. člena ZGD‑1 ali podatkov iz letnega poročila za namene iz prvega
odstavka 59. člena ZGD‑1,
2.       
razlog iz 2. točke prvega odstavka tega člena
za izbris pravne osebe, ki je subjekt vpisa v sodni register, če je kot njen
poslovni naslov v sodni register vpisan naslov:
- 
na katerem ne sprejema uradnih poštnih pošiljk
ali je na tem naslovu neznana,
- 
na katerem je objekt, katerega lastnik je druga
oseba, ki ji ni dala dovoljenja za poslovanje na tem naslovu, ali
- 
ki ne obstaja.
(3) Če zakon, ki ureja poslovanje pravne
osebe, ki ni organizirana kot gospodarska družba, določa obveznost agenciji
predložiti letna poročila ali ji pošiljati podatke iz letnih poročil za namene
iz prvega odstavka 59. člena ZGD-1, se za izbris te pravne osebe iz sodnega
registra smiselno uporabljajo pravila 7. poglavja tega zakona, ki se
uporabljajo za gospodarsko družbo iz 1. točke drugega odstavka tega člena.
(4) Pravila 7. poglavja tega zakona, ki se
uporabljajo za gospodarsko družbo iz 1. točke drugega odstavka tega člena, se
smiselno uporabljajo tudi za podružnico tujega podjetja, če v dveh zaporednih
poslovnih letih ni predložila letnega poročila zaradi javne objave po 680.
členu ZGD-1.
428. člen
(obveznost obveščanja o domnevi izbrisnega
razloga)
(1) Agencija mora registrsko sodišče v dveh
mesecih po poteku roka za predložitev letnega poročila iz prvega ali drugega
odstavka 58. člena ZGD-1 ali podatkov iz letnega poročila za namene iz prvega
odstavka 59. člena ZGD-1 obvestiti o gospodarskih družbah, pri katerih
obstajajo okoliščine iz 1. točke drugega odstavka 427. člena tega zakona.
(2) Če sodišče, državni organ ali oseba z
javnimi pooblastili v postopku, ki ga vodi v skladu s svojimi pristojnostmi,
ugotovi, da obstajajo okoliščine iz 2. točke drugega odstavka 427. člena tega
zakona, mora o tem obvestiti registrsko sodišče v enem mesecu po ugotovitvi teh
okoliščin in obvestilu priložiti dokaze o teh okoliščinah.
Oddelek 7.3: Postopek izbrisa
429. člen
(uporaba pravil o postopku)
Za postopek izbrisa se uporabljajo pravila
postopka vpisa v sodni register, določena v ZSReg, če ni v oddelku 7.3 tega
zakona drugače določeno.
430. člen
(objave in vročitve)
(1) Sklepi, ki se izdajo v postopku
izbrisa, se vročijo udeležencem postopka in objavijo po prvem odstavku 43.
člena ZSReg.
(2) Če vročitve sklepa iz prvega odstavka
tega člena pravni osebi, nad katero se vodi postopek izbrisa, ni mogoče
opraviti na naslovu, ki je kot njen poslovni naslov vpisan v sodnem registru,
vročitev velja za opravljeno, ko poteče osem dni od objave tega sklepa.
(3) Drugi odstavek tega člena se smiselno
uporablja tudi za vročitev sklepa vlagatelju ugovora proti sklepu o začetku
postopka izbrisa, če vročitve ni mogoče opraviti na naslovu, ki ga je navedel v
ugovoru.
431. člen
(odločanje o začetku postopka izbrisa)
Sodišče odloči o začetku postopka izbrisa
po uradni dolžnosti na podlagi obvestila iz 428. člena tega zakona ali na
predlog upravičenega predlagatelja iz prvega odstavka 433. člena tega zakona.
432. člen
(udeleženci postopka izbrisa)
Udeleženci postopka izbrisa so:
1.    
pravna oseba, nad katero se vodi postopek
izbrisa,
2.    
predlagatelj postopka izbrisa, če je sodišče
začelo postopek izbrisa na predlog,
3.    
družbenik ali upnik pravne osebe, nad katero se
vodi postopek izbrisa, če vloži ugovor proti sklepu o izbrisu, in
4.    
druga oseba, katere interes bi bil lahko z
izbrisom pravne osebe iz sodnega registra kršen, če priglasi svojo udeležbo v
postopku.
433. člen
(upravičeni predlagatelj)
(1) Začetek postopka izbrisa lahko predlaga
oseba, ki je lastnik objekta na naslovu, ki je v sodni register vpisan kot
poslovni naslov pravne osebe.
(2) Upravičeni predlagatelj mora predlogu
za izbris priložiti dokaz, da je lastnik objekta iz prvega odstavka tega člena.
(3) Začetka postopka izbrisa ne more
predlagati niti družbenik niti upnik pravne osebe.
434. člen
(sklep o začetku postopka izbrisa)
(1) Registrsko sodišče izda sklep, s
katerim začne postopek izbrisa (v nadaljnjem besedilu: sklep o začetku postopka
izbrisa), če presodi, da obstaja izbrisni razlog.
(2) Sklep o začetku postopka izbrisa se
vroči:
1.    
pravni osebi in
2.    
predlagatelju, na predlog katerega je sodišče
izdalo sklep.
(3) Pravni osebi se hkrati s sklepom o
začetku postopka izbrisa vročijo obvestilo iz 428. člena tega zakona ali
predlog, na podlagi katerega je registrsko sodišče izdalo sklep o začetku
postopka izbrisa, in listine, priložene temu obvestilu ali predlogu.
(4) Začetek postopka izbrisa se vpiše v
sodni register.
(5) O vpisu začetka postopka izbrisa v
sodni register odloči registrsko sodišče s sklepom o začetku postopka izbrisa.
435. člen
(razlogi za ugovor proti sklepu o začetku
postopka izbrisa)
(1) Pravna oseba, nad katero je bil začet
postopek izbrisa, njen družbenik ali upnik lahko vloži ugovor, da ni pogojev za
vodenje postopka izbrisa (v nadaljnjem besedilu: ugovor proti sklepu o začetku
postopka izbrisa):
1.    
če izbrisni razlog ne obstaja,
2.    
če je bil nad pravno osebo začet postopek
zaradi insolventnosti ali prisilne likvidacije ali
3.    
če je bil vložen predlog za začetek postopka
zaradi insolventnosti ali prisilne likvidacije nad pravno osebo.
(2) Če je bil postopek izbrisa začet na
podlagi domneve izbrisnega razloga iz 2. točke drugega odstavka 427. člena
tega zakona in je pravna oseba vložila ugovor proti sklepu o začetku postopka
izbrisa, s katerim uveljavlja razlog iz 1. točke prvega odstavka tega
člena, je ugovor dovoljen samo, če pravna oseba
1.    
bodisi verjetno izkaže, da posluje na poslovnem
naslovu, vpisanem v sodni register in da je na tem naslovu upravičena poslovati
bodisi kot lastnik nepremičnine na tem naslovu bodisi na podlagi najemne
pogodbe ali drugega pravnega posla, s katerim ji je lastnik nepremičnine
dovolil uporabo nepremičnine na tem naslovu,
2.    
bodisi hkrati z ugovorom vloži predlog za vpis
spremembe poslovnega naslova v sodni register in poleg listin, ki so podlaga za
vpis spremembe poslovnega naslova v sodni register, priloži tudi dokaz:
- 
da je lastnik objekta na novem poslovnem
naslovu ali
- 
da ji je lastnik objekta na novem poslovnem
naslovu dovolil poslovanje ali sprejemanje uradnih poštnih pošiljk na tem
naslovu.
(3) Če se z ugovorom proti sklepu o začetku
postopka izbrisa uveljavlja razlog iz 3. točke prvega odstavka tega člena, je
ugovor dovoljen samo, če je bil do poteka roka za ugovor vložen predlog za
začetek postopka zaradi insolventnosti ali prisilne likvidacije.
(4) Ugovor proti sklepu o začetku postopka
izbrisa mora vsebovati opis dejstev, iz katerih izhaja, da obstaja razlog, ki
se uveljavlja z ugovorom, in dokaze o teh dejstvih.
(5) Vlagatelj ugovora mora ugovoru proti
sklepu o začetku postopka izbrisa priložiti morebitne listinske dokaze o
dejstvih iz četrtega odstavka tega člena.
(6) Če ugovor proti sklepu o začetku
postopka izbrisa ne vsebuje opisa dejstev in dokazov iz petega odstavka tega
člena ali če mu niso priloženi dokazi iz petega odstavka tega člena, se zanj ne
uporabljajo pravila o nepopolnih vlogah, temveč registrsko sodišče o ugovoru
odloči na podlagi dejstev, navedenih v ugovoru, in dokazov, ki so mu priloženi.
436. člen
(rok za ugovor proti sklepu o začetku
postopka izbrisa)
(1) Ugovor proti sklepu o začetku postopka
izbrisa je treba vložiti v dveh mesecih.
(2) Rok iz prvega odstavka tega člena teče:
1.    
če je vlagatelj ugovora pravna oseba, nad
katero je bil začet postopek izbrisa: od vročitve sklepa o začetku postopka
izbrisa,
2.    
v drugih primerih: od objave sklepa o začetku
postopka izbrisa.
437. člen
(odločanje o ugovoru proti sklepu o
začetku postopka izbrisa)
(1) Registrsko sodišče zavrže ugovor proti
sklepu o začetku postopka izbrisa:
1.    
če je vložen po poteku roka iz 436. člena tega
zakona,
2.    
če ga je vložila
oseba, ki po prvem odstavku 435. člena tega zakona ni upravičena vložiti
ugovora, ali
3.    
če ugovor po
drugem, tretjem ali četrtem odstavku 435. člena tega zakona ni dovoljen.
(2) Če se z dovoljenim ugovorom proti
sklepu o začetku postopka izbrisa uveljavlja razlog iz 3. točke prvega odstavka
435. člena tega zakona, registrsko sodišče prekine postopek izbrisa do
pravnomočne odločitve o predlogu za začetek postopka zaradi insolventnosti ali
prisilne likvidacije.
438. člen
(sklep o ustavitvi postopka izbrisa)
(1) Registrsko sodišče izda sklep, s
katerim ustavi postopek izbrisa (v nadaljnjem besedilu: sklep o ustavitvi
postopka izbrisa):
1.    
na podlagi dovoljenega ugovora proti sklepu o
začetku postopka izbrisa, s katerim se uveljavlja razlog iz 3. točke prvega
odstavka 435. člena tega zakona: če je postopek zaradi insolventnosti začet,
2.    
v drugih primerih:
če presodi, da je ugovor utemeljen in da izbrisni razlog ne obstaja.
(2) Proti sklepu o ustavitvi postopka
izbrisa lahko predlagatelj postopka vloži pritožbo v osmih dneh po vročitvi
sklepa.
(3) Na podlagi pravnomočnega sklepa o
ustavitvi postopka izbrisa registrsko sodišče po uradni dolžnosti odloči o
izbrisu vpisa začetka postopka izbrisa iz sodnega registra.
439. člen
(sklep o obstoju izbrisnega razloga)
(1) Registrsko sodišče izda sklep, s
katerim odloči, da obstaja izbrisni razlog (v nadaljnjem besedilu: sklep o
obstoju izbrisnega razloga):
1.    
če v roku iz 436. člena tega zakona ugovor
proti sklepu o začetku postopka izbrisa ni bil vložen ali je bil zavržen po
prvem odstavku 437. člena tega zakona,
2.    
na podlagi
dovoljenega ugovora proti sklepu o začetku postopka izbrisa, s katerim se
uveljavlja razlog iz 3. točke prvega odstavka 435. člena tega zakona: če je
predlog za začetek postopka zaradi insolventnosti umaknjen ali pravnomočno
zavržen ali zavrnjen,
3.    
v drugih primerih:
če presodi, da ugovor ni utemeljen in da izbrisni razlog obstaja.
(2) Proti sklepu o obstoju izbrisnega
razloga lahko udeleženec postopka vloži pritožbo v osmih dneh po vročitvi
sklepa.
440. člen
(izbris pravne osebe iz sodnega registra)
Na podlagi pravnomočnega sklepa o obstoju
izbrisnega razloga registrsko sodišče po uradni dolžnosti odloči o izbrisu
pravne osebe iz sodnega registra.
Oddelek 7.4: Pravne posledice izbrisa
441. člen
(prenehanje pravne osebe)
Z izbrisom iz sodnega registra po 440.
členu tega zakona pravna oseba preneha.
442. člen
(učinek izbrisa za pravice upnikov in
delavcev)
(1) Izbris iz sodnega registra ne vpliva na
pravico upnika izbrisane pravne osebe:
1.    
zahtevati plačilo njegove terjatve do te pravne
osebe od osebno odgovornih družbenikov ali od drugih družbenikov na podlagi
pravil o spregledu pravne osebnosti,
2.    
zahtevati povrnitev škode od članov
poslovodstva ali organa nadzora izbrisane pravne osebe.
(2) Za odškodninski zahtevek iz 2. točke
prvega odstavka tega člena se smiselno uporabljajo 42. in 43. člen ter prvi do
četrti odstavek 44. člena tega zakona.
(3) Pri smiselni uporabi po drugem odstavku
tega člena:
1.    
se v prvem odstavku 42. člena in prvem odstavku
43. člena tega zakona namesto pojma »v stečajnem postopku« uporablja pojem
»zaradi izbrisa pravne osebe iz sodnega registra brez likvidacije«,
2.    
velja domneva vzročne zveze iz drugega odstavka
42. člena tega zakona za celoten znesek terjatve.
(4) Če so v izbrisani pravni osebi ob
njenem prenehanju po 441. členu tega zakona zaposleni delavci, jim z dnem
prenehanja pravne osebe preneha delovno razmerje.
(5) Delavci, ki jim preneha pravno razmerje
po četrtem odstavku tega člena, imajo enake pravice kot delavci, ki jim preneha
delovno razmerje zaradi začetka stečajnega postopka nad pravno osebo, vključno
s pravicami po zakonu, ki ureja Javni jamstveni,
preživninski in invalidski sklad Republike Slovenije.
(6) (prenehal veljati)
(7) (prenehal veljati)
(8) (prenehal veljati)
(9) (prenehal veljati)
(10) (prenehal veljati)
443. člen
(najdeno premoženje izbrisane pravne
osebe)
(1) Če se premoženje najde, potem ko te
okoliščine ni več mogoče uveljavljati v postopku izbrisa, se nad njim opravi
stečajni postopek (v nadaljnjem besedilu: stečajni postopek nad premoženjem
izbrisane pravne osebe).
(2) Za stečajni postopek nad premoženjem izbrisane
pravne osebe se smiselno uporabljajo pravila tega zakona o stečajnem postopku
nad pravno osebo, če ni v tretjem ali četrtem odstavku tega člena drugače
določeno.
(3) Predlog za začetek stečajnega postopka
nad premoženjem izbrisane pravne osebe lahko vloži:
1.    
upnik, ki verjetno izkaže svojo terjatev do
izbrisane pravne osebe,
2.    
oseba, ki je ob
izbrisu pravne osebe:
- 
opravljala funkcijo člana poslovodstva ali
organa nadzora ali
- 
imela položaj družbenika.
(4) Predlog za začetek stečajnega postopka
nad premoženjem izbrisane pravne osebe mora vsebovati opis premoženja iz prvega
odstavka tega člena ter dejstev in dokazov, iz katerih izhaja, da je to
premoženje pripadalo izbrisani pravni osebi.
(5) Če sodišče presodi, da je premoženje,
ki je predmet predloga za začetek stečajnega postopka nad premoženjem izbrisane
pravne osebe, pripadalo izbrisani pravni osebi, izda sklep o začetku stečajnega
postopka nad tem premoženjem, ne da bi presojalo, ali je bila izbrisana pravna
oseba ob izbrisu insolventna.
(6) Če je začet stečajni postopek nad
premoženjem izbrisane pravne osebe, se za uveljavitev zahtevkov iz 1. točke
prvega odstavka in iz šestega odstavka 442. člena tega zakona smiselno
uporabljajo drugi do peti odstavek 350. člena in 351. člen tega zakona.
(7) Če družbenik izbrisane pravne osebe
odgovarja za njene obveznosti po 1. točki prvega odstavka ali po šestem
odstavku 442. člena tega zakona:
1.    
pridobi s plačilom te obveznosti pravico v
stečajnem postopku nad izbrisano pravno osebo zahtevati povrnitev tega, kar je
plačal (v nadaljnjem besedilu: regresna terjatev družbenika),
2.    
mora svojo
regresno terjatev prijaviti v stečajnem postopku nad premoženjem izbrisane
pravne osebe v roku iz drugega odstavka 59. člena tega zakona, in sicer:
- 
če je do poteka tega roka obveznost izbrisane
pravne osebe že plačal: kot nepogojno terjatev,
- 
v drugih primerih: kot pogojno terjatev,
3.    
se regresna
terjatev plača ob razdelitvi stečajne mase kot podrejena terjatev drugega
vrstnega reda iz razdelitvene mase, ki ostane po plačilu vseh prednostnih in
navadnih terjatev ter morebitnih podrejenih terjatev iz tretjega odstavka 21.
člena tega zakona.
444. člen
(postopki za uveljavitev pravic izbrisane
pravne osebe)
(1) Če ob izbrisu pravne osebe iz sodnega
registra po 440. členu tega zakona teče sodni ali drug postopek, v katerem je
izbrisana pravna oseba uveljavljala svojo terjatev ali drugo premoženjsko
pravico, mora sodišče ali drug pristojni organ, ki vodi ta postopek, o tem
obvestiti sodišče, ki bi bilo pristojno za stečajni postopek nad izbrisano
pravno osebo.
(2) Obvestilo iz prvega odstavka tega člena
mora vključevati:
1.    
podatke o sodišču ali drugem organu, ki vodi
postopek, ter o opravilni številki zadeve,
2.    
znesek terjatve
ali vsebino in vrednost druge premoženjske pravice, ki se uveljavlja v postopku.
(3) Sodišče, ki bi bilo pristojno za
stečajni postopek nad izbrisano pravno osebo, mora v osmih dneh po prejemu
obvestila iz prvega odstavka tega člena, objaviti poziv, ki mora vključevati:
1.    
identifikacijske podatke o izbrisani pravni
osebi,
2.    
podatke iz drugega
odstavka tega člena,
3.    
poziv upnikom, da
v enem mesecu po objavi poziva predlagajo začetek stečajnega postopka nad
najdenim premoženjem izbrisane pravne osebe, ki ga predstavlja terjatev ali
druga premoženjska pravica, ki se uveljavlja v postopku, in
4.    
pouk o pravnih
posledicah iz četrtega in petega odstavka tega člena.
(4) Če nihče od upnikov v enem mesecu po
objavi poziva iz tretjega odstavka tega člena ne predlaga začetka stečajnega
postopka nad najdenim premoženjem izbrisane pravne osebe, sodišče, ki bi bilo
pristojno za stečajni postopek nad izbrisano pravno osebo, o tem obvesti
sodišče ali drug pristojni organ, ki vodi postopek iz prvega odstavka tega
člena.
(5) Sodišče ali drug pristojni organ, ki
vodi postopek iz prvega odstavka tega člena, na podlagi obvestila iz četrtega
odstavka tega člena, zavrže tožbo ali predlog izbrisane pravne osebe in ustavi
postopek.
444.a člen
(premoženje izbrisane pravne osebe,
najdeno v izvršilnem postopku)
(1) Če se premoženje iz prvega odstavka
443. člena tega zakona najde v postopku izvršbe, ki se je začel nad izbrisano
pravno osebo pred njenim izbrisom iz sodnega registra, izvršilno sodišče
prekine izvršilni postopek in upnika napoti, da v 15 dneh po prejemu sklepa o
napotitvi predlaga začetek stečajnega postopka nad tem premoženjem izbrisane
pravne osebe.
(2) Če upnik v roku iz prvega odstavka tega
člena ne vloži predloga za začetek stečajnega postopka nad najdenim premoženjem
izbrisane pravne osebe ali če je njegov predlog zavržen, izvršilno sodišče:
1.    
ustavi postopek izvršbe in razveljavi dejanja,
opravljena v tem postopku, in
2.    
obvesti sodišče, ki bi bilo pristojno za
stečajni postopek nad izbrisano pravno osebo, o premoženju izbrisane pravne
osebe, najdenim v izvršilnem postopku.
(3) Obvestilo iz 2. točke drugega odstavka
tega člena mora vključevati podatke o premoženju, najdenem v izvršilnem
postopku.
(4) Sodišče, ki bi bilo pristojno za
stečajni postopek nad izbrisano pravno osebo, mora v osmih dneh po prejemu
obvestila iz 2. točke drugega odstavka tega člena, objaviti poziv, ki mora
vključevati:
1.    
identifikacijske podatke o izbrisani pravni
osebi,
2.    
podatke o premoženju iz tretjega odstavka tega
člena in
3.    
poziv upnikom, da v enem mesecu po objavi
poziva predlagajo začetek stečajnega postopka nad najdenim premoženjem izbrisane
pravne osebe.
8. poglavje: POSTOPKI ZARADI INSOLVENTNOSTI Z
MEDNARODNIM ELEMENTOM
Oddelek 8.1: Splošna pravila o
postopkih zaradi insolventnosti z mednarodnim elementom
445. člen
(tuja država in država članica)
(1) Tuja država je vsaka druga država, razen Republike Slovenije.
(2) Država članica je država članica
Evropske unije.
446. člen
(domači in tuji postopek zaradi
insolventnosti)
(1) Domači postopek zaradi insolventnosti
je postopek zaradi insolventnosti, ki ga vodi sodišče Republike Slovenije po 3.
in 4. ali 5. poglavju tega zakona.
(2) Tuji postopek zaradi insolventnosti je
vsak sodni ali upravni postopek:
1.    
ki se vodi v tuji državi za skupni račun vseh
upnikov dolžnika zaradi finančnega prestrukturiranja ali likvidacije dolžnika
in
2.    
v katerem nad unovčenjem premoženja in vodenjem
poslov dolžnika opravlja nadzor tuje sodišče ali upravitelj, ki ga imenuje tuje
sodišče.
(3) Tuji glavni postopek zaradi
insolventnosti je tuji postopek zaradi insolventnosti, ki ga vodi sodišče tuje
države, v kateri ima dolžnik središče uresničevanja svojih glavnih interesov.
(4) Če je dolžnik pravna oseba, velja, če
se ne dokaže drugače, da ima središče uresničevanja svojih glavnih interesov v
državi, v kateri ima registriran svoj sedež.
(5) Tuji pomožni postopek zaradi
insolventnosti je tuji postopek zaradi insolventnosti:
1.    
ki ni glavni postopek zaradi insolventnosti in
2.    
ki se vodi v tuji državi, v kateri ima dolžnik
svojo poslovalnico.
(6) Poslovalnica je vsako mesto poslovanja,
na katerem dolžnik s svojim osebjem trajneje izvaja gospodarske posle z blagom
ali storitvami.
(7) Tuje sodišče je sodišče ali drug organ
tuje države, ki je v tej državi pristojen za odločanje o začetku postopka
zaradi insolventnosti ali sprejemanje odločitev v tem postopku.
(8) Tuji upravitelj je oseba ali organ, ki
je v tujem postopku zaradi insolventnosti upravičen:
1.    
voditi ali nadzorovati:
- 
finančno prestrukturiranje dolžnika ali
- 
unovčenje njegovega premoženja ali poslov ali
2.    
nastopati kot predstavnik tujega postopka
zaradi insolventnosti.
(9) Tuja odločba zaradi insolventnosti je
odločba tujega sodišča, s katero to odloči o začetku postopka zaradi
insolventnosti ali imenovanju upravitelja.
447. člen
(osebe po državni pripadnosti)
Oseba posamezne države je fizična oseba, ki
ima v tej državi prebivališče, in pravna oseba, ki ima v tej državi središče
uresničevanja svojih glavnih interesov.
448. člen
(država, v kateri je premoženje)
Država, v kateri je premoženje, je:
1.    
pri premičnih stvareh: država, v kateri so te
stvari,
2.    
pri pravicah, katerih predmet je nepremičnina,
ali drugih pravicah, ki se pridobijo z vpisom v javni register: država, v
pristojnosti katere je ta register,
3.    
pri terjatvah: država, v kateri ima dolžnik
središče uresničevanja svojih glavnih interesov.
449. člen
(uporaba 8. poglavja)
(1) 8. poglavje tega zakona se uporablja,
če ni v zakonu za posamezen primer drugače določeno:
1.    
za pravno pomoč, za katero v Republiki
Sloveniji zaprosi tuje sodišče ali tuji upravitelj v zvezi s tujim postopkom
zaradi insolventnosti,
2.    
za pravno pomoč, za katero v tuji državi
zaprosi sodišče ali upravitelj v zvezi z domačim postopkom zaradi
insolventnosti,
3.    
če se nad istim dolžnikom hkrati vodita domači
in tuji postopek zaradi insolventnosti in
4.    
če imajo tuji upniki interes, da predlagajo
začetek domačega postopka zaradi insolventnosti ali sodelujejo v njem.
(2) Pravila, določena v 8. poglavju tega
zakona, se ne uporabljajo za razmerja, ki so drugače urejena v mednarodni
pogodbi, ki jo je Republika Slovenija sklenila z eno ali več tujimi državami.
(3) Nobeno pravilo, določeno v 8. poglavju
tega zakona, ne omejuje pristojnosti domačega sodišča ali upravičenj domačega
upravitelja, da da dodatno pravno pomoč tujemu upravitelju po pravilih,
določenih v drugih zakonih.
450. člen
(pristojnost domačega sodišča)
(1) Za odločanje o priznanju tujega
postopka zaradi insolventnosti in sodelovanje s tujimi sodišči je pristojno
domače sodišče, ki je stvarno pristojno za vodenje domačih postopkov zaradi
insolventnosti.
(2) Za odločanje o priznanju tujega
postopka zaradi insolventnosti in sodelovanje s tujimi sodišči je krajevno
pristojno:
1.    
če ima dolžnik, ki je domača pravna oseba ali
podjetnik, v Republiki Sloveniji svoj sedež: sodišče, na območju katerega ima
dolžnik svoj sedež,
2.    
če ima dolžnik, ki je tuja oseba, v Republiki
Sloveniji svojo podružnico: sodišče, na območju katerega je sedež te
podružnice,
3.    
v drugih primerih Okrožno sodišče v Ljubljani.
(3) V zadevah iz prvega odstavka tega člena
odloča sodnik posameznik.
451. člen
(upravičenja domačega upravitelja delovati
v tuji državi)
Domači upravitelj je upravičen zastopati
insolventnega dolžnika in opravljati druge posle za potrebe postopka zaradi
insolventnosti v tuji državi.
452. člen
(izjeme zaradi varovanja suverenosti,
varnosti ali javnega interesa Republike Slovenije)
Domače sodišče lahko zavrne priznanje
tujega postopka zaradi insolventnosti ali zahtevo tujega sodišča ali
upravitelja za pomoč ali sodelovanje, če bi to lahko negativno vplivalo na
suverenost, varnost ali javni interes Republike Slovenije.
453. člen
(razlaga pravil, določenih v 8. poglavju)
Pri razlagi pravil, določenih v 8. poglavju
tega zakona, je treba upoštevati njihov mednarodni izvor, potrebo po
spodbujanju njihove enotne uporabe in spoštovanje dobre vere.
Oddelek 8.2: Dostop tujih upraviteljev
in upnikov do domačih sodišč
454. člen
(upravičenje tujega upravitelja do
neposrednega dostopa do domačega sodišča)
(1) Tuji upravitelj lahko za račun
premoženja tujega dolžnika ali tujega postopka zaradi insolventnosti v domačem
postopku zaradi insolventnosti neposredno vloži vsako vlogo in opravlja druga
procesna dejanja v tem postopku.
(2) Samo zaradi pravnega dejstva
opravljanja procesnih dejanj po prvem odstavku tega člena domače sodišče ne
postane pristojno za zadeve v zvezi s tujim upraviteljem ali premoženjem ali
posli tujega insolventnega dolžnika, razen za procesna dejanja iz prvega
odstavka tega člena.
455. člen
(upravičenje tujega upravitelja predlagati
začetek domačega postopka zaradi insolventnosti)
Tuji upravitelj je upravičen predlagati
začetek domačega postopka zaradi insolventnosti, če so za to izpolnjeni splošni
pogoji, določeni v 3. in 4. ali 5. poglavju tega zakona.
456. člen
(sodelovanje tujega upravitelja v domačem
postopku zaradi insolventnosti)
Če je tuji postopek zaradi insolventnosti
priznan v skladu z oddelkom 8.3 tega zakona in se nad istim dolžnikom vodi tudi
domači postopek zaradi insolventnosti, se je tuji upravitelj kot intervenient
upravičen udeležiti domačega postopka zaradi insolventnosti in opravljati
procesna dejanja v tem postopku zaradi varovanja, unovčenja in razdelitve
premoženja dolžnika in usklajevanja s tujim postopkom zaradi insolventnosti.
457. člen
(položaj tujih upnikov v domačem postopku zaradi
insolventnosti)
(1) V domačem postopku zaradi
insolventnosti imajo tuji upniki enak položaj in enake pravice glede
upravičenja predlagati začetek tega postopka ter opravljati procesna dejanja v
tem postopku kot domači upniki.
(2) Prvi odstavek tega člena ne izključuje
uporabe pravil o vrstnem redu plačil terjatev upnikov, vendar je treba tuje
upnike pri vrstnem redu plačila terjatev obravnavati enako kot domače upnike,
ki so v enakem razmerju do insolventnega dolžnika.
458. člen
(obveščanje znanih upnikov o začetku
domačega stečajnega postopka)
(1) Upravitelj mora takoj, ko je to mogoče,
in najpozneje v enem mesecu po začetku domačega stečajnega postopka vsem znanim
tujim upnikom stečajnega dolžnika poslati obvestilo o začetku stečajnega
postopka.
(2) Obvestilo iz prvega odstavka tega člena
mora vsebovati podatke iz drugega odstavka 243. člena tega zakona.
(3) Za znanega tujega upnika iz prvega
odstavka tega člena velja upnik:
1.    
obveznost stečajnega dolžnika do katerega je
mogoče ugotoviti na podlagi poslovne dokumentacije stečajnega dolžnika pri
sestavi računovodskih izkazov do začetka stečajnega postopka po prvem odstavku
291. člena tega zakona in
2.    
katerega naslov je
mogoče ugotoviti na podlagi dokumentacije iz 1. točke tega odstavka.
(4) Obvestilo iz prvega odstavka tega člena
lahko upravitelj pošlje z navadno poštno pošiljko ali po elektronski pošti.
Oddelek 8.3: Priznanje tujega postopka
zaradi insolventnosti in začasni ukrepi
459. člen
(uporaba pravil o postopku)
Za priznanje tujega postopka zaradi
insolventnosti se uporabljajo splošna pravila o priznanju in izvršitvi tujih
sodnih odločb, določena v zakonu, ki ureja mednarodno zasebno pravo in
postopek, če ni v oddelku 8.3 tega zakona drugače določeno.
460. člen
(zahteva za priznanje tujega postopka
zaradi insolventnosti)
(1) Zahtevo za priznanje tujega sodnega
postopka zaradi insolventnosti (v nadaljnjem besedilu: zahteva za priznanje)
lahko vloži oseba, ki je bila v tem postopku imenovana za upravitelja.
(2) Zahtevi za priznanje je treba
priložiti:
1.    
overjeno kopijo odločbe tujega sodišča o
začetku postopka zaradi insolventnosti ali
2.    
izjavo tujega sodišča, s katero to potrjuje, da
je bil začet tuji postopek zaradi insolventnosti in imenovan tuji upravitelj.
(3) Zahtevi za priznanje mora tuji
upravitelj priložiti svojo izjavo, v kateri navede vse tuje postopke zaradi
insolventnosti, ki tečejo proti dolžniku in za katere ve.
(4) Zahtevi za priznanje mora biti priložen
tudi overjen prevod listin iz drugega in tretjega odstavka tega člena v jezik,
ki je pri sodišču v uradni rabi.
461. člen
(domneve pri priznanju tujega postopka
zaradi insolventnosti)
Pri priznanju tujega postopka zaradi
insolventnosti veljajo naslednje domneve, če se ne dokaže drugače:
1.    
da ima postopek, ki je predmet zahteve za
priznanje, značilnosti tujega sodnega postopka zaradi insolventnosti iz drugega
odstavka 446. člena tega zakona, tuji upravitelj pa položaj tujega upravitelja
iz osmega odstavka 446. člena tega zakona, če je tako navedeno v listini iz 1.
ali 2. točke drugega odstavka 460. člena tega zakona,
2.    
da so listine, priložene zahtevi za priznanje
tujega sodnega postopka, verodostojne ne glede na to, ali so bile nadoverjene,
in
3.    
domneva iz četrtega
odstavka 446. člena tega zakona.
462. člen
(sklep o priznanju tujega postopka zaradi
insolventnosti)
(1) Sodišče izda sklep, s katerim prizna
tuji postopek zaradi insolventnosti (v nadaljnjem besedilu: sklep o priznanju
tujega postopka zaradi insolventnosti):
1.    
če so zahtevi za priznanje priložene listine iz
drugega in tretjega odstavka 460. člena tega zakona,
2.    
če ima postopek, ki je predmet zahteve za
priznanje, značilnosti tujega sodnega postopka zaradi insolventnosti iz drugega
odstavka 446. člena tega zakona,
3.    
če ima tuji upravitelj položaj tujega
upravitelja iz osmega odstavka 446. člena tega zakona,
4.    
če ima dolžnik v tuji državi, v kateri poteka
postopek, ki je predmet zahteve za priznanje, središče uresničevanja svojih
glavnih interesov ali svojo poslovalnico in
5.    
če ni ovir za priznanje iz 452. člena tega
zakona.
(2) S sklepom o priznanju tujega postopka
zaradi insolventnosti sodišče odloči tudi o tem, ali se tuji postopek zaradi
insolventnosti prizna kot glavni ali pomožni postopek zaradi insolventnosti.
(3) Sodišče prizna tuji postopek zaradi
insolventnosti:
1.    
kot glavni postopek: če ima dolžnik v tuji
državi, v kateri poteka postopek, ki je predmet zahteve za priznanje, središče uresničevanja
svojih glavnih interesov ali
2.    
kot pomožni postopek, če:
- 
ni izpolnjen pogoj iz 1. točke tega odstavka in
- 
ima dolžnik v tuji državi, v kateri poteka
postopek, ki je predmet zahteve za priznanje, svojo poslovalnico.
(4) O priznanju tujega sodnega postopka
mora sodišče odločati prednostno.
(5) Sodišče lahko na podlagi ugovora
dolžnika ali druge osebe, ki ima pravni interes, ali obvestila iz 464. člena
tega zakona spremeni ali odpravi sklep o priznanju tujega sodnega postopka
zaradi insolventnosti, če presodi, da pogoji iz prvega odstavka tega člena niso
izpolnjeni ali da so prenehali.
463. člen
(objava sklepa o priznanju tujega postopka
zaradi insolventnosti)
(1) Sklep o priznanju tujega postopka
zaradi insolventnosti mora sodišče objaviti po 122. členu tega zakona.
(2) Prvi odstavek tega člena se smiselno
uporablja tudi za sklep, s katerim sodišče spremeni ali odpravi pravne
posledice priznanja tujega postopka zaradi insolventnosti.
464. člen
(obveščanje sodišča o novih informacijah)
Tuji upravitelj, ki je vložil zahtevo za
priznanje, mora sodišče nemudoma obvestiti o:
1.    
vsaki pomembni spremembi položaja tujega
postopka zaradi insolventnosti ali položaja tujega upravitelja, imenovanega v
tem postopku, in
2.    
vsakem drugem tujem postopku zaradi
insolventnosti proti istemu dolžniku, za katerega je izvedel.
465. člen
(začasna ureditev posledic tujega sodnega
postopka zaradi insolventnosti)
(1) Sodišče lahko po vložitvi zahteve za
priznanje na predlog tujega upravitelja izda začasno odredbo, s katero začasno
do odločitve o zahtevi za priznanje uredi posledice tuje sodnega postopka
zaradi insolventnosti v Republiki Sloveniji, če je tako zavarovanje nujno
potrebno za zaščito premoženja dolžnika ali interesov upnikov.
(2) Z začasno odredbo iz prvega odstavka
tega člena lahko sodišče:
1.    
odredi prekinitev vseh postopkov izvršbe proti
dolžniku in prepove začetek novih postopkov izvršbe in zavarovanja,
2.    
pooblasti tujega upravitelja ali drugo osebo,
ki jo določi, za upravljanje ali prodajo celotnega ali dela premoženja insolventnega
dolžnika, ki je v Republiki Sloveniji,
3.    
odredi vsak drug ukrep iz tretjega odstavka
240. člena tega zakona.
(3) Za začasno odredbo iz prvega odstavka
tega člena se uporabljata 270. in 271. člen ZIZ, če ni v tem členu drugače
določeno.
(4) Pravne posledice, ki jih sodišče določi
z začasno odredbo iz prvega odstavka tega člena v Republiki Sloveniji:
1.    
nastanejo z objavo sklepa o začasni odredbi in
2.    
prenehajo z objavo sklepa, s katerim sodišče
odloči o zahtevi za priznanje.
(5) Če je predmet zahteve za priznanje iz
prvega odstavka tega člena tuji pomožni postopek zaradi insolventnosti, sodišče
lahko zavrne predlog za izdajo začasne odredbe, če bi ukrepi iz drugega
odstavka tega člena lahko ovirali vodenje domačega ali tujega glavnega postopka
zaradi insolventnosti, ki poteka proti istemu dolžniku.
466. člen
(pravne posledice priznanja tujega
glavnega postopka zaradi insolventnosti, ki nastanejo, ne da bi o njih odločalo
sodišče)
(1) Če sodišče prizna tuji postopek zaradi
insolventnosti kot glavni postopek, z objavo sklepa o priznanju glede
insolventnega dolžnika in njegovega premoženja v Republiki Sloveniji nastanejo
naslednje pravne posledice začetka tujega postopka zaradi insolventnosti:
1.    
proti dolžniku ni dovoljeno začeti postopka
izvršbe ali zavarovanja, postopki, ki že potekajo, pa se prekinejo in
2.    
pooblastila dolžnikovih zastopnikov in
pooblaščencev za razpolaganje z njegovim premoženjem ali opravljanje drugih
pravnih poslov za dolžnika preidejo na tujega upravitelja.
(2) Za pravne posledice iz 1. točke prvega
odstavka tega člena se smiselno uporabljajo pravila, določena v oddelku 3.8
tega zakona, za pravne posledice iz 2. točke prvega odstavka tega člena pa 245.
člen tega zakona.
(3) Pravne posledice iz prvega odstavka
tega člena niso ovira za začetek postopka, ki ga je treba začeti zaradi
ohranitve terjatve do insolventnega dolžnika.
(4) Pravne posledice iz prvega odstavka
tega člena niso ovira za vložitev predloga za začetek domačega postopka zaradi
insolventnosti proti insolventnemu dolžniku in pravna dejanja, potrebna za
uveljavitev terjatev upnikov v tem postopku.
467. člen
(pravne posledice priznanja tujega
postopka zaradi insolventnosti, ki jih določi sodišče)
(1) Če sodišče prizna tuji postopek zaradi
insolventnosti kot glavni ali pomožni postopek, s sklepom o priznanju tega
sodnega postopka ali posebnim sklepom na predlog tujega upravitelja odloči o
pravnih posledicah tega priznanja v Republiki Sloveniji.
(2) S sklepom iz prvega odstavka tega člena
lahko sodišče:
1.    
tudi za pomožni postopek določi, da nastanejo
pravne posledice iz 1. ali 2. točke prvega odstavka 466. člena tega zakona,
2.    
pooblasti tujega upravitelja ali drugo osebo,
ki jo določi, za upravljanje ali prodajo celotnega ali dela premoženja
insolventnega dolžnika, ki je v Republiki Sloveniji, če presodi, da so interesi
domačih upnikov ustrezno varovani,
3.    
določi obveznost predati poslovno dokumentacijo
in dati informacije tujemu upravitelju za potrebe tujega postopka zaradi
insolventnosti po četrtem in petem odstavku 239. člena ter 292. členu tega
zakona.
(3) Sodišče ugodi predlogu za določitev
posamezne pravne posledice priznanja tujega pomožnega postopka zaradi
insolventnosti, če je premoženje iz 2. točke drugega odstavka tega člena po tem
zakonu dovoljeno upravljati in prodati v tujem pomožnem postopku ali če so
informacije iz 3. točke drugega odstavka tega člena potrebne za vodenje tujega
pomožnega postopka zaradi insolventnosti.
(4) Pravne posledice, ki jih določi sodišče
po prvem do tretjem odstavku tega člena, v Republiki Sloveniji nastanejo z
objavo sklepa o priznanju tujega postopka zaradi insolventnosti.
(5) Četrti odstavek tega člena se smiselno
uporablja tudi za sklep, s katerim sodišče spremeni ali odpravi pravne
posledice iz prvega odstavka 466. člena tega zakona ali iz prvega do tretjega
odstavka tega člena.
468. člen
(varovanje interesov upnikov in drugih
oseb, za katere učinkujejo pravne posledice priznanaja tujega postopka zaradi
insolventnosti)
(1) Sodišče sme po 465. ali 467. členu tega
zakona določiti samo tiste pravne posledice tujega postopka zaradi
insolventnosti, ki omogočajo, da so ustrezno zavarovani interesi upnikov in
drugih oseb, vključno z dolžnikom, za katere te pravne posledice učinkujejo.
(2) Sodišče lahko učinkovanje pravne
posledice, ki jo določi po 465. ali 467. členu tega zakona, poveže s pogoji, ki
so po presoji sodišča potrebni za varovanje interesov iz prvega odstavka tega
člena.
(3) Sodišče lahko na podlagi predloga
tujega upravitelja ali osebe, za katero učinkujejo pravne posledice, določene
po 465. ali 467. členu tega zakona, ali po uradni dolžnosti spremeni ali
odpravi te pravne posledice.
469. člen
(procesno upravičenje tujega upravitelja
izpodbijati pravna dejanja insolventnega dolžnika)
(1) S priznanjem tujega postopka zaradi
insolventnosti kot glavnega postopka pridobi tuji upravitelj procesno
legitimacijo v Republiki Sloveniji, da izpodbija pravna dejanja insolventnega
dolžnika.
(2) Če sodišče prizna tuji postopek zaradi
insolventnosti kot pomožni postopek, lahko tujemu upravitelju po prvem odstavku
467. členu tega zakona podeli tudi procesno legitimacijo za izpodbijanje
pravnega dejanja insolventnega dolžnika, če se pravno dejanje, ki se izpodbija,
nanaša na premoženje, ki ga je po tem zakonu dovoljeno upravljati in prodati v
tujem pomožnem postopku zaradi insolventnosti.
470. člen
(intervencija tujega upravitelja v
postopkih, katerih stranka je insolventni dolžnik)
S priznanjem tujega postopka zaradi
insolventnosti pridobi tuji upravitelj procesno legitimacijo, da nastopi kot
intervenient v vsakem postopku v Republiki Sloveniji, katerega stranka je
insolventni dolžnik.
Oddelek 8.4: Sodelovanje s tujimi
sodišči in tujimi upravitelji
471. člen
(sodelovanje domačega sodišča s tujimi
sodišči in tujimi upravitelji)
(1) Domače sodišče mora v zadevah iz prvega
odstavka 449. člena tega zakona v največjem mogočem obsegu sodelovati s tujimi
sodišči in tujimi upravitelji neposredno ali po domačem upravitelju.
(2) Domače sodišče je pri sodelovanju po
prvem odstavku tega člena upravičeno:
1.    
izmenjavati si informacije neposredno s tujim
sodiščem ali tujim upraviteljem,
2.    
zahtevati informacije ali pravno pomoč
neposredno od tujega sodišča ali tujega upravitelja in
3.    
dajati informacije
ali izvajati dejanja pravne pomoči na podlagi neposredne zahteve tujega sodišča
ali tujega upravitelja.
472. člen
(sodelovanje domačega upravitelja s tujimi
sodišči in tujimi upravitelji)
(1) Domači upravitelj mora v primerih iz
prvega odstavka 449. člena tega zakona v skladu s svojimi pristojnostmi in pod
nadzorom domačega sodišča v največjem mogočem obsegu sodelovati s tujimi
sodišči in tujimi upravitelji.
(2) Domači upravitelj je pri sodelovanju po
prvem odstavku tega člena upravičen, da si pod nadzorom domačega sodišča
izmenjuje informacije neposredno s tujim sodiščem ali tujim upraviteljem.
473. člen
(oblike sodelovanja)
(1) Sodelovanje po 471. in 472. členu tega
zakona lahko poteka v kateri koli obliki, ki omogoča uresničitev namena
sodelovanja in vključuje:
1.    
imenovanje osebe ali organa, ki deluje po
navodilih sodišča, za sodelovanje s tujim sodiščem ali tujim upraviteljem,
2.    
dajanje informacij z uporabo katerega koli
sredstva, ki je po presoji sodišča primerno,
3.    
usklajevanje upravljanja in nadzorovanja
premoženja in poslov insolventnega dolžnika,
4.    
sklenitev in izvajanje dogovorov, ki se
nanašajo na usklajevanje postopkov zaradi insolventnosti s tujimi sodišči,
5.    
usklajevanje vzporednih postopkov proti istemu
insolventnemu dolžniku.
(2) Vrhovno sodišče lahko neposredno sklene
dogovor iz 4. točke prvega odstavka tega člena s sodiščem ali drugim organom tuje
države, ki je po pravu te države pristojen za neposredno sklepanje in izvajanje
takih dogovorov.
(3) Dogovor iz drugega odstavka tega člena
zavezuje vsa sodišča, ki so pristojna za odločanje in izvajanje drugih nalog v
zadevah iz prvega odstavka 449. člena tega zakona.
473.a člen
(jezik sodelovanja)
Pri sodelovanju po 471. in 472. členu tega
zakona lahko domače sodišče ali domači upravitelj uporabljata jezik, ki je pri
domačem sodišču v uradni rabi, ali angleški jezik.
Oddelek 8.5: Vzporedni postopki zaradi
insolventnosti
474. člen
(začetek domačega pomožnega postopka zaradi
insolventnosti)
(1) Če je bil priznan tuji glavni postopek
zaradi insolventnosti, je dovoljeno proti istemu dolžniku v Republiki Sloveniji
začeti domači postopek zaradi insolventnosti samo kot pomožni postopek.
(2) Pravne posledice domačega pomožnega
postopka zaradi insolventnosti iz prvega odstavka tega člena so omejene:
1.    
na premoženje insolventnega dolžnika v
Republiki Sloveniji in
2.    
v obsegu, potrebnem za uresničitev sodelovanja
po pravilih, določenih v oddelku 8.4 tega zakona, na drugo premoženje
insolventnega dolžnika, ki po tem zakonu spada v njegovo stečajno maso.
475. člen
(usklajevanje vzporednega domačega in
tujega postopka zaradi insolventnosti)
(1) Pravila, določena v tem členu, se
uporabljajo, če hkrati proti istemu insolventnemu dolžniku potekata domači in
tuji postopek zaradi insolventnosti.
(2) Domače sodišče si mora prizadevati za
sodelovanje s tujim sodiščem in tujim upraviteljem ter usklajevanje vzporednih
postopkov po splošnih pravilih, določenih v oddelku 8.4 tega zakona, in pri tem
upoštevati pravila, določena v tretjem do petem odstavku tega člena.
(3) Če je bil domači postopek zaradi
insolventnosti začet pred vložitvijo zahteve za priznanje tujega postopka
zaradi insolventnosti:
1.    
mora biti odločitev o pravnih posledicah tujega
postopka zaradi insolventnosti po 465. ali 467. členu tega zakona v skladu s
pravnimi posledicami domačega postopka zaradi insolventnosti, in
2.    
če je tuji postopek zaradi insolventnosti
priznan kot glavni postopek: se ne uporabljajo pravila, določena v 466. členu
tega zakona.
(4) Če je bil domači postopek zaradi
insolventnosti začet po priznanju ali vložitvi zahteve za priznanje tujega
postopka zaradi insolventnosti, mora sodišče:
1.    
preveriti svojo odločitev o pravnih posledicah
tujega postopka zaradi insolventnosti, o katerih je odločilo po 465. ali 467.
členu tega zakona, in jo spremeniti ali odpraviti, če ni v skladu s pravnimi
posledicami domačega postopka zaradi insolventnosti, in
2.    
če je tuji postopek zaradi insolventnosti
priznan kot glavni postopek: odločiti, da pravna posledica iz 1. točke prvega
odstavka 466. člena tega zakona z začetkom domačega postopka zaradi
insolventnosti preneha učinkovati, če to ni v skladu s pravnimi posledicami
domačega postopka zaradi insolventnosti.
(5) Če je tuji postopek zaradi
insolventnosti priznan kot pomožni postopek, se za odločanje po 1. točki
tretjega odstavka in 1. točki četrtega odstavka tega člena smiselno uporablja
tretji odstavek 467. člena tega zakona.
476. člen
(usklajevanje več vzporednih tujih
postopkov zaradi insolventnosti)
(1) Pravila, določena v tem členu, se
uporabljajo, če hkrati proti istemu insolventnemu dolžniku teče več tujih
postopkov zaradi insolventnosti.
(2) V zadevah iz prvega odstavka 449. člena
tega zakona si mora domače sodišče prizadevati za sodelovanje s tujim sodiščem
in tujim upraviteljem ter usklajevanje vzporednih postopkov po splošnih
pravilih, določenih v oddelku 8.4 tega zakona, in pri tem upoštevati naslednja
pravila:
1.    
vsaka odločitev o pravnih posledicah tujega
pomožnega postopka zaradi insolventnosti po 465. in 467. členu tega zakona, ki
jo sodišče sprejme po priznanju tujega glavnega postopka zaradi insolventnosti,
mora biti v skladu s pravnimi posledicami tujega glavnega postopka zaradi
insolventnosti,
2.    
če je tuji postopek zaradi insolventnosti
priznan kot glavni postopek po priznanju drugega tujega postopka zaradi
insolventnosti kot pomožnega postopka: mora sodišče preveriti svojo odločitev o
pravnih posledicah tujega pomožnega postopka zaradi insolventnosti, o katerih
je odločilo po 465. ali 467. členu tega zakona, in jo spremeniti ali odpraviti,
če ni v skladu s pravnimi posledicami tujega glavnega postopka zaradi
insolventnosti,
3.    
če je tuji postopek zaradi insolventnosti priznan
kot pomožni postopek po priznanju drugega tujega postopka zaradi insolventnosti
kot pomožnega postopka: mora sodišče preveriti svojo odločitev o pravnih
posledicah tujega pomožnega postopka zaradi insolventnosti, o katerih je
odločilo po 465. ali 467. členu tega zakona, in jo spremeniti ali odpraviti v
obsegu, potrebnem za uskladitev obeh vzporednih postopkov.
477. člen
(domneva insolventnosti pri priznanju
tujega glavnega postopka zaradi insolventnosti)
Če je priznan tuji postopek zaradi
insolventnosti kot glavni postopek, se pri odločanju o predlogu za začetek
domačega postopka zaradi insolventnosti domneva, da je dolžnik insolventen, če
se ne dokaže drugače.
478. člen
(pravilo o plačilu terjatve v vzporednih
postopkih zaradi insolventnosti)
Upnik, ki je prejel plačilo dela svoje
nezavarovane terjatve v tujem postopku zaradi insolventnosti, je upravičen do
plačila te nezavarovane terjatve v domačem postopku zaradi insolventnosti, ki
poteka proti istemu insolventnemu dolžniku, samo do zneska, ki skupaj z
zneskom, ki ga je prejel v tujem postopku zaradi insolventnosti, pomeni enak
delež plačila terjatev, kot ga v domačem postopku prejmejo upniki za
nezavarovane terjatve, ki se plačajo v istem vrstnem redu.
Oddelek 8.6: Pravo, ki se uporabi za
pravne posledice postopka zaradi insolventnosti
479. člen
(splošno pravilo)
Za pravne posledice postopka zaradi
insolventnosti se uporabi pravo države, v kateri se ta postopek vodi, če ni v
zakonu za posamezen primer drugače določeno.
480. člen
(pravo, ki se uporabi za pogodbe, katerih
predmet je nepremičnina)
Za pravne posledice postopka zaradi
insolventnosti za pogodbe, katerih predmet je uporaba ali pridobitev
nepremičnine, se uporabi pravo države, na območju katere je ta nepremičnina.
481. člen
(pravo, ki se uporabi za pravice, ki se
vpišejo v register)
(1) Za pravne posledice postopka zaradi
insolventnosti za pravice insolventnega dolžnika na nepremičnini, ladji ali
letalu, ki so predmet vpisa v javni register, se uporabi pravo države, v
pristojnosti katere se vodi ta register.
(2) Za pravne posledice postopka zaradi
insolventnosti in uveljavitev pravic insolventnega dolžnika na vrednostnih
papirjih ali drugih finančnih instrumentih se uporabi:
1.    
če se pridobijo ali prenesejo z vpisom v
sistemu centralnega depoja: pravo države, v kateri se vodi ta centralni depo,
2.    
če se pridobijo ali
prenesejo z vpisom v dobro računa, ki se vodi v poddepoju: pravo države, ki se
uporablja za vodenje računov v tem poddepoju.
482. člen
(pravo, ki se uporabi za plačilne sisteme in
finančne trge)
(1) Za pravne posledice postopka zaradi
insolventnosti za pravice in obveznosti strank ali udeležencev plačilnega
sistema ali finančnega trga se uporabi pravo države, ki se uporablja za ta
plačilni sistem ali finančni trg.
(2) Prvi odstavek tega člena ne izključuje
pravice izpodbijati pravna dejanja insolventnega dolžnika, če so ta izpodbojna
po pravu države, ki se uporablja za ta plačilni sistem ali finančni trg.
(3) Za pravne posledice postopka zaradi
insolventnosti za pravice in obveznosti na podlagi pravnih poslov, sklenjenih
na organiziranem trgu, se uporabi splošno pogodbeno pravo, ki se po pravilih
tega trga uporablja za te posle, če ni v drugem odstavku 481. člena tega zakona
drugače določeno.
483. člen
(pravo, ki se uporabi za dogovore o izravnavi
in pogodbe o ponovnem odkupu)
(1) Za pravne posledice postopka zaradi
insolventnosti za medsebojne pravice in obveznosti strank v dogovorih o
izravnavi iz drugega odstavka 24.a člena tega zakona in dogovorih o izravnavi,
ki niso povezani s kvalificiranimi finančnimi pogodbami, če vsebujejo pravila
iz 2. točke drugega odstavka 24.a člena tega zakona, se uporabi splošno
pogodbeno pravo, ki se uporablja za ta razmerja.
(2) Za pravne posledice postopka zaradi
insolventnosti za medsebojne pravice in obveznosti strank pogodbe o ponovnem
odkupu se uporabi splošno pogodbeno pravo, ki se uporablja za ta razmerja, če
ni v drugem odstavku 481. člena tega zakona drugače določeno.
484. člen
(pravo, ki se uporabi za pogodbe o
zaposlitvi)
Za pravne posledice postopka zaradi
insolventnosti za medsebojne pravice in obveznosti strank pogodbe o zaposlitvi
se uporabi pravo države, ki se uporablja za to pogodbo.
Oddelek 8.7: Posebna pravila za
postopke zaradi insolventnosti z elementom države članice
485. člen
(uporaba oddelka 8.7)
(1) Posebna pravila, določena v oddelku 8.7
tega zakona, se uporabljajo za postopke zaradi insolventnosti, za katere se
uporablja Uredba 1346/2000.
(2) Posebna pravila, določena v oddelku 8.7
tega zakona, se uporabljajo tudi za postopke zaradi insolventnosti nad:
1.    
bankami in kreditnimi institucijami, če ni v
zakonu, ki ureja bančništvo, ali predpisu druge države članice, s katerim se
ureja postopek zaradi insolventnosti nad banko ali kreditno institucijo,
drugače določeno, in
2.    
zavarovalnicami, če ni v zakonu, ki ureja
zavarovalništvo, ali predpisu druge države članice, s katerim se ureja postopek
zaradi insolventnosti nad zavarovalnico, drugače določeno.
486. člen
(neposredno učinkovanje postopka zaradi insolventnosti
države članice)
(1) Oddelek 8.3 se ne uporablja za
priznanje postopka zaradi insolventnosti države članice, če odločba sodišča
države članice o začetku tega postopka neposredno pravno učinkuje v Republiki
Sloveniji brez posebnega postopka priznanja po 16. in 17. členu Uredbe
1346/2000 ali po zakonu, ki ureja bančništvo ali zavarovalništvo.
(2) Pravne posledice postopka zaradi
insolventnosti iz prvega odstavka tega člena učinkujejo v Republiki Sloveniji z
enako vsebino kot v državi članici, v kateri poteka ta postopek, in nastanejo v
trenutku, ki ga za nastanek teh pravnih posledic določa pravo te države
članice.
487. člen
(domači pomožni postopek zaradi
insolventnosti)
Pravila, določena v 474. členu tega zakona,
se uporabljajo tudi, če je bil začet glavni postopek zaradi insolventnosti države
članice, ki neposredno pravno učinkuje v Republiki Sloveniji brez posebnega
postopka priznanja po 16. in 17. členu Uredbe 1346/2000.
488. člen
(posebna pravila o pravu, ki se uporabi)
(1) Ne glede na 479. člen tega zakona se za
izpodbijanje dolžnikovega pravnega dejanja ne uporabi pravo države članice, v
kateri poteka postopek zaradi insolventnosti, če oseba, v korist katere je bilo
pravno dejanje izvedeno, dokaže:
1.    
da se za pravno dejanje uporablja pravo druge
države članice in
2.    
da pravo druge države članice ne dovoljuje
izpodbijanja tega pravnega dejanja.
(2) Za presojo veljavnosti in pravnih
učinkov pogodb in drugih pravnih poslov, ki se sklenejo ali izvedejo po začetku
postopka zaradi insolventnosti in so podlaga za odplačno odtujitev premoženja
insolventnega dolžnika, se uporabi:
1.    
če je njihov predmet nepremičnina, ladja ali
letalo, ki je predmet vpisa v javni register: pravo države članice, v
pristojnosti katere se vodi ta register,
2.    
če je njihov predmet vrednostni papir ali drug
finančni instrument ali pravice na tem instrumentu:
- 
če se pridobijo ali prenesejo z vpisom v
sistemu centralnega depoja, pravo države članice, v kateri se vodi ta centralni
depo,
- 
če se pridobijo ali prenesejo z vpisom v dobro
računa, ki se vodi v poddepoju, pravo države članice, ki se uporablja za
vodenje računov v tem poddepoju.
(3) Za pravne učinke postopka zaradi
insolventnosti na drug postopek, ki poteka glede premoženja ali pravice, ki jo
je odtujil insolventni dolžnik, se uporabi izključno pravo države članice, v
kateri poteka ta postopek.
9. poglavje: KAZENSKE DOLOČBE
489. člen
(prekrški upravitelja)
Z globo od 800 do 4.100 eurov se za
prekršek kaznuje upravitelj, če:
1.    
v postopku zaradi insolventnosti:
- 
v roku iz prvega ali drugega odstavka 61. člena
tega zakona ne predloži sodišču osnovnega seznama preizkušenih terjatev,
sestavljenega v skladu z 61. členom tega zakona,
- 
v roku iz prvega odstavka 65. člena tega zakona
sodišču ne predloži dopolnjenega seznama preizkušenih terjatev, sestavljenega v
skladu s prvim in drugim odstavkom 65. člena tega zakona,
- 
v roku iz prvega odstavka 70. člena tega zakona
sodišču ne predloži končnega seznama preizkušenih terjatev, sestavljenega v
skladu s 70. členom tega zakona,
- 
ravna v nasprotju s tretjim odstavkom 98. člena
tega zakona,
- 
v roku iz prvega odstavka 100. člena tega
zakona sodišču ne predloži izrednega poročila, sestavljenega v skladu s 100.
členom tega zakona, ali
- 
da lažno izjavo, da ni ovir za njegovo
imenovanje iz četrtega odstavka 115. člena tega zakona,
- 
v osmih dneh po prejemu sklepa o razrešitvi ne
ravna v skladu z drugim odstavkom 120. člena tega zakona,
2.    
v postopku prisilne poravnave:
- 
v roku iz tretjega odstavka 99. člena sodišču
ne predloži rednega poročila, sestavljenega v skladu z 99. členom tega zakona,
- 
v roku iz drugega odstavka 170. člena tega
zakona ne da mnenja o poročilu insolventnega dolžnika,
- 
v roku iz prvega odstavka 197. člena tega
zakona sodišču in insolventnemu dolžniku ne predloži poročila o vpisu in
vplačilu novih delnic, sestavljenega v skladu z drugim odstavkom 197. člena
tega zakona,
- 
v roku iz tretjega odstavka 206. člena tega
zakona sodišču ne predloži poročila o izidu glasovanja o sprejetju prisilne
poravnave, sestavljenega v skladu s četrtim in petim odstavkom 206. člena tega
zakona,
- 
v roku iz drugega odstavka 211. člena tega
zakona sodišču ne predloži seznama terjatev, ugotovljenih v postopku prisilne
poravnave, sestavljenega v skladu s tretjim in četrtim odstavkom 211. člena
tega zakona,
3.    
v stečajnem postopku:
- 
članom upniškega odbora ne omogoči pregledati
listin iz drugega odstavka 87. člena tega zakona,
- 
v roku iz tretjega odstavka 99. člena sodišču
ne predloži rednega poročila, sestavljenega v skladu z 99. členom in z 295.
členom tega zakona,
- 
v roku iz drugega odstavka 291. člena tega
zakona po začetku stečajnega postopka ne izdela otvoritvene bilance v skladu z
291. členom tega zakona,
- 
v roku iz prvega odstavka 294. člena tega
zakona sodišču ne predloži otvoritvenega poročila, sestavljenega v skladu z
drugim odstavkom 294. člena tega zakona,
- 
sklepa pogodbe ali opravlja druge pravne posle
ali dejanja v nasprotju s 315. členom tega zakona,
- 
opravi plačilo ali drugo izpolnitev v breme
stečajne mase v nasprotju s 353. členom tega zakona,
- 
v roku iz tretjega odstavka 363. člena tega
zakona sodišču ne predloži načrta prve ali poznejše razdelitve in
posodobljenega končnega seznama preizkušenih terjatev, sestavljenega v skladu s
prvim in drugim odstavkom 363. člena tega zakona,
- 
v roku iz 367. člena tega zakona sodišču ne
predloži končnega načrta prve ali poznejše razdelitve,
- 
v roku iz 368. člena tega zakona upnikom ne
plača zneskov na podlagi končnega načrta prve ali poznejše razdelitve,
- 
v roku iz osmega odstavka 371. člena tega
zakona sodišču ne predloži načrta razdelitve posebne razdelitvene mase,
sestavljenega v skladu z devetim odstavkom 371. člena tega zakona,
- 
v roku iz enajstega odstavka 371. člena tega
zakona upnikom ne plača zneskov na podlagi načrta razdelitve posebne
razdelitvene mase,
- 
v roku iz prvega odstavka 375. člena tega
zakona sodišču ne predloži končnega poročila, sestavljenega v skladu z drugim
odstavkom 375. člena tega zakona,
4.       
v postopku prisilne likvidacije, če v roku iz
prvega odstavka 423. člena tega zakona ne vloži predloga za začetek stečajnega
postopka.
489.a člen
(prekrški drugih oseb pred uvedbo postopka
zaradi insolventnosti)
(1) Z globo od 2.000 do 10.000 eurov se za
prekršek kaznuje oseba, ki je v obdobju, ko je pravna oseba iz prvega odstavka
27. člena tega zakona postala insolventna, opravlja funkcijo člana poslovodstva
te pravne osebe:
1.    
če poslovodstvo ni pravočasno opravila dejanj
iz 35. do 39. člena tega zakona ali
2.    
če je ravnalo v nasprotju s prepovedmi iz 34.
člena tega zakona.
(2) Za oprostitev odgovornosti za prekršek
posameznega člana poslovodstva iz prvega odstavka tega člena se smiselno uporablja
peti odstavek 42. člena tega zakona.
(3) Z globo od 2.000 do 10.000 eurov se za
prekršek kaznuje oseba, ki je v obdobju, ko je pravna oseba iz prvega odstavka
27. člena tega zakona postala insolventna, opravlja funkcijo člana nadzornega
sveta ali upravnega odbora te pravne osebe:
1.    
če je poslovodstvo v zadnjih dveh letih pred
začetkom stečajnega postopka na podlagi poročila o ukrepih finančnega
prestrukturiranja predlagalo skupščini sprejetje sklepa o povečanju osnovnega
kapitala z vložki in:
- 
je nadzorni svet ali upravni odbor o poročilu o
ukrepih finančnega prestrukturiranja dal mnenje iz petega odstavka 35. člena
tega zakona, v katerem je presodil, da družba ni insolventna in povečanje
osnovnega kapitala ni potrebno, ter
- 
je skupščina zavrnila sprejetje sklepa o
povečanju osnovnega kapitala,
2.    
če nadzorni svet ali upravni odbor od
poslovodstva ni zahteval poročil po drugem in četrtem odstavku 272. člena
ZGD-1, čeprav bi jih moral zahtevati po pravilih poslovnofinančne stroke ali
stroke upravljanja podjetij,
3.    
če bi člani nadzornega sveta ali upravnega
odbora na podlagi letnega poročila ali drugih poročil poslovodstva lahko
ugotovili, če bi ravnali s profesionalno skrbnostjo poslovnofinančne stroke in
stroke upravljanja podjetij, da je pravna oseba postala insolventna, pa niso z
ukrepi, ki so v njihovi pristojnosti, zagotovili, da poslovodstvo pravočasno
opravi dejanja iz 35. do 39. člena tega zakona, ali preprečili dejanja v
nasprotju s prepovedmi iz 34. člena tega zakona.
(4) Za oprostitev odgovornosti za prekršek
posameznega člana nadzornega sveta ali upravnega odbora iz tretjega odstavka
tega člena se smiselno uporablja tretji odstavek 43. člena v zvezi s petim
odstavkom 42. člena tega zakona.
490. člen
(prekrški drugih oseb v postopku prisilne
poravnave)
(1) Z globo od 12.000 do 125.000 eurov se
za prekršek kaznuje pravna oseba, če kot insolventni dolžnik v postopku
prisilne poravnave:
1.    
ravna v nasprotju s 151. členom tega zakona,
2.    
v roku iz četrtega odstavka 168. člena tega
zakona ne predloži sodišču in upravitelju rednega
poročila, sestavljenega v skladu s prvim do tretjim odstavkom 168. člena tega
zakona,
3.    
v roku iz prvega odstavka 100. člena v zvezi s
169. členom tega zakona sodišču ne predloži izrednega poročila, sestavljenega v
skladu s 100. členom v zvezi s 169. členom tega zakona.
(2) Z globo od 800 do 4.100 eurov se za
prekršek kaznuje odgovorna oseba insolventnega dolžnika, ki je pravna oseba, ki
stori prekršek iz prvega odstavka tega člena.
(3) Z globo od 800 do 4.100 se za prekršek
kaznuje podjetnik, če kot insolventni dolžnik v postopku prisilne poravnave
stori prekršek iz prvega odstavka tega člena.
491. člen
(prekrški drugih oseb v stečajnem
postopku)
(1) Z globo od 800 do 4.100 eurov se za
prekršek kaznuje oseba, ki je opravljala funkcijo člana poslovodstva stečajnega
dolžnika ob začetku stečajnega postopka:
1.    
če ne ravna v skladu s prvim ali drugim
odstavkom 292. člena tega zakona,
2.    
če upravitelju na njegovo zahtevo ne da
pojasnil v skladu s petim odstavkom 292. člena tega zakona.
(2) Z globo od 800 do 4.100 eurov se
kaznuje družbenik stečajnega dolžnika, ki je pravna oseba, če stori prekršek iz
2. točke prvega odstavka tega člena.
(3) Z globo od 300 do 1.200 eurov se
kaznuje stečajni dolžnik, ki je fizična oseba, družbenik stečajnega dolžnika,
ki je fizična oseba, ali oseba, ki je bila ob začetku stečajnega postopka član
organa nadzora stečajnega dolžnika ali pri njem zaposlena, če stori prekršek iz
2. točke prvega odstavka tega člena.
492. člen
(prekrškovni organ)
(1) Prekrškovni organ, ki odloča o
prekrških in izreka globe po tem zakonu, je ministrstvo, pristojno za
pravosodje.
(2) Če sodišče pri opravljanju pristojnosti
v postopku zaradi insolventnosti ugotovi, da obstaja utemeljen sum, da je bil
storjen prekršek iz 489. člena tega zakona, mora o tem obvestiti ministrstvo,
pristojno za pravosodje, in obvestilu priložiti dokaze, ki so podlaga za tako
presojo.
(3) Če upravitelj
pri opravljanju svojih nalog in pristojnosti v postopku zaradi insolventnosti
ugotovi, da obstaja utemeljen sum, da je bil storjen prekršek iz 489.a, 490.
ali 491. člena tega zakona, mora o tem obvestiti ministrstvo, pristojno za
pravosodje, in obvestilu priložiti dokaze, ki so podlaga za tako presojo.

Zakon o finančnem poslovanju, postopkih zaradi
insolventnosti in prisilnem prenehanju – ZFPPIPP (Uradni list RS, št. 126/07)
vsebuje naslednje prehodne in končne določbe:
»10. poglavje: PREHODNE IN KONČNE DOLOČBE
Oddelek 10.1: Prehodne določbe za postopke, ki
že potekajo
493. člen
(splošno
pravilo o postopkih, ki že potekajo)
(1) V postopkih izbrisa gospodarske družbe
iz sodnega registra brez likvidacije, ki so se začeli pred uveljavitvijo tega
zakona, se tudi po njegovi uveljavitvi uporabljajo predpisi, ki so se zanje
uporabljali do njegove uveljavitve, če ni v oddelku 10.1 tega zakona drugače
določeno.
(2) V postopkih prisilne poravnave,
stečajnih postopkih in postopkih prisilne likvidacije, ki so se začeli pred
1. oktobrom 2008, se tudi po 1. oktobru 2008 uporabljajo predpisi, ki
so se zanje uporabljali do 1. oktobra 2008, če ni v oddelku 10.1 tega
zakona drugače določeno.
(3) V postopkih prisilne poravnave,
stečajnih postopkih in postopkih prisilne likvidacije iz drugega odstavka tega
člena se po 1. oktobru 2008 uporabljajo 53. člen in oddelki 3.6, 3.7 in
3.9 tega zakona, v postopkih prisilne poravnave in stečajnih postopkih pa tudi
pododdelka 3.4.1 in 3.4.3 ter oddelek 3.5 tega zakona.
494. člen
(postopki
prisilne poravnave, ki že potekajo)
(1) V postopkih prisilne poravnave, ki so
se začeli pred 1. oktobrom 2008, se po 1. oktobru 2008 uporabljajo:
1.    
če dolžnik do 1. oktobra 2008 še ni vložil
popolnega načrta finančne reorganizacije: 143. do 148. člen,
2.    
za spremembo načrta finančne reorganizacije, vloženega
pred 1. oktobrom 2008: pododdelek 4.4.3 tega zakona,
3.    
za prijavo in preizkus terjatev:
- 
če do 1. oktobra 2008 še ni potekel rok za
ugovor proti prijavljenim terjatvam iz prvega odstavka 44. člena Zakona o
prisilni poravnavi, stečaju in likvidaciji (Uradni list RS, št. 67/93, 74/94 –
odločba US, 8/96 – odločba US, 25/97 – ZJSRS, 39/97, 1/99 – ZNIDC, 52/99,
101/01 – odločba US, 42/02 – ZDR, 58/03 – ZZK-1 in 10/06 – odločba US; v
nadaljnjem besedilu: ZPPSL): 61. do 71. člen tega zakona,
- 
če je do 1. oktobra 2008 že potekel rok iz
prve alineje te točke, ni pa še bilo izvedeno glasovanje o prisilni poravnavi:
65. do 71. člen tega zakona,
- 
če do 1. oktobra 2008 še ni bilo izvedeno
glasovanje o prisilni poravnavi: 149., 151. in 152. člen ter oddelki 4.4, 4.5
in 4.6 tega zakona.
(2) V primeru iz 1. točke prvega odstavka
tega člena mora dolžnik vložiti načrt finančnega prestrukturiranja v skladu s
tem zakonom do 31. decembra 2008 in ga ne more več spremeniti.
(3) V postopku iz prvega odstavka tega
člena:
1.    
lahko dolžnik po 1. oktobru 2008 spremeni
načrt finančne reorganizacije, ki ga je vložil pred uveljavitvijo tega zakona,
do 31. decembra 2008,
2.    
mora dolžnik sodišču, upravitelju in upniškemu
odboru predložiti prvo redno poročilo po prvem in drugem odstavku 168. člena
tega zakona za obdobje od bilančnega presečnega dne bilance stanja iz 1. točke
drugega odstavka 24. člena ZPPSL do 30. oktobra 2008.
(4) V postopku iz prvega odstavka tega
člena mora upravitelj:
1.    
v primeru iz prve alineje 3. točke prvega
odstavka tega člena: sodišču predložiti osnovni seznam preizkušenih terjatev do
30. oktobra 2008,
2.    
v primeru iz druge alineje 3. točke prvega
odstavka tega člena: sodišču predložiti dopolnjeni seznam preizkušenih terjatev
do 30. oktobra 2008.
(5) Ne glede na prvi odstavek 173. člena
tega zakona je treba v postopku iz prvega odstavka tega člena ugovor proti
vodenju postopka prisilne poravnave vložiti:
1.    
če dolžnik do 1. oktobra 2008 še ni vložil
popolnega načrta finančne reorganizacije: v treh mesecih po objavi popolnega
načrta finančnega prestrukturiranja po 148. členu tega zakona,
2.    
v drugih primerih: do poteka osmih dni po
objavi oklica za oddajo glasov o prisilni poravnavi.
495. člen
(stečajni
postopki, ki že potekajo)
(1) V stečajnih postopkih, ki so se začeli
pred 1. oktobrom 2008, se po 1. oktobru 2008 uporabljajo:
1.       
če do 1. oktobra 2008 še ni bil izveden
prvi narok za preizkus terjatev ter ločitvenih in izločitvenih pravic: 61. do
72. člen ter oddelek 5.6 tega zakona,
2.       
45. do 50., 57., 58., 73. do 75., 78., 81. do
96., 97. do 105., 115. do 132. in 295. člen ter oddelki 5.7 do 5.10 tega
zakona.
(2) V stečajnih postopkih, ki so se začeli
pred 1. oktobrom 2008, s 1. oktobrom 2008 nastanejo pravne posledice
iz 283. in 284. člena tega zakona.
496. člen
(pravne
posledice izbrisa gospodarskih družb iz sodnega registra)
V postopkih izbrisa gospodarske družbe iz
sodnega registra brez likvidacije, ki so se začeli pred uveljavitvijo tega
zakona, se glede na obdobje, v katerem je bila ta izbrisana iz sodnega registra
brez likvidacije, za pravne posledice njenega prenehanja zaradi izbrisa
uporabljajo:
1.    
če je bila izbrisana pred 7. aprilom 2007:
določbe Zakona o finančnem poslovanju podjetij (Uradni list RS, št. 54/99,
110/99, 97/00 – odločba US, 50/02 – sklep US, 93/02 – odločba US, 117/06 – ZDDPO-2),
2.    
če je bila izbrisana od 7. aprila 2007 do
uveljavitve tega zakona:
- 
določbe Zakona o finančnem poslovanju podjetij
(Uradni list RS, št. 54/99, 110/99, 97/00 – odločba US, 50/02 – sklep US, 93/02
– odločba US, 117/06 – ZDDPO-2), razen četrtega in petega odstavka 27. člena in
- 
smiselno šesti do osmi odstavek 442. člena tega
zakona,
- 
če je bila izbrisana po uveljavitvi tega
zakona: oddelek 7.4 tega zakona.
Oddelek 10.2: Druge prehodne in končne
določbe
497. člen
(upravitelji)
(1) Dovoljenja za opravljanje funkcije
upravitelja v postopkih prisilne poravnave, stečaja ali likvidacije, ki v
skladu z ZPPSL veljajo 30. septembra 2008, s 1. oktobrom 2008 začnejo
veljati kot dovoljenja, izdana po tem zakonu, če ni v tretjem odstavku tega
člena drugače določeno.
(2) Upravitelji, ki imajo ob uveljavitvi
tega zakona veljavno dovoljenje iz prvega odstavka tega člena, morajo do
1. septembra 2008:
1.    
obvestiti ministrstvo, pristojno za pravosodje:
- 
o svojih identifikacijskih podatkih iz tretjega
odstavka 110. člena tega zakona in
- 
o izbiri sodišča po prvem odstavku 111. člena
tega zakona, ter
- 
mu predložiti dokaze o izpolnjevanju pogoja iz
5. točke drugega odstavka 108. člena tega zakona.
(3) Če upravitelj do 1. septembra 2008
ne ravna v skladu z drugim odstavkom tega člena, mu s 1. oktobrom 2008
preneha dovoljenje za opravljanje funkcije upravitelja in ga ministrstvo,
pristojno za pravosodje, ne uvrsti na seznam upraviteljev. O prenehanju
dovoljenja po prvem stavku tega odstavka izda minister, pristojen za
pravosodje, ugotovitveno odločbo.
(4) Sodišča morajo do 1. septembra
2008 ministrstvu, pristojnemu za pravosodje, predložiti podatke iz 4. točke
drugega odstavka 110. člena tega zakona za vse postopke zaradi insolventnosti
ali prisilne likvidacije, ki jih vodijo.
(5) Ministrstvo, pristojno za pravosodje,
mora do 1. oktobra 2008 objaviti seznam upraviteljev po četrtem odstavku
110. člena tega zakona.
(6) Upravitelj, ki 1. oktobra 2008
opravlja funkcijo upravitelja v več postopkih pri posameznem sodišču ali
sodniku, kot je določeno v tretjem odstavku 116. člena tega zakona, lahko po
1. oktobru 2008 v teh postopkih še naprej opravlja to funkcijo, v novem
postopku pri istem sodišču ali sodniku pa ne more biti imenovan za upravitelja,
dokler se število postopkov, v katerih opravlja to funkcijo, ne uskladi s temi
omejitvami.
(7) Upravitelj, ki mu s 1. oktobrom
2008 preneha dovoljenje za opravljanje funkcije upravitelja po tretjem odstavku
tega člena, lahko po 1. oktobru 2008 v postopkih, v katerih je bil
imenovan pred prenehanjem dovoljenja, še naprej opravlja to funkcijo, v novih
postopkih pa ne more biti več imenovan.
(8) Upravljavci matičnih evidenc iz drugega
odstavka 113. člena tega zakona morajo ministrstvu, pristojnem za pravosodje,
do 1. avgusta 2008 omogočiti povezavo z matičnimi evidencami zaradi
vzpostavitve in vodenja seznama upraviteljev.
(9) Komisija iz drugega in tretjega
odstavka 78.a člena ZPPSL s 1. oktobrom 2008 nadaljuje s svojim delom kot
komisija iz 107. člena tega zakona.
498. člen
(izdaja
predpisov)
Vlada Republike Slovenije ter ministra,
pristojna za pravosodje in finance, morajo predpise po tem zakonu izdati do
1. avgusta 2008.
499. člen
(razveljavitev
predpisov)
(1) Z uveljavitvijo tega zakona prenehajo
veljati:
1.    
Zakon o prisilni poravnavi, stečaju in
likvidaciji (Uradni list RS, št. 67/93, 74/94 – odločba US, 8/96 – odločba US,
25/97 – ZJSRS, 39/97, 1/99 – ZNIDC, 52/99, 101/01 – odločba US, 42/02 – ZDR,
58/03 – ZZK-1, in 10/06 – odločba US),
2.    
Zakon o finančnem
poslovanju podjetij (Uradni list RS, št. 54/99, 110/99, 97/00 – odločba US,
50/02 – sklep US, 93/02 – odločba US, 117/06 – ZDDPO-2, 31/07 – ZFPPod-B,
33/07  ZSReg-B in 58/07 – odločba US),
3.    
66. člen Zakona o
plačilnem prometu (Uradni list RS, št. 110/06 – uradno prečiščeno besedilo),
4.    
38. člen Zakona o
javnih skladih (Uradni list RS, št. 22/00),
5.    
Pravilnik o
programu in načinu opravljanja strokovnega izpita za opravljanje funkcije
upravitelja v postopkih prisilne poravnave, stečaja in likvidacije (Uradni list
RS, št. 74/99 in 26/01),
6.    
Odredba o merilih
za določanje nagrad stečajnim upraviteljem, upraviteljem prisilne poravnave in
likvidacijskim upraviteljem (Uradni list RS, št. 16/02, 18/02 – popravek in
69/04),
7.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 27/03),
8.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 56/04),
9.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 56/05) in
10. 
Odredba o finančnem poslovanju proračunskih
porabnikov (Uradni list RS, št. 71/99, 78/99, 97/00 – odločba US, in 64/01).
(2) Predpis iz 1. in 3. do 10. točke prvega
odstavka tega člena se uporabljajo do 1. oktobra 2008, če ni v oddelku
10.1 drugače določeno.
500. člen
(končna
določba)
Ta zakon začne veljati petnajsti dan po
objavi zakona v Uradnem listu Republike Slovenije, uporabljati pa se začne
1. oktobra 2008, razen naslednjih določb, ki se začnejo uporabljati z
njegovo uveljavitvijo:
-      
1., 2. in 7. poglavja,
-      
točke drugega odstavka 108. člena, 110. člena
in prvega odstavka 111. člena v obsegu, potrebnem za izpolnitev obveznosti iz
drugega, četrtega in petega odstavka 497. člena tega zakona,
-      
114. člena, sedmega in osmega odstavka 122.
člena in četrtega odstavka 413. člena v zvezi s 498. členom in
-      
10. poglavja tega zakona.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-A (Uradni list RS, št. 40/09)
spreminja 499. člen zakona tako, da se glasi:
»499. člen
(razveljavitev
predpisov)
(1) Z uveljavitvijo tega zakona prenehajo
veljati:
1.    
Zakon o prisilni poravnavi, stečaju in
likvidaciji (Uradni list RS, št. 67/93, 74/94 – odločba US, 8/96 – odločba US,
25/97 – ZJSRS, 39/97, 1/99 – ZNIDC, 52/99, 101/01 – odločba US, 42/02 – ZDR,
58/03 – ZZK-1, in 10/06 – odločba US),
2.    
Zakon o finančnem
poslovanju podjetij (Uradni list RS, št. 54/99, 110/99, 97/00 – odločba US,
50/02 – sklep US, 93/02 – odločba US, 117/06 – ZDDPO-2, 31/07 – ZFPPod-B,
33/07  ZSReg-B in 58/07 – odločba US),
3.    
66. člen Zakona o
plačilnem prometu (Uradni list RS, št. 110/06 – uradno prečiščeno besedilo),
4.    
38. člen Zakona o
javnih skladih (Uradni list RS, št. 22/00),
5.    
Pravilnik o
programu in načinu opravljanja strokovnega izpita za opravljanje funkcije
upravitelja v postopkih prisilne poravnave, stečaja in likvidacije (Uradni list
RS, št. 74/99 in 26/01),
6.    
Odredba o merilih
za določanje nagrad stečajnim upraviteljem, upraviteljem prisilne poravnave in
likvidacijskim upraviteljem (Uradni list RS, št. 16/02, 18/02 – popravek in
69/04),
7.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 27/03),
8.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 56/04),
9.    
Sklep o uskladitvi
zneskov nagrad za delo stečajnih upraviteljev in upraviteljev prisilne
poravnave (Uradni list RS, št. 56/05) in
10. 
Odredba o finančnem poslovanju proračunskih
porabnikov (Uradni list RS, št. 71/99, 78/99, 97/00 – odločba US, in 64/01).
(2) Predpis iz 1. in 3. do 10. točke prvega
odstavka tega člena se uporabljajo do 1. oktobra 2008, če ni v oddelku
10.1 drugače določeno.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
32. člen
Minister, pristojen za pravosodje, mora
izdati predpisa iz novega četrtega odstavka 98. člena zakona in novega četrtega
odstavka 124. člena zakona v enem mesecu, predpis iz novega osmega odstavka
122.a člena zakona pa v treh mesecih po uveljavitvi tega zakona.
Vlada Republike Slovenije mora uskladiti
predpis iz sedmega odstavka 122. člena zakona s tem zakonom v enem mesecu po
uveljavitvi tega zakona.
33. člen
Spremenjeni 427., 428. in 435. člen zakona
se uporabljajo v vseh postopkih izbrisa iz sodnega registra brez likvidacije, v
katerih do uveljavitve tega zakona še ni pravnomočno odločeno o obstoju
izbrisnega razloga.
Spremenjeni šesti in sedmi odstavek 442.
člena zakona se uporabljata za gospodarske družbe, ki so izbrisane iz sodnega
registra brez likvidacije po uveljavitvi tega zakona.
34. člen
Za odmero nagrade in stroškov upravitelja v
postopku zaradi insolventnosti, ki se je začel pred 1. 10. 2008, se začne
z uveljavitvijo tega zakona uporabljati predpis iz 2. in 3. točke 114.
člena zakona.
35. člen
Novi četrti odstavek 98. člena, novi 8. in
9. točka drugega odstavka 110. člena in spremembe 122. člena zakona se začnejo
uporabljati 1. julija 2009.
Novi 122.a člen zakona se začne uporabljati
1. oktobra 2009.
Upravitelji morajo do 1. julija 2009
ministrstvu, pristojnemu za pravosodje, posredovati podatke iz nove 8. in
9. točke drugega odstavka 110. člena zakona.
36. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju
ZFPPIPP-B (Uradni list RS, št. 59/09)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
(1) Določbe 1. člena tega zakona se
uporabljajo:
1.    
za postopke, ki se uvedejo po njegovi
uveljavitvi, in
2.    
za postopke, ki so bili uvedeni pred njegovo
uveljavitvijo, če do njegove uveljavitve sodišče še ni odločilo o začetku
postopka.
(2) Določbe 3. do 5. člena tega zakona
se uporabljajo za postopke, v katerih je zahteva za odložitev odločanja o
upnikovem predlogu za začetek stečajnega postopka vložena po njegovi
uveljavitvi.
7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-C (Uradni list RS, št. 52/10
vsebuje naslednje prehodne in končno določbo:
»PREHODNE DOLOČBE IN KONČNA DOLOČBA
85. člen
S tem zakonom spremenjena ali dodana
pravila zakona se uporabljajo:
1.    
za postopke zaradi insolventnosti in odpusta
obveznosti, ki so se začeli pred uveljavitvijo tega zakona, če ni v 86. do 90.,
92. ali 93. členu tega zakona določeno drugače in
2.    
za postopke izvršbe ali zavarovanja, ki se
začnejo po uveljavitvi tega zakona, če ni v 90. ali 91. členu tega zakona
določeno drugače.
86. člen
(1) S tem zakonom spremenjeni 51. člen
zakona se začne uporabljati 1. septembra 2010.
(2) Okrajno sodišče s 1. septembrom
2010 preneha biti krajevno pristojno za nadaljnje vodenje postopkov osebnega
stečaja nad zasebnikom ali potrošnikom in postopkih stečaja zapuščine, ki so
bili uvedeni do 31. avgusta 2010.
(3) Okrajno sodišče mora do
10. septembra 2010 krajevno pristojnemu okrožnemu sodišču poslati spise v
postopkih iz drugega odstavka tega člena, ne da bi izdalo poseben sklep, s
katerim bi se izreklo za krajevno nepristojno.
87. člen
(1) S tem zakonom dodana četrti odstavek
52. člena in tretji odstavek 125. člena zakona se uporabljata za odločanje o
pritožbah, vloženih po 1. januarju 2011.
(2) S tem zakonom dodani prva in druga
alineja 2. točke prvega odstavka 122. člena zakona se uporabljata za sklepe, ki
se objavijo po uveljavitvi tega zakona.
(3) S tem zakonom dodani prvi, drugi in
četrti odstavek 123.a člena se uporablja za vloge, ki jih vloži odvetnik kot
pooblaščenec stranke postopka zaradi insolventnosti po 1. januarju 2011.
(4) S tem zakonom dodani tretji odstavek
123.a člena se uporablja za pisanja, ki so vročijo po 1. januarju 2011.
88. člen
(1) S tem zakonom spremenjeni prvi odstavek
65. člena, četrti odstavek 68. člena, 1. točka četrtega odstavka 69. člena in
šesti odstavek 296. člena zakona se uporabljajo za postopke zaradi
insolventnosti, v katerih do uveljavitve tega zakona še ni potekel rok za
prijavo terjatev.
(2) S tem zakonom spremenjeni ali dodani
drugi odstavek 142. člena, 164.a člen, 1. točka prvega odstavka 180. člena,
tretji odstavek 181. člena, 203. člen in prvi odstavek 213. člena zakona se
uporabljajo za postopke prisilne poravnave, ki se začnejo po uveljavitvi tega
zakona.
(3) S tem zakonom spremenjeni četrti
odstavek 14. člena in 383. člen zakona se uporabljata za stečajne postopke, v
katerih je predlog za začetek stečajnega postopka vložen po uveljavitvi tega
zakona.
(4) S tem zakonom spremenjeni ali dodani
drugi odstavek 21. člena, 4. točka prvega odstavka 22. člena, drugi odstavek
60. člena, četrti odstavek 61. člena, 199.a člen, 263. člen, 264.a člen, četrti
odstavek 265. člena in drugi odstavek 267. člena zakona se uporabljajo za
postopke zaradi insolventnosti, ki se začnejo po uveljavitvi tega zakona.
(5) S tem zakonom spremenjeni četrti
odstavek 100. člena zakona se uporablja za pritožbe proti sklepom, ki jih
sodišče izda po uveljavitvi tega zakona.
(6) S tem zakonom spremenjeni 304. člen
zakona se uporablja za odločitev sodišča o priznanju zavarovane terjatve in
ločitvene pravice, o katerem sodišče do uveljavitve tega zakona še ni odločilo.
89. člen
S tem zakonom spremenjeni prvi odstavek
392. člena zakona se uporablja v postopkih osebnega stečaja za preizkus
terjatev, ki so bile prijavljene pred uveljavitvijo tega zakona in se do
njegove uveljavitve upravitelj o njih še ni izrekel, ali ki so bile prijavljene
po uveljavitvi tega zakona.
90. člen
(1) Pravila, določena v tem členu, se
uporabljajo, če ob uveljavitvi tega zakona teče postopek izvršbe ali
zavarovanja proti dolžniku, nad katerim je bil pred uveljavitvijo tega zakona
začet stečajni postopek.
(2) Če v postopku izvršbe ali zavarovanja
ob uveljavitvi tega zakona obstaja položaj iz 1. točke tretjega odstavka 132.
člena zakona, kot se spreminja s tem zakonom, mora izvršilno sodišče v dveh
mesecih po uveljavitvi tega zakona izdati sklep, s katerim ugotovi, da je
izvršilni postopek ustavljen.
(3) Če je upnik v postopku izvršbe ali
zavarovanja pred uveljavitvijo tega zakona pridobil ločitveno pravico, ki ob
uveljavitvi tega zakona še obstaja, in v izvršilnem postopku pred uveljavitvijo
tega zakona na premoženju, ki je predmet te ločitvene pravice, ni bilo opravljeno
dejanje iz četrtega odstavka 132. člena zakona, se za nadaljnji tek izvršilnega
postopka uporablja 280. člen zakona.
(4) Če je v stečajnem postopku iz tretjega
odstavka tega člena sklep o preizkusu terjatev postal pravnomočen pred
uveljavitvijo tega zakona, mora izvršilno sodišče v dveh mesecih po uveljavitvi
tega zakona izdati sklep iz 1. ali 2. točke drugega odstavka ali iz tretjega
odstavka 280. člena zakona, kot se spreminja s tem zakonom.
(5) Če je bila v stečajnem postopku pred
uveljavitvijo tega zakona prerekana terjatev, zavarovana z ločitveno pravico iz
tretjega odstavka tega člena, se z uveljavitvijo tega zakona:
1.    
za uveljavljanje terjatve v pravdnem postopku
namesto 307. člena zakona začne uporabljati 302. člen zakona, in
2.    
če je bila pred uveljavitvijo tega zakona
vložena tožba iz 307. člena zakona, ki se razveljavi z uveljavitvijo tega
zakona, velja, da je umaknjen tožbeni zahtevek v delu, ki se nanaša na
nedovoljenost izvršbe.
(6) Če je bilo v postopku izvršbe pred
uveljavitvi tega zakona že opravljeno dejanje iz četrtega odstavka 132. člena
zakona, kot se spreminja s tem zakonom:
1.    
velja, da se z uveljavitvijo tega zakona
izvršilni postopek nadaljuje, in se za nadaljnji tek izvršilnega postopka in
poplačilo upnika uporabljata 281. člen in drugi odstavek 325. člena, kot se
spreminjata s tem zakonom, in
2.    
mora izvršilno sodišče v 15 dneh po
uveljavitvijo tega zakona izdati sklep o nadaljevanju izvršilnega postopka, če
stečajno sodišče pred uveljavitvijo tega zakona še ni izdalo takega sklepa.
(7) Če je bila v stečajnem postopku pred
uveljavitvijo tega zakona prerekana terjatev, zavarovana z ločitveno pravico na
premoženju, glede katerega je bilo v izvršilnem postopku pred uveljavitvi tega
zakona že opravljeno dejanje iz četrtega odstavka 132. člena zakona, kot se
spreminja s tem zakonom:
1.    
velja z uveljavitvijo tega zakona ta terjatev
za priznano in
2.    
pravdno sodišče, ki vodi postopek na podlagi
tožbe iz 307. člena zakona, ki se razveljavi z uveljavitvijo tega zakona, ta
postopek ustavi.
(8) Če je stečajno sodišče pred
uveljavitvijo tega zakona izdalo sklep o preizkusu terjatev, s katerim je v
zvezi s preizkusom terjatve, zavarovane z ločitveno pravico, odločilo, da so
izpolnjeni pogoji za nadaljevanje izvršbe, z uveljavitvijo tega zakona velja,
da je stečajno sodišče naložilo stečajnemu dolžniku prednostno plačilo te
terjatve iz premoženja, ki je predmet ločitvene pravice, po 304. členu zakona,
kot se spreminja s tem zakonom.
91. člen
S tem zakonom dodani 444.a člen zakona se
uporablja za izvršilne postopke, ki so se začeli pred uveljavitvijo tega
zakona, če do uveljavitve tega zakona še niso bili končani.
92. člen
(1) Izjava upravitelja o izbiri novega
okrožnega sodišča, ki je vložena po uveljavitvi tega zakona in pred
30. novembrom 2010, začne učinkovati 1. januarja 2011.
(2) Upravitelji, ki imajo ob uveljavitvi
tega zakona veljavno dovoljenje za opravljanje funkcije upravitelja, morajo do
30. novembra 2010 odpreti varni poštni predal in obvestiti ministrstvo,
pristojno za pravosodje, o elektronskem naslovu varnega poštnega predala.
(3) Če upravitelj do 30. novembra 2010
ne izpolni obveznosti iz drugega odstavka tega člena, se začasno ustavi njegovo
imenovanje za upravitelja v novih zadevah.
(4) Začasna ustavitev imenovanja iz
tretjega odstavka tega člena začne učinkovati 1. januarja 2011 in preneha
s potekom 15 dni po dnevu, ko upravitelj izpolni obveznost iz drugega odstavka
tega člena, vendar ne prej kot 1. februarja 2011.
(5) Ministrstvo, pristojno za pravosodje,
mora do 31. decembra 2010 uskladiti sezname izbranih upraviteljev
posameznih okrožnih sodišč s petim odstavkom 111. člena zakona, kot se
spreminja s tem zakonom, ob upoštevanju izjav upraviteljev o izbiri novega
okrožnega sodišča iz prvega odstavka tega člena in začasnih ustavitev imenovanj
za upravitelja iz četrtega odstavka tega člena.
(6) S tem zakonom spremenjeni tretji
odstavek 116. člena zakona se začne uporabljati za postopke, ki se začnejo po
1. januarju 2011 tako, da se kot upravitelj v prvem postopku, ki se začne
pri posameznem okrožnem sodišču v letu 2011, imenuje:
1.    
za skupino postopkov prisilnih poravnav in
stečajnih postopkov nad pravno osebo: upravitelj, ki je na seznamu iz šestega
odstavka tega člena naslednji za upraviteljem, ki je bil pri tem okrožnem
sodišču imenovan za upravitelja v postopku prisilne poravnave ali stečajnem
postopku nad pravno osebo, ki se je začel zadnji v letu 2010,
2.    
za skupino postopkov osebnih stečajev in
stečajev zapuščine: upravitelj, ki je na seznamu iz šestega odstavka tega člena
naslednji za upraviteljem, ki je bil pri tem okrožnem sodišču ali okrajnem
sodišču z območja tega okrožnega sodišča imenovan za upravitelja v postopku
osebnega stečaja ali stečaja zapuščine, ki se je začel zadnji v letu 2010.
93. člen
(1) S tem zakonom spremenjeni tretji
odstavek 99. člena zakona se začne uporabljati za redno poročilo upravitelja za
obdobje, ki se konča 31. decembra 2010.
(2) Če je bil pred uveljavitvijo tega
zakona proti upravitelju začet postopek za odvzem dovoljenja, se za ta postopek
uporablja 109. člen zakona v besedilu, veljavnem pred uveljavitvijo tega
zakona.
(3) S tem zakonom spremenjena 3. točka
drugega odstavka 108. člena zakona se uporablja za odločanje o zahtevi za
dovoljenje za opravljanje funkcije upravitelja, ki je vložena po uveljavitvi
tega zakona.
(4) S tem zakonom spremenjena 5. točka
drugega odstavka 108. člena zakona se začne uporabljati 1. januarja 2011.
(5) Upravitelj mora do 31. decembra
2010 predložiti ministrstvu, pristojnemu za pravosodje, dokaze o izpolnjevanju
pogoja iz s tem zakonom spremenjene 5. točke drugega odstavka 108. člena zakona
za leto 2011.
(6) Če upravitelj do 31. decembra 2010
ne ravna v skladu s petim odstavkom tega člena, mu s 1. januarjem 2011
preneha dovoljenje za opravljanje funkcije upravitelja. O prenehanju dovoljenja
po prvem stavku tega odstavka izda minister, pristojen za pravosodje,
ugotovitveno odločbo.
(7) S tem zakonom dodani sedmi odstavek
103. člena ter drugi in tretji odstavek 354. člena se uporablja za storitve,
opravljene po uveljavitvi tega zakona.
94. člen
(1) Z uveljavitvijo tega zakona se ustanovi
Zbornica upraviteljev Slovenije (v nadaljnjem besedilu: zbornica) in njeni
člani postanejo vsi upravitelji, ki imajo ob uveljavitvi tega zakona veljavno
dovoljenje za opravljanje funkcije upravitelja.
(2) Do izvolitve organov zbornice na prvi
skupščini zbornice opravljajo naloge in pristojnosti predsednika in upravnega
odbora zbornice predsednik in upravni odbor Društva upraviteljev Slovenije.
(3) Predsednik in upravni odbor Društva
upraviteljev Slovenije morajo v dveh mesecih po uveljavitvi tega zakona:
1.    
pripraviti predlog statuta zbornice,
2.    
sklicati zasedanje prve skupščine zbornice za
dan, ki ne sme biti pozneje od treh mesecev po uveljavitvi tega zakona in ne
prej kot v 15 dneh po objavi sklica zasedanja prve skupščine zbornice in
3.    
objaviti sklic zasedanja prve skupščine
zbornice v Uradnem listu Republike Slovenije.
(4) Na prvi skupščini zbornice morajo člani
sprejeti statut zbornice in izvoliti člane organov zbornice in disciplinskih
komisij.
(5) Za prvo skupščino zbornice se
uporabljajo naslednja pravila:
1.    
zbornica je sklepčna, če se je udeleži 1/10
članov,
2.    
zasedanje zbornice do izvolitve predsednika
zbornice vodi predsednik Društva upraviteljev Slovenije, potem pa predsednik
zbornice,
3.    
odločitev je sprejeta, če zanjo glasuje večina
na skupščini zbornice prisotnih članov.
(6) Predsednik zbornice mora v osmih dneh
po koncu zasedanja prve skupščine zbornice vložiti zahtevo za soglasje k
statutu zbornice.
(7) Minister, pristojen za pravosodje, mora
v 15 dneh po prejemu zahteve iz šestega odstavka tega člena:
1.    
odločiti o soglasju k statutu zbornice in
2.    
imenovati predsednika in enega člana
disciplinske komisije prve stopnje in disciplinske komisije druge stopnje ter
njihove namestnike.
95. člen
(1) S tem zakonom spremenjeni četrti
odstavek 41. člena zakona se uporablja za zunajsodne poravnave, sklenjene po
uveljavitvi tega zakona.
(2) S tem zakonom spremenjeni deseti
odstavek 442. člena zakona se uporablja za terjatve do pravnih oseb, ki so bile
izbrisane po uveljavitvi tega zakona.
96. člen
(1) Minister, pristojen za pravosodje mora
v treh mesecih po uveljavitvi tega zakona izdati predpis iz petega odstavka
novega 123.a člena zakona in uskladiti predpise iz prvega odstavka 114. člena
zakona s tem zakonom.
(2) Vlada Republike Slovenije mora v treh
mesecih po uveljavitvi tega zakona uskladiti Uredbo o registru neposestnih
zastavnih pravic in zarubljenih premičnin (Uradni list RS, št. 23/04, 66/06 in
16/08) s tem zakonom.
97. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-D (Uradni list RS, št. 26/11)
vsebuje naslednje prehodne in končne določbe:
»PREHODNE IN KONČNE DOLOČBE
7. člen
Določbi spremenjenega prvega in novega
drugega odstavka 143. člena zakona se uporabljata: 
1.    
za postopke prisilne poravnave, ki se uvedejo
po uveljavitvi tega zakona, in 
2.    
za postopke prisilne poravnave, ki so bili
uvedeni pred uveljavitvijo tega zakona, če do njegove uveljavitve sodišče še ni
odločilo o začetku postopka.
8. člen
Določba novega četrtega odstavka 354. člena
zakona velja za opravljanje storitev za potrebe stečajnega postopka na podlagi
pogodb, ki so sklenjene po uveljavitvi tega zakona.
9. člen
Določba spremenjenega 489.a člena zakona se
uporablja za prekrške, ki so bili storjeni po uveljavitvi tega zakona.
10. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o postopkih za uveljavitev ali
odpustitev odgovornosti družbenikov za obveznosti izbrisanih gospodarskih družb
– ZPUOOD (Uradni list RS, št. 87/11)
spreminja 496. člen zakona tako, da se glasi:
»496. člen
(prenehal veljati)«;
ter vsebuje naslednjo končno določbo:
»3. KONČNA DOLOČBA
19. člen
Ta zakon začne veljati petnajsti dan po objavi v Uradnem listu Republike Slovenije.«.

Odločba o razveljavitvi 34. člena Zakona o
spremembah in dopolnitvah Zakona o finančnem poslovanju, postopkih zaradi
insolventnosti in prisilnem prenehanju, kolikor se nanaša na predpis iz 2.
točke prvega odstavka 114. člena Zakona o finančnem poslovanju, postopkih
zaradi insolventnosti in prisilnem prenehanju in na opravila upravitelja v
stečajnem postopku, na katera ta zakon veže pravico do nagrade upravitelju,
opravljena pred uveljavitvijo Zakona o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju.
Odločba o razveljavitvi sklepa Višjega sodišča v Kopru in sklepa Okrožnega
sodišča v Novi Gorici ter sklepa Okrožnega sodišča v Novi Gorici (Uradni list
RS, št. 23/12) v zvezi z
razveljavitvijo 34. člena Zakona o spremembah in dopolnitvah Zakona o finančnem
poslovanju, postopkih zaradi insolventnosti in prisilnem prenehanju – ZFPPIPP-A
(Uradni list RS, št. 40/09),
kolikor se nanaša na predpis iz 2. točke prvega odstavka 114. člena Zakona o
finančnem poslovanju, postopkih zaradi insolventnosti in prisilnem prenehanju
(Uradni list RS, št. 126/07)
in na opravila  upravitelja v stečajnem postopku, na katera ta zakon veže
pravico do nagrade upravitelju opravljena pred uveljavitvijo Zakona o
spremembah in dopolnitvah Zakona o finančnem poslovanju, postopkih zaradi
insolventnosti in prisilnem prenehanju določa:
»34. člen
(razveljavljen) «;
ter določa tudi:
»2. Do drugačne zakonske ureditve se za
odmero nagrade upravitelju v stečajnem postopku za opravila iz prejšnje točke
izreka smiselno uporabljajo predpisi iz 6. do 9. točke prvega odstavka 499.
člena Zakona o finančnem poslovanju, postopkih zaradi insolventnosti in
prisilnem prenehanju.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-E (Uradni list RS, št. 47/13)
vsebuje naslednje prehodne in končne določbe:
»PREHODNE IN KONČNE DOLOČBE
70. člen
Določbe nove 4. in 5. točke četrtega
odstavka 108. člena ter spremenjenega drugega in tretjega odstavka 112. člena
zakona se uporabljajo v zvezi z upravitelji, zoper katere je kazenski postopek
uveden po uveljavitvi tega zakona.
71. člen
(1) Določbe spremenjenega četrtega odstavka
112. člena, 120.k, 120.l in 120.m zakona se začnejo uporabljati dva meseca po
uveljavitvi tega zakona. Do takrat se uporabljajo določbe do sedaj veljavnega
zakona. 
(2) Minister, pristojen za pravosodje in
Zbornica upraviteljev Slovenije morata do začetka uporabe določbe iz prvega
odstavka tega člena imenovati oziroma izvoliti nove člane in namestnike
disciplinskih komisij. 
(3) Disciplinski postopki, ki bili uvedeni
do začetka uporabe določb iz prvega odstavka tega člena, se dokončajo pred
organi in po določbah do sedaj veljavnega zakona.
72. člen
(1) Določbe spremenjenega 59., 268. in 269.
člena zakona se uporabljajo za stečajne postopke, ki se začnejo po uveljavitvi
tega zakona. 
(2) Določbe spremenjenega prvega odstavka
142. člena, dopolnjenega drugega odstavka 143. člena, spremenjenega drugega
odstavka 182. člena, spremenjenega drugega odstavka, novega četrtega odstavka
in novega petega odstavka 192. člena, novega 199.b člena in novega 199.c člena
ter novega četrtega, petega in šestega odstavka 200. člena ter dopolnjenega
drugega odstavka 201. člena zakona se uporabljajo za postopke, ki se uvedejo po
uveljavitvi tega zakona. 
(3) Če na dan uveljavitve tega zakona
sredstva na dolžnikovemu računu ne zadoščajo za izvršitev sklepa o izvršbi ali
izplačilo izvršnice, začne rok iz druge in tretje alineje 1. točke 14. člena
zakona teči z uveljavitvijo tega zakona. 
(4) Določbe spremenjenega 233. člena zakona
se uporabljajo za predlog za začetek stečajnega postopka, vložen po uveljavitvi
tega zakona. 
(5) Določba dopolnjenega 489. člena zakona
se uporablja za prekrške, storjene po uveljavitvi tega zakona.
73. člen
(1) Določbe spremenjenega prvega odstavka
5. člena ter novi 221.a do 221.g členi zakona se začnejo uporabljati dva meseca
po uveljavitvi tega zakona. 
(2) Določbe dopolnjenega 116. člena zakona
se začnejo uporabljati 30. dan po uveljavitvi tega zakona. Na ta dan se v vseh
že uvedenih postopkih prisilne poravnave imenuje upravitelj, če ni bil imenovan
že prej.
74. člen
(1) Določba petega odstavka 108. člena
zakona se uporablja v sodnih in drugih postopkih, ki se v zvezi s stečajnim
postopkom začnejo po uveljavitvi tega zakona. 
(2) Za sodne in druge postopke, ki so se v
zvezi s stečajnim postopkom začeli pred uveljavitvijo tega zakona, se
uporabljajo določbe do sedaj veljavnega 103. člena zakona.
75. člen
(1) Do spremembe Zakona o prevzemih (Uradni
list RS, št. 79/06, 67/07 – ZTFI, 1/08, 68/08, 35/11 – ORZPre75, 105/11 –
odločba US, 10/12 in 38/12; v nadaljnjem besedilu: ZPre-1) v delu, ki se nanaša
na izjeme pri obveznosti dati prevzemno ponudbo, se uporabljajo določbe drugega
do desetega odstavka tega člena. 
(2) Poleg primerov, določenih v zakonu, ki
ureja prevzeme, obvezne prevzemne ponudbe za obdobje nadaljnjih dveh let od
pridobitve vrednostnih papirjev, ni zavezan dati imetnik, ki je dosegel
prevzemni prag v ciljni družbi zaradi izvedbe finančnega prestrukturiranja
ciljne družbe z namenom zagotovitve kapitalske ustreznosti oziroma (dolgoročne)
plačilne sposobnosti ciljne družbe izven postopkov zaradi insolventnosti po tem
zakonu in ki je za takšno pridobitev pridobil predhodno dovoljenje Agencije za
trg vrednostnih papirjev (v nadaljnjem besedilu: agencija). 
(3) Pojmi ciljna družba, usklajeno
delovanje, prevzemni prag in obvezna prevzemna ponudba, imajo enak pomen kot v
zakonu, ki ureja prevzeme. 
(4) Obveznost dati prevzemno ponudbo za
imetnika iz drugega odstavka tega člena nastane pred potekom dveh let od
pridobitve vrednostnih papirjev v skladu z drugim odstavkom tega člena, in
sicer ob prvi naslednji pridobitvi vrednostnih papirjev ciljne družbe, če v ciljni
družbi še presega prevzemni prag, razen, če so pri nadaljnji pridobitvi
izpolnjeni pogoji iz drugega odstavka tega člena. 
(5) Soglasje iz drugega odstavka tega člena
izda agencija na obrazložen predlog osebe oziroma oseb, ki imajo namen izvesti
finančno prestrukturiranje ciljne družbe. Ob tem agencija uporablja določbe
zakona, ki ureja trg finančnih instrumentov glede postopka za izdajo odločb
agencije. Predlogu mora biti priloženo pozitivno mnenje izvedenca poslovno
finančne stroke ali stroke upravljanja podjetij glede potrebnosti ukrepov in
možnosti njihovega uspeha. 
(6) Če oseba oziroma osebe, ki delujejo
usklajeno in ki jim je bilo z odločbo agencije prepovedano izvrševanje
glasovalnih pravic izvedejo finančno prestrukturiranje ciljne družbe in tako zagotovijo
njeno kapitalsko ustreznost oziroma (dolgoročno) plačilno sposobnost še pred
začetkom postopkov zaradi insolventnosti, prepoved izvrševanja glasovalnih
pravic preneha z dokončnostjo odločbe agencije iz devetega odstavka tega člena.
(7) Če je za realizacijo ukrepa iz šestega
odstavka tega člena potrebno izvrševanje glasovalnih pravic, lahko oseba
oziroma osebe iz šestega odstavka tega člena na skupščini ciljne družbe o
predlogih sklepov, ki so potrebni za realizacijo ukrepov ob predhodni pridobitvi
soglasja agencije, izvršujejo glasovalne pravice iz vseh delnic, katerih
imetnice so. 
(8) Soglasje za izvrševanje glasovalnih
pravic na skupščini iz sedmega odstavka tega člena na podlagi obrazloženega
predloga osebe oziroma oseb, ki nameravajo izvesti finančno prestrukturiranje
ciljne družbe in ki mora biti vložen najmanj deset delovnih dni pred skupščino,
na kateri želi vlagatelj uresničevati glasovalne pravice, izda agencija. 
(9) V primeru, da so izpolnjeni pogoji iz
šestega odstavka tega člena, agencija na obrazložen predlog osebe oziroma oseb,
ki so izvedle finančno prestrukturiranje ciljne družbe, po postopku, ki ga za
izdajo odločb agencije določa zakon, ki ureja trg finančnih instrumentov, izda
odločbo, s katero odloči, da je prepoved izvrševanja glasovalnih pravic za te
osebe prenehala. Agencija o predlogu, ki mu mora biti priloženo pozitivno
mnenje izvedenca poslovno finančne stroke ali stroke upravljanja podjetij glede
potrebnosti ukrepov in možnosti njihovega uspeha in ki mora biti vložen najmanj
deset delovnih dni pred skupščino, na kateri želi oseba glasovati, izda odločbo
najkasneje do skupščine, na kateri želi oseba izvrševati glasovalne pravice. 
(10) Prenehanje prepovedi izvrševanja
glasovalnih pravic traja dve leti od dokončnosti odločbe iz devetega odstavka
tega člena. Če v dveh letih od izdaje odločbe oseba oziroma osebe iz drugega
odstavka tega člena ne ravnajo v skladu s 63. členom ZPre-1 izgubijo glasovalne
pravice iz vseh delnic, katerih imetnice so.
76. člen
Minister, pristojen za pravosodje, izda
predpis iz 63. člena tega zakona v enem mesecu po uveljavitvi tega zakona.
77. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-F (Uradni list RS, št. 100/13)
vsebuje naslednje prehodne in končno določbo:
»Prehodne in končna določba
48. člen
(1) Določbe novega 185.a, 199.d, 214.a in
221.h do 221.z člena zakona ter določbe spremenjenega oziroma dopolnjenega
141., 142., 143., 144., 145., 146., 182., 186., 190., 191., 199., 199.a 199.b
199.c, 201., 205., 209., 211. in 212. člena zakona se uporabljajo za postopke
prisilne poravnave, ki se začnejo po uveljavitvi tega zakona. 
(2) Določbe spremenjenega oziroma
dopolnjenega 221.a, 221.b, 221.d, 221.e in 221.f člena zakona se uporabljajo za
postopke poenostavljene prisilne poravnave, ki se začnejo po uveljavitvi tega
zakona. 
(3) Določbe spremenjenega oziroma
dopolnjenega 221.b, 221.d, 221.e in 221.f člena zakona se uporabljajo tudi za
postopke poenostavljene prisilne poravnave, ki so se začeli pred uveljavitvijo
tega zakona. V postopku iz prvega stavka tega odstavka mora dolžnik predložiti
dopolnjeni seznam terjatev iz četrtega odstavka 221.d člena zakona do poteka
roka za vložitev zahteve za potrditev poenostavljene prisilne poravnave iz
prvega odstavka 221.f člena zakona, vendar ne pozneje kot v enem mesecu po
uveljavitvi tega zakona. 
(4) Spremenjeni 233. člen in nov 298.a člen
zakona se uporabljata za stečajne postopke, ki se začnejo po uveljavitvi tega
zakona. 
(5) Spremenjeni sedmi odstavek 233. člena
zakona se uporablja tudi za postopke, ki so se začeli pred uveljavitvijo tega
zakona, ne da bi bil založen predujem za kritje začetnih stroškov stečajnega
postopka.
49. člen
(1) Določbe spremenjenega tretjega in
novega devetega odstavka 120.k zakona se začnejo uporabljati en mesec po
uveljavitvi tega zakona. 
(2) Minister, pristojen za pravosodje, mora
do začetka uporabe določb iz prvega odstavka tega člena imenovati predsednika
disciplinske komisije prve stopnje in njegovega namestnika. 
(3) Disciplinski postopki, ki bili uvedeni
do začetka uporabe določb iz prvega odstavka tega člena, se dokončajo pred
organi in po določbah do sedaj veljavnega zakona. 
(4) Minister, pristojen za pravosodje, mora
pravilnik iz novega devetega odstavka 120.k člena zakona izdati v enem mesecu
po uveljavitvi tega zakona.
50. člen
(1) Pravila, določena v tem členu, se
uporabljajo za ponovno prisilno poravnavo, če je bil postopek, v katerem je
bila prejšnja prisilna poravnava pravnomočno potrjena, začet pred uveljavitvijo
tega zakona. 
(2) Ne glede na 1. točko prvega odstavka
221.v člena zakona je predlog za ponovno prisilno poravnavo dovoljen, če je od
pravnomočnosti sklepa o potrditvi prejšnje poravnave preteklo eno leto. 
(3) Soglasje iz 2. točke prvega odstavka
221.v člena zakona lahko dajo tudi upniki, ki so imetniki zavarovanih terjatev,
ki so nastale do začetka postopka prejšnje pravnomočno potrjene prisilne
poravnave, čeprav za te terjatve prejšnja pravnomočno potrjena prisilna
poravnava ni učinkovala. 
(4) Ne glede na tretji odstavek 221.v člena
zakona so postopek ponovne prisilne poravnave upravičeni predlagati tudi
upniki, ki so imetniki zavarovanih terjatev, ki so nastale do začetka postopka
prejšnje pravnomočno potrjene prisilne poravnave, čeprav za te terjatve
prejšnja pravnomočno potrjena prisilna poravnava ni učinkovala. 
(5) Ne glede na drugi odstavek 221.z člena
zakona lahko predlog za ponovno prisilno poravnavo vključuje tudi
prestrukturiranje zavarovanih terjatev iz prvega odstavka 221.n člena zakona,
ki so nastale do začetka postopka prejšnje pravnomočno potrjene prisilne
poravnave.
51. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-G (Uradni list RS, št. 27/16)
vsebuje naslednje prehodne in končno določbo:
»PREHODNE IN KONČNA DOLOČBA
32. člen
(1) Določbe novega sedmega odstavka 44.t
člena zakona se uporabljajo tudi za postopke preventivnega prestrukturiranja,
ki so se končali s potrditvijo sporazuma o finančnem prestrukturiranju pred
uveljavitvijo tega zakona, če do uveljavitve tega zakona še ni bila opravljena
vročitev sklepa o potrditvi sporazuma o finančnem prestrukturiranju vsem
strankam tega postopka.
(2) Sodišče mora v postopkih iz prvega
odstavka tega člena objaviti sklep o potrditvi sporazuma o finančnem
prestrukturiranju v 15 dneh po uveljavitvi tega zakona.
(3) Določbe novega petega odstavka 221.b
člena, spremenjene 1. točke prvega odstavka in drugega odstavka 21. člena
ter spremenjenega prvega odstavka 44.b člena, 221.a člena, 221.d člena in
prvega odstavka 221.h člena zakona se uporabljajo za postopke, ki se uvedejo po
uveljavitvi tega zakona.
(4) Določba spremenjenega 277. člena
zakona se uporablja za postopke, ki se začnejo po uveljavitvi tega zakona.
33. člen
(1) Določbe novega 299.a člena zakona se
uporabljajo za stečajne postopke, ki se začnejo po uveljavitvi tega zakona.
(2) Določbe novega 299.a člena zakona se
uporabljajo tudi v stečajnih postopkih, ki so se začeli pred uveljavitvijo tega
zakona, za prodajo tistih nepremičnin, glede prodaje katerih do uveljavitve
tega zakona sodišče še ni izdalo soglasja k sklenitvi prodajne pogodbe, katere
predmet je ta nepremičnina, iz 341. člena zakona oziroma v primeru iz
šestega odstavka 341. člena zakona, če do uveljavitve tega zakona
upravitelj še ni sklenil prodajne pogodbe, katere predmet je ta nepremičnina.
(3) Če je pri lastninski pravici na
nepremičnini iz prejšnjega odstavka ob uveljavitvi tega zakona vpisana zaznamba
iz 3. točke prvega odstavka 299.a člena zakona in oseba, v korist katere je
vpisana ta zaznamba v stečajnem postopku do uveljavitve tega zakona še ni
prijavila izločitvene pravice, se šteje, da je izločitvena pravica prijavljena
z uveljavitvijo tega zakona. Upravitelj mora izdelati dodatni seznam
preizkušenih terjatev za preizkus izločitvene pravice iz prejšnjega stavka v
enem mesecu od uveljavitve tega zakona.
34. člen
(1) V postopkih osebnega stečaja, ki so se
začeli pred uveljavitvijo tega zakona, se določba novega osmega odstavka
383. člena zakona začne uporabljati za obdobje poročanja, ki teče ob
uveljavitvi tega zakona.
(2) Spremenjena določba 391. člena
zakona se uporablja za postopke osebnega stečaja, ki se začnejo po uveljavitvi
tega zakona.
(3) Določbe spremenjenega 399. člena
zakona se uporabljajo tudi za postopek odpusta obveznosti, ki je bil začet pred
uveljavitvijo tega zakona, če do uveljavitve tega zakona sodišče še ni odločilo
o odpustu obveznosti.
(4) Določbe spremenjenega 400. člena
zakona se uporabljajo za postopek odpusta obveznosti, ki se začne po
uveljavitvi tega zakona.
(5) Če je bil postopek odpusta obveznosti
začet pred uveljavitvijo tega zakona in do uveljavitve tega zakona preizkusno
obdobje še ni poteklo, se določba novega osmega odstavka 400. člena zakona
smiselno uporablja tako, da lahko upravitelj ali stečajni dolžnik z ugovorom
proti odpustu obveznosti zahteva skrajšanje preizkusnega obdobja.
(6) Določbe spremenjenega drugega odstavka
in novi tretji do peti odstavek 411. člena zakona se uporabljajo tudi za
razveljavitev odpusta obveznosti, o katerem je sodišče odločilo pred
uveljavitvijo tega zakona, če od pravnomočnosti sklepa o odpustu obveznosti do
uveljavitve tega zakona še nista potekli dve leti.
35. člen
(1) Sodišča morajo v treh mesecih po
uveljavitvi tega zakona obvestiti ministrstvo, pristojno za pravosodje, o
podatkih iz tretjega odstavka 413. člena zakona glede sklepov o zavrnitvi
predloga za odpust obveznosti, ki so postali pravnomočni pred uveljavitvijo
tega zakona.
(2) Minister, pristojen za pravosodje, mora
uskladiti predpis iz šestega odstavka 413. člena zakona z novim tretjim
odstavkom 413. člena zakona v enem mesecu po uveljavitvi tega zakona.
36. člen
Z dnem uveljavitve tega zakona prenehata
veljati 14.a in 18.a člen Zakona o pomoči za reševanje in prestrukturiranje
gospodarskih družb v težavah (Uradni list RS, št. 44/07 – uradno
prečiščeno besedilo, 51/11, 39/13 in 56/13).
37. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi, da je Zakon o finančnem
poslovanju, postopkih zaradi insolventnosti in prisilnem prenehanju v neskladju
z Ustavo (Uradni list RS, št. 31/16)
določa:
»1. Zakon o finančnem poslovanju,
postopkih zaradi insolventnosti in prisilnem prenehanju (Uradni list RS,
št. 13/14 – uradno prečiščeno besedilo, 10/15 – popr. in 27/16) je v
neskladju z Ustavo.
2. Državni zbor mora protiustavnost iz
prejšnje točke izreka odpraviti v roku enega leta po objavi odločbe v Uradnem
listu Republike Slovenije.
3. Do odprave ugotovljene
protiustavnosti je v postopku izbrisa pravne osebe iz sodnega registra brez
likvidacije, začetem na podlagi 2. točke prvega odstavka 427. člena Zakona o
finančnem poslovanju, postopkih zaradi insolventnosti in prisilnem prenehanju,
dovoljen ugovor, določen v 21. točki obrazložitve te odločbe.«.

Odločba o ugotovitvi,
da je Zakon o finančnem poslovanju, postopkih zaradi insolventnosti in
prisilnem prenehanju v neskladju z Ustavo in o razveljavitvi sklepa Višjega
sodišča v Ljubljani (Uradni list RS, št. 38/16)
določa:
»1. Zakon o finančnem poslovanju,
postopkih zaradi insolventnosti in prisilnem prenehanju (Uradni list RS,
št. 13/14 – uradno prečiščeno besedilo, 10/15 – popr. in 27/16) je v
neskladju z Ustavo, ker ne določa, da se sklep o začetku stečajnega postopka, ki
je bil izdan na upnikov predlog, vroči družbenikom stečajne dolžnice, če je ta
družba z omejeno odgovornostjo.
2. Zakonodajalec mora ugotovljeno
neskladje iz 1. točke izreka odpraviti v roku enega leta po objavi te odločbe v
Uradnem listu Republike Slovenije.
3. Do odprave ugotovljenega neskladja
iz 1. točke izreka morajo sodišča prve stopnje sklep o začetku stečajnega
postopka, kadar je ta začet na predlog upnika, vročiti tudi družbenikom
stečajne dolžnice, če je stečajna dolžnica družba z omejeno odgovornostjo.
4. Točka I izreka sklepa Višjega
sodišča v Ljubljani št. Cst 192/2015 z dne 1. 4. 2015 se razveljavi
in zadeva se v tem obsegu vrne Višjemu sodišču v Ljubljani v novo odločanje.«.

Zakon o spremembah in dopolnitvah Zakona o
dedovanju – ZD-C (Uradni list RS, št. 63/16)
vsebuje naslednjo končno določbo:
»19. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi, da je četrti odstavek
192. člena Zakona o finančnem poslovanju, postopkih zaradi insolventnosti in
prisilnem prenehanju delno v neskladju z Ustavo (Uradni list RS, št. 54/18)
določa:
»1. Četrti odstavek 192. člena Zakona
o finančnem poslovanju, postopkih zaradi insolventnosti in prisilnem prenehanju
(Uradni list RS, št. 13/14 – uradno prečiščeno besedilo, 10/15 – popr. in
27/16) je v neskladju z Ustavo, kolikor se druga alineja 1. točke četrtega
odstavka navedenega člena nanaša na ustavitev postopka prisilne poravnave in
izdajo sklepa o začetku stečajnega postopka zaradi nepredložitve listine iz 2.
točke tretjega odstavka navedenega člena.
2. Državni zbor mora protiustavnost iz
prejšnje točke odpraviti v enem letu po objavi te odločbe v Uradnem listu
Republike Slovenije.
3. Do odprave protiustavnosti iz prve
točke izreka te odločbe mora sodišče insolventnega dolžnika v primeru, ko
slednji predloži odpravek notarskega zapisnika skupščine iz 1. točke tretjega
odstavka 192. člena Zakona o finančnem poslovanju, postopkih zaradi
insolventnosti in prisilnem prenehanju, a ne hkrati tudi listine iz 2. točke
tretjega odstavka 192. člena tega zakona, pozvati, naj to listino predloži v
roku treh delovnih dni od prejema poziva sodišča. Če dolžnik tudi po poteku
roka iz poziva sodišča ne predloži navedene listine, sodišče postopek prisilne
poravnave ustavi in izda sklep o začetku stečajnega postopka. Rok za obvestilo
upniškemu odboru iz petega odstavka 192. člena Zakona o finančnem poslovanju,
postopkih zaradi insolventnosti in prisilnem prenehanju začne v primeru poziva
sodišča teči od poteka roka dolžniku za predložitev listine iz poziva na
podlagi te odločbe. Rok za objavo poziva sodišča za vpis in vplačilo novih
delnic iz 194. člena Zakona o finančnem poslovanju, postopkih zaradi
insolventnosti in prisilnem prenehanju začne v primeru, ko dolžnik listine
predloži po pozivu sodišča na podlagi te odločbe, teči, ko sodišče pravočasno
prejme listine iz 2. točke tretjega odstavka 192. člena Zakona o finančnem
poslovanju, postopkih zaradi insolventnosti in prisilnem prenehanju.
4. Sklep Višjega sodišča v Ljubljani
št. Cst 459/2016 z dne 13. 7. 2016 in sklep Okrožnega sodišča v Ljubljani
št. St 6174/2015 z dne 14. 6. 2016 se razveljavita in zadeva se
vrne Okrožnemu sodišču v Ljubljani v novo odločanje.
5. Ustavna pritožba Zlate Sukič zoper
sklep Višjega sodišča v Ljubljani št. Cst 459/2016 z dne 13. 7. 2016 v
zvezi s sklepom Okrožnega sodišča v Ljubljani št. St 6174/2015 z dne
14. 6. 2016 se zavrže.«.

Odločba o ugotovitvi, da sta tretji odstavek
310. člena in tretji odstavek 311. člena Zakona o finančnem
poslovanju, postopkih zaradi insolventnosti in prisilnem prenehanju v neskladju
z Ustavo (Uradni list RS, št. 69/19)
določa:
»1. Tretji odstavek 310. člena in
tretji odstavek 311. člena Zakona o finančnem poslovanju, postopkih zaradi
insolventnosti in prisilnem prenehanju (Uradni list RS, št. 13/14 – uradno
prečiščeno besedilo, 10/15 – popr. in 27/16) sta v neskladju z Ustavo.
2. Državni zbor mora ugotovljeno
neskladje odpraviti v roku enega leta po objavi te odločbe v Uradnem listu
Republike Slovenije.
3. Do odprave ugotovljene protiustavnosti
iz 1. točke tega izreka:
-      
prerekana izločitvena pravica ne preneha z
opustitvijo vložitve tožbe v roku iz prvega odstavka 310. člena ali
opustitvijo predloga za nadaljevanje postopka v roku iz tretjega odstavka
311. člena Zakona o finančnem poslovanju, postopkih zaradi insolventnosti
in prisilnem prenehanju, temveč ko upravitelj v skladu s tem zakonom proda
premoženje, ki je predmet izločitvene pravice;
-      
se sme prodaja premoženja, ki je predmet
izločitvene pravice, v primeru opustitve vložitve tožbe začeti po izteku roka
iz prvega odstavka 310. člena Zakona o finančnem poslovanju, postopkih
zaradi insolventnosti in prisilnem prenehanju;
-      
se sme prodaja premoženja, ki je predmet izločitvene
pravice, v primeru opustitve predloga za nadaljevanje postopka začeti po izteku
roka iz tretjega odstavka 311. člena Zakona o finančnem poslovanju,
postopkih zaradi insolventnosti in prisilnem prenehanju.«.

Odločba o ugotovitvi, da je druga alineja 2.
točke drugega odstavka 399. člena Zakona o finančnem poslovanju, postopkih
zaradi insolventnosti in prisilnem prenehanju, kolikor se nanaša na 383.b člen
tega zakona, v neskladju z Ustavo (Uradni list RS, št. 74/20)
določa:
»1. Zahteva za oceno ustavnosti druge
alineje 2. točke drugega odstavka 399. člena v zvezi s 384., 386. in
401. členom Zakona o finančnem poslovanju, postopkih zaradi insolventnosti
in prisilnem prenehanju (Uradni list RS, št. 13/14 – uradno prečiščeno
besedilo, 10/15 – popr. in 27/16) se zavrže.
2. Druga alineja 2. točke drugega
odstavka 399. člena Zakona o finančnem poslovanju, postopkih zaradi
insolventnosti in prisilnem prenehanju, kolikor se nanaša na 383.b člen
tega zakona, je v neskladju z Ustavo.
3. Državni zbor mora ugotovljeno neskladje
iz prejšnje točke odpraviti v roku enega leta po objavi te odločbe v Uradnem
listu Republike Slovenije.
4. Do odprave ugotovljene
protiustavnosti se uporablja druga alineja 2. točke drugega odstavka
399. člena Zakona o finančnem poslovanju, postopkih zaradi insolventnosti
in prisilnem prenehanju, kolikor se nanaša na 383.b člen tega zakona.«.

Odločba o ugotovitvi, da je 221.j člen Zakona
o finančnem poslovanju, postopkih zaradi insolventnosti in prisilnem prenehanju
v neskladju z Ustavo (Uradni list RS, št. 85/20)
določa:
»1. Zahteva za oceno ustavnosti
desetega odstavka 221.j člena Zakona o finančnem poslovanju, postopkih
zaradi insolventnosti in prisilnem prenehanju (Uradni list RS, št. 13/14 –
uradno prečiščeno besedilo, 10/15 – popr. in 27/16) se zavrže.
2. Člen 221j Zakona o finančnem
poslovanju, postopkih zaradi insolventnosti in prisilnem prenehanju je v
neskladju z Ustavo.
3. Državni zbor mora ugotovljeno
neskladje iz prejšnje točke izreka odpraviti v roku enega leta po objavi te
odločbe v Uradnem listu Republike Slovenije.
4. Do odprave protiustavnosti iz 1.
točke izreka te odločbe:
-      
se za odločanje o začetku postopka prisilne
poravnave na podlagi upniškega predloga za začetek prisilne poravnave smiselno
uporabljajo določbe 235. člena, drugega do sedmega odstavka
239. člena in 240. člena Zakona o finančnem poslovanju, postopkih
zaradi insolventnosti in prisilnem prenehanju;
-      
ima dolžnik pravico do pritožbe zoper sklep o začetku
postopka prisilne poravnave, izdan na podlagi upniškega predloga, in nima
pravice do vložitve ugovora iz druge povedi desetega odstavka 221.j člena
Zakona o finančnem poslovanju, postopkih zaradi insolventnosti in prisilnem
prenehanju.«.