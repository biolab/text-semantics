1. člen
Republika Slovenija daje poroštvo za
obveznosti podjetja Slovenske železnice d.d. iz naslova posojil, najetih za
financiranje nakupa desetih dvočlenskih in dvajsetih tričlenskih
elektromotornih vlakov za primestni potniški promet ter treh vlakov z nagibno
tehniko za medmestni potniški promet.
Poroštvo iz prejšnjega odstavka se daje za
glavnice s pripadajočimi obrestmi in stroški posojil, pri čemer višina glavnic
ne presega 234,900.000 DEM ali protivrednosti katere koli druge valute oziroma
tolarske protivrednosti po srednjem tečaju Banke Slovenije na dan uveljavitve
tega zakona, pod naslednjimi pogoji:
-       
znesek posameznega posojila se lahko črpa v več letnih obrokih in sicer
do konca leta 2004;
-       
moratorij za odplačilo glavnice je tri leta;
-       
rok odplačila je največ nadaljnjih deset let;
-       
posojilo se odplačuje v polletnih anuitetah;
-       
vsi stroški, povezani s pripravo in odobritvijo posameznega posojila, ne
smejo presegati 0,5% vrednosti posojila;
-       
strošek rezervacije sredstev posojila je lahko največ 0,5% od nečrpanega
zneska posojila in se obračuna od pogodbeno določenega datuma črpanja posojila
dalje.
Obseg izdajanja poroštev Republike
Slovenije se zmanjšuje z vsakokratnim zneskom najetega kredita, za katerega bo
dano poroštvo Republike Slovenije.
2. člen
Če Slovenske železnice d.d. najamejo
posojilo iz 1. člena tega zakona pri tujih posojilodajalcih, bo Republika
Slovenija izdala poroštvo za tako posojilo na podlagi posebnega zakona.
Določba prejšnjega odstavka velja tudi za
posojila, ki jih bodo najele Slovenske železnice d.d. pri domačih
posojilodajalcih, ti pa bodo posojila za kreditiranje Slovenskih železnic d.d.
najeli v tujini.
3. člen
Poroštvene pogodbe sklene s posojilodajalci
minister, pristojen za promet, na podlagi sklepa Vlade Republike Slovenije.
4. člen
Republika Slovenija bo v primeru, ko javno
podjetje Slovenske železnice d.d. ne bo poravnalo svojih dospelih obveznosti po
posojilnih pogodbah, na poziv upnika plačala te obveznosti namesto Slovenskih
železnic d.d.
V primerih, ko Republika Slovenija plača
obveznosti iz posojilnih pogodb namesto Slovenskih železnic d.d., pridobi
Republika Slovenija v razmerju do Slovenskih železnic d.d. pravico regresiranja
plačanih zneskov in vseh stroškov, ki so v zvezi s tem nastali.
Republika Slovenija uresniči pravico do
regresiranja z nalogom, ki ga izda minister, pristojen za finance, v breme
sredstev na računu Slovenskih železnic d.d., in prenosom teh sredstev v dobro
proračuna Republike Slovenije.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/97-72/1
Ljubljana, dne 26. februarja 1998.
Predsednik
Državnega zbora
Republike Slovenije
Janez Podobnik, dr. med. l. r.