I. SPLOŠNE DOLOČBE
1. člen
(1) Ta zakon ureja vprašanja volilne
kampanje za volitve poslank in poslancev (v nadaljnjem besedilu:
poslancev) Državnega zbora, poslancev iz Republike Slovenije v Evropski
parlament (v nadaljnjem besedilu: volitve v Evropski parlament), predsednice
oziroma predsednika (v nadaljnjem besedilu: predsednika) republike, članic
in članov (v nadaljnjem besedilu: članov) v predstavniških in individualno
voljenih organih lokalnih skupnosti in vprašanja, ki se nanašajo na referendumsko
kampanjo.
(2) Volilna kampanja po tem zakonu so
vse politične oglaševalske vsebine in druge oblike politične propagande,
katerih namen je vplivati na odločanje volivk in volivcev (v nadaljnjem
besedilu: volivcev) pri glasovanju na volitvah.
(3) Referendumska kampanja so
oglaševalske vsebine in druge oblike propagande, katerih namen je vplivati na
odločanje volivcev pri glasovanju na referendumu.
(4) Za referendumsko kampanjo veljajo
določbe o volilni kampanji, razen če ta zakon ne določa drugače.
(5) Za volilno kampanjo se štejejo
zlasti:
-      
propaganda v medijih, elektronskih publikacijah
in propaganda z uporabo telekomunikacijskih storitev,
-      
plakatiranje in
-      
javni shodi v zvezi z volilno ali referendumsko
kampanjo (v nadaljnjem besedilu: predvolilni shodi).
2. člen
(1) Volilna kampanja se lahko začne
najprej 30 dni pred dnem glasovanja, končati pa se mora najkasneje 24 ur pred
dnem glasovanja.
(2) Ko se predsedniku državnega zbora
predloži pobuda za zbiranje podpisov državljank in državljanov za izvedbo
referenduma, se lahko organizira posebno obveščanje javnosti o zbiranju
podpisov. Posebno obveščanje javnosti poteka od dneva začetka do dneva
zaključka zbiranja podpisov in ga lahko organizira predlagatelj.
(3) Predsednik državnega zbora na
ustrezen način zagotovi obvestilo javnosti o začetku roka za zbiranje podpisov.
Radiotelevizija Slovenija mora zagotoviti brezplačno objavo tega obvestila.
(4) Posebno obveščanje iz drugega in
tretjega odstavka tega člena se za referendumsko kampanjo na lokalni ravni
opravi na krajevno običajen način.
3. člen
(1) Volilno kampanjo lahko organizirajo sam
kandidat ali kandidatka (v nadaljnjem besedilu: kandidat), predstavnik
predlagatelja kandidatov ali list kandidatov, politična stranka ali druga
pravna ali fizična oseba, v primeru referenduma pa pravna ali fizična oseba, ki
je pobudnik zahteve za razpis referenduma, ali je zainteresirana za izid
referenduma (v nadaljnjem besedilu: organizator volilne kampanje).
Zainteresirana pravna ali fizična oseba iz tega odstavka je državljan Republike
Slovenije z volilno pravico, posameznik, ki samostojno opravljajo dejavnost,
samostojni podjetnik posameznik ali pravna oseba s sedežem na območju Republike
Slovenije ter, kadar Vlada Republike Slovenije tako odloči, pristojna služba
Vlade Republike Slovenije.
(2) Za zakonitost izvajanja volilne
kampanje je odgovoren organizator volilne kampanje. Organizator volilne
kampanje je odgovoren tudi za tista opravila volilne kampanje, za katerih
izvajanje je pisno pooblastil druge izvajalce.
(3) Istoimenske liste kandidatov in
posamezni kandidati za volitve poslancev državnega zbora in poslancev v
Evropski parlament ter kandidati za volitve predsednika republike imajo lahko
samo enega organizatorja volilne kampanje.
(4) Vsaka lista kandidatov in posamezni
kandidat na volitvah predstavnikov v predstavniških in individualnih organih
lokalnih skupnosti ima lahko samo enega organizatorja volilne kampanje.
(5) Liste kandidatov in posamezni kandidati
na volitvah predstavnikov v predstavniških in individualnih organih lokalnih
skupnosti, ki jih predlagajo teritorialne organizacijske enote iste politične
stranke v različnih lokalnih skupnostih, imajo lahko skupnega organizatorja
volilne kampanje.
(6) Vsaka pravna ali fizična oseba, ki je
pobudnik zahteve za razpis referenduma ali je zainteresirana za izid
referenduma, ima lahko samo po enega organizatorja.
(7) Tuje
pravne in fizične osebe ne smejo organizirati volilne kampanje.
(8) V
Republiki Sloveniji ni dovoljeno izvajati volilne kampanje za volitve v drugi
državi.
4. člen
(1) Predvolilni shodi niso dovoljeni v
prostorih državnih organov, organov samoupravnih lokalnih skupnosti, javnih
zavodov in drugih oseb javnega prava ter v prostorih verskih skupnosti, razen
kadar je verska skupnost organizator referendumske kampanje. Volilne kampanje
ni dovoljeno financirati s proračunskimi sredstvi ter sredstvi gospodarskih
družb, v katere je vložen javni kapital v višini več kot 25% in gospodarskih
družb, ki so v njihovi večinski lasti, razen s sredstvi, ki jih v skladu z zakonom,
ki ureja politične stranke, iz proračuna dobijo politične stranke.(delno
prenehal veljati)
(2) Kadar so organizatorji
referendumske kampanje organizacije sindikata ali svetov delavcev, imajo za
pojasnjevanje svojih stališč članom pravico uporabljati ustrezne prostore v
gospodarskih družbah in zavodih, v skladu s kolektivno pogodbo ali internimi
akti, ki zagotavljajo sindikalno delovanje.
(3) Izjemoma je dovoljeno organizirati
predvolilne shode v prostorih iz prvega odstavka tega člena, če v kraju ni na
voljo nobene druge zgradbe z dvorano, v kateri bi bilo mogoče zbrati večje
število ljudi.
(4) Prepoved iz prvega odstavka tega
člena se ne uporablja za organizacijo predvolilnih shodov v tistih prostorih,
ki so namenjeni predvsem javnim prireditvam.
(5) V primeru iz tretjega in četrtega
odstavka tega člena morajo biti prostori na voljo vsem organizatorjem volilne
kampanje pod enakimi pogoji. Pogoje mora objaviti lastnik ali upravljavec
prostorov najpozneje 60 dni pred dnem glasovanja na volitvah oziroma 25 dni
pred dnem glasovanja na referendumu.
(6) Ne glede na
določbo prvega odstavka tega člena lahko Vlada Republike Slovenije s sklepom
nameni sredstva za referendumsko kampanjo pristojni službi Vlade Republike
Slovenije, kadar je ta organizator referendumske kampanje. Sredstva, ki se za
referendumsko kampanjo namenijo pristojni službi Vlade Republike Slovenije, ne
smejo presegati 25% dopustne višine stroškov iz šestega odstavka 23. člena tega
zakona. Pristojna služba Vlade Republike Slovenije za izvedbo referendumske
kampanje ne sme pridobivati drugih sredstev. Stroški pristojne službe Vlade
Republike Slovenije za izvedbo referendumske kampanje ne smejo preseči 25%
dopustne višine stroškov iz šestega odstavka 23. člena tega zakona.
(7) Kadar je
organizator referendumske kampanje lokalna skupnost, lahko nameni sredstva za
referendumsko kampanjo največ v višini 25% dopustne višine stroškov iz šestega
odstavka 23. člena tega zakona.
II. VOLILNA IN REFERENDUMSKA KAMPANJA V MEDIJIH
5. člen
(1) Pri objavah raziskav javnega mnenja in
anket o kandidatih, listah kandidatov, političnih strankah in o referendumskem
vprašanju v času volilne oziroma referendumske kampanje mora zaradi zagotavljanja
preglednosti in objektivnega informiranja javnosti izdajatelj medija navesti
firmo oziroma ime in priimek ter sedež oziroma naslov naročnika, plačnika in
izvajalca, čas, v katerem je bila opravljena raziskava javnega mnenja oziroma
anketa, način njune izvedbe, vzorec in odzivnost vprašanih, vprašalnik oziroma
vprašanja in merske napake. 
(2) Objava raziskav javnega mnenja in anket
o kandidatih, listah kandidatov, političnih strankah in o referendumskem
vprašanju ni dovoljena 24 ur pred dnem glasovanja in do zaprtja volišč na dan
glasovanja.
6. člen
(1) Izdajatelji medijev morajo najkasneje 45 dni pred dnem glasovanja na volitvah oziroma
25 dni pred dnem glasovanja na referendumu določiti in objaviti pravila (obseg,
pogoje in način) za izrabo programskega časa oziroma časopisnega prostora
za predstavitev kandidatov, političnih strank in njihovih programov oziroma
predstavitev mnenj o referendumskem vprašanju.
(2) Radiotelevizija Slovenija v času
volilne kampanje zagotavlja programski čas predstavitvi kandidatov oziroma
mnenj o referendumskem vprašanju v skladu s tistimi določbami zakona, ki ureja
Radiotelevizijo Slovenije, ki urejajo politično propagando v programih
Radiotelevizije Slovenija.
(3) Izdajatelji drugih tiskanih
in elektronskih medijev v neposredni ali posredni večinski
javni lasti morajo zagotoviti vsem organizatorjem enake pogoje za objavljanje
volilnih propagandnih sporočil, s pravili iz prvega odstavka tega člena pa
morajo zagotoviti enakopravnost organizatorjem volilne kampanje pri predstavitvi
kandidatov in njihovih programov, pri čemer se lahko predvidijo posebni termini
ali prostor za politične stranke, ki so že zastopane v državnem zboru ali za
politične stranke in kandidatne liste, ki so že zastopane v predstavniških
organih lokalnih skupnosti, in posebni termin ali prostor za politične stranke
in kandidatne liste, ki še niso zastopane v državnem zboru oziroma v
predstavniških organih lokalnih skupnosti.
7. člen
(1) Izdajatelji medijev morajo v medijih,
ki so kot taki določeni s predpisi o medijih, volilne oglaševalske vsebine
objaviti z navedbo naročnika. 
(2) V biltenih, katalogih ali drugih
nosilcih objavljanja informacij, plakatih, prospektih in transparentih ter
video straneh brez žive slike ter v telekomunikacijskih sporočilih, ki
vsebujejo oglaševalske vsebine za volilno kampanjo, mora biti naveden naročnik
take vsebine. Na plakatih mora biti navedena tudi njihova zaporedna številka.
III. PLAKATIRANJE
8. člen
(1) Lepljenje in nameščanje plakatov z
oglaševalskimi vsebinami za volilno kampanjo (v nadaljnjem besedilu:
plakati) je dovoljeno na plakatnih mestih, ki jih določi lokalna skupnost.
Lokalna skupnost mora brezplačno, tudi brez plačila komunalne takse, zagotoviti
vsem organizatorjem volilne kampanje enakopravnost pri lepljenju in nameščanju
plakatov na teh plakatnih mestih, katerih število in skupna površina morata
posameznemu organizatorju volilne kampanje omogočati vsaj osnovno informiranje
volivcev v lokalni skupnosti o listi kandidatov ali kandidatu oziroma o
referendumskem vprašanju.
(2) Lokalna skupnost lahko določi tudi
dodatna plakatna mesta, ki so organizatorjem volilne kampanje na razpolago le
pod določenimi pogoji in proti plačilu.
(3) Lokalna skupnost mora najkasneje
60 dni pred dnem glasovanja na volitvah oziroma 25 dni pred dnem glasovanja na
referendumu javno objaviti pogoje za pridobitev pravice do uporabe plakatnih
mest iz prvega in drugega odstavka tega člena.
(4) Za odstranjevanje plakatov,
nameščenih ali nalepljenih v nasprotju z določbami tega člena, je pristojna
komunalna služba lokalne skupnosti, ki plakate odstrani na stroške
organizatorja volilne kampanje.
9. člen
(1) Plakatiranje zunaj plakatnih mest
iz 8. člena tega zakona je dovoljeno s soglasjem lastnika oziroma upravljavca
reklamnih tabel, stavb, drugih objektov ali zemljišč.
(2) Kadar organizator volilne kampanje
plakatira zunaj plakatnih mest brez soglasja iz prejšnjega odstavka, lastnik
oziroma upravljavec sam odstrani plakate na stroške organizatorja ali pozove
organizatorja, da plakate nemudoma odstrani. Če organizator v treh dneh od
prejema poziva plakatov ne odstrani, lastnik oziroma upravljavec odstrani
plakate na stroške organizatorja.
(3) Za nameščanje plakatov iz prvega
odstavka tega člena ni dovoljeno predpisovati posebnega dovoljenja in zaračunavati
komunalne takse.
10. člen
(1) Prelepljanje ali uničevanje
plakatov drugih organizatorjev volilne kampanje je prepovedano.
(2) V času volilnega molka je
prepovedano lepiti in nameščati nove plakate.
11. člen
(1) Organizatorji volilne kampanje morajo
najkasneje v 15 dneh po dnevu glasovanja odstraniti vse svoje plakate in druge
oglaševalske vsebine s plakatnih mest iz 8. in 9. člena tega zakona.
(2) Inšpekcija lokalne skupnosti ali
redarstvena služba lokalne skupnosti lahko po poteku roka iz prejšnjega
odstavka odredi odstranitev plakatov na stroške organizatorja volilne kampanje
in izreče globo v skladu s 33. členom tega zakona. Pritožba zoper odločbo o
odstranitvi plakatov ne zadrži njene izvršitve.
IV. PREDVOLILNI SHODI
12. člen
(1) Za organiziranje predvolilnih
shodov veljajo določbe zakona, ki ureja javna zbiranja, če ni s tem zakonom
določeno drugače.
(2) Organizator volilne kampanje mora
predvolilni shod prijaviti najmanj 48 ur pred dnem shoda pristojni policijski
postaji.
13. člen
(1) Predvolilni shod, organiziran na
javnih prometnih površinah, mora organizator volilne kampanje prijaviti
pristojni policijski postaji najpozneje tri dni pred dnem shoda.
(2) Če je zaradi shoda iz prejšnjega
odstavka potrebno omejiti, preusmeriti ali prepovedati promet, mora organizator
volilne kampanje prijavi iz prejšnjega odstavka priložiti dovoljenje
pristojnega organa za omejitev prometa ali zaporo ceste na območju shoda v času
trajanja predvolilnega shoda.
V. FINANCIRANJE VOLILNE IN REFERENDUMSKE KAMPANJE
14. člen
(1) Organizator volilne kampanje lahko
pridobiva prispevke za volilno kampanjo od fizičnih oseb. Prispevki posamezne
fizične osebe skupaj za posamezno volilno kampanjo ne smejo presegati desetih
povprečnih bruto mesečnih plač na delavca v Republiki Sloveniji po podatkih
Statističnega urada Republike Slovenije za preteklo leto. Denarni prispevki
posamezne fizične osebe v gotovini so za posamezno volilno kampanjo dovoljeni
največ do zneska 50 eurov, višji denarni prispevki pa morajo biti vplačani prek
bank, hranilnic ali drugih pravnih oseb, ki v skladu s predpisi, ki urejajo
plačilne storitve, opravljajo plačilne storitve (v nadaljnjem besedilu:
ponudniki plačilnih storitev). Pri prispevanju denarnega prispevka v gotovini
mora fizična oseba poleg višine danega zneska organizatorju volilne kampanje
sporočiti tudi podatke o imenu, priimku, EMŠO in naslovu fizične osebe. 
(2) Poleg denarnih prejemkov iz prejšnjega
odstavka je prispevek za volilno kampanjo tudi vsak nedenarni prispevek,
brezplačna storitev za organizatorja volilne kampanje, prevzem obveznosti
oziroma opravljanje storitev za organizatorja volilne kampanje ali prodaja
blaga organizatorju volilne kampanje pod pogoji, ki organizatorja volilne
kampanje postavljajo v bolj ugoden položaj kot druge koristnike storitev
oziroma kot kupce blaga teh oseb. Kot prispevek se ne šteje delo, ki ga za
organizatorja volilne kampanje opravi fizična oseba, če za to ni dolžna izdati
računa. 
(3) Organizator volilne kampanje in fizična
oseba, ki opravi storitev za organizatorja volilne kampanje ali mu proda blago,
morata skleniti ustrezno pogodbo v pisni obliki. 
(4) Organizator volilne kampanje lahko
pridobi posojilo samo pri bankah in posojilnicah pod enakimi pogoji kot druge
osebe. Dano posojilo se ne šteje za financiranje volilne kampanje. 
(5) Državni organi, organi lokalnih
skupnosti, pravne osebe javnega in zasebnega prava ter samostojni podjetniki
posamezniki in posamezniki, ki samostojno opravljajo dejavnost, ne smejo
financirati volilne kampanje, razen če zakon določa drugače. Pravne osebe
zasebnega prava, katerih namen ustanovitve ni pridobivanje dobička, lahko
prispevajo prispevke za referendumsko kampanjo. 
(6) Organizator volilne kampanje ne sme
pridobivati sredstev za volilno kampanjo od tujih fizičnih in pravnih oseb.
Organizator volilne kampanje za volitve v Evropski parlament lahko pridobiva
sredstva za volilno kampanjo iz prispevkov državljanov držav članic Evropske
unije pod pogoji in na način, ki po tem zakonu veljajo za domače fizične osebe.
(7) Organizator volilne kampanje, ki je
fizična oseba, lahko prenese sredstva s svojega transakcijskega računa na
poseben transakcijski račun največ v višini desetih povprečnih bruto mesečnih
plač na delavca v Republiki Sloveniji po podatkih Statističnega urada Republike
Slovenije za preteklo leto. Organizator volilne kampanje, ki je politična
stranka, lahko prenese sredstva s svojega rednega transakcijskega računa na
poseben transakcijski račun največ v višini iz 23. člena tega zakona, odvisno
od tega, za katere volitve gre. Prispevek politične stranke in ostali prispevki
skupaj ne smejo presegati dovoljene višine iz 23. člena tega zakona.
Organizator referendumske kampanje, ki je oseba iz drugega stavka petega
odstavka tega člena, lahko prenese sredstva s svojega transakcijskega računa na
poseben transakcijski račun največ v višini desetih povprečnih bruto mesečnih
plač na delavca v Republiki Sloveniji po podatkih Statističnega urada Republike
Slovenije za preteklo leto. 
(8) Prispevki iz prvega in drugega odstavka
tega člena se ne vštevajo v sredstva, ki jih fizične osebe namenijo za
financiranje političnih strank v skladu z določbami zakona, ki ureja politične
stranke. 
(9) Ponudniki plačilnih storitev so dolžni
pri vplačilu prispevkov organizatorju volilne kampanje poleg višine danega zneska
organizatorju volilne kampanje sporočiti tudi podatke, ki omogočajo
identifikacijo plačnika (ime, priimek, davčna številka in naslov fizične osebe
ali posameznika, ki samostojno opravlja dejavnost, oziroma podatke o firmi,
matični številki in sedežu ter poslovnem naslovu pravne osebe ali samostojnega
podjetnika posameznika), ter druge informacije, ki so posredovane skupaj s
plačilno transakcijo. 
(10) Prispevke, ki so organizatorju volilne
kampanje dani v nasprotju s tem zakonom, je dolžan organizator volilne kampanje
najkasneje v 30 dneh od dneva prejema nakazati v humanitarne namene, kot so
določeni v zakonu, ki ureja humanitarne organizacije.
15. člen
(1) Stroški volilne kampanje so stroški, ki
so potrebni za izvedbo volilne kampanje za posamezno kandidatno listo ali
posameznega kandidata ali za izvedbo referenduma. 
(2) Stroški volilne kampanje so: 
1.    
stroški oblikovanja, tiskanja, razobešanja in odstranjevanja plakatov, 
2.    
stroški oblikovanja in objavljanja predvolilnih oglaševalskih vsebin v
medijih, 
3.    
stroški organizacije in izvedbe predvolilnih shodov, 
4.    
stroški oblikovanja, tiskanja, reprodukcije in razpošiljanja
predvolilnega materiala iz 7. člena tega zakona, 
5.    
stroški odprtja, vodenja in zaprtja posebnega transakcijskega računa, 
6.    
stroški svetovanja za načrtovanje strategije ali posamičnih delov
volilne kampanje in njihove rabe ter volilne taktike, 
7.    
drugi sorodni stroški, ki so nastali zaradi dejanj volilne kampanje. 
(3) Če ima politična stranka, ki je
organizator volilne kampanje, organizirane notranje organizacijske enote, se za
stroške volilne kampanje štejejo tudi njihovi stroški, nastali za dejanja
volilne kampanje. 
(4) Za stroške volilne kampanje se štejejo
vsi stroški iz tega člena, ne glede na to, kdaj so nastali, kdaj so bili
plačani in kdaj so bili sklenjeni posli v zvezi s posameznimi dejanji volilne
kampanje, če se stroški in posli nanašajo na obdobje iz 2. člena tega zakona.
Med stroške volilne kampanje se ne štejejo stroški zbiranja podpisov, ki se
zbirajo za vložitev kandidature kandidata ali liste kandidatov oziroma
referendumske zahteve, in stroški, nastali po obdobju volilne kampanje, razen
stroškov odstranjevanja plakatov in stroškov vodenja in zaprtja posebnega
transakcijskega računa. 
(5) Izvajalec oblikovanja in tiskanja
plakatov mora na računu, ki ga izstavi organizatorju volilne kampanje, navesti
količino natisnjenih plakatov, izvajalec lepljenja pa število nalepljenih
plakatov.
16. člen
(1) Organizator volilne kampanje mora
najkasneje 45 dni pred dnem glasovanja na volitvah oziroma najkasneje 25 dni
pred dnem glasovanja na referendumu odpreti poseben transakcijski račun
z oznako »za volilno kampanjo« oziroma »za referendumsko kampanjo« in pri tem
navesti tudi volitve oziroma referendum, za katerega organizira kampanjo. Kadar
se dan za izvedbo referenduma določi več kot 45 dni po sprejemu odločitve v
državnem zboru ali v predstavniškem organu lokalne skupnosti, lahko
organizatorji referenduma odprejo transakcijski račun ter zbirajo sredstva od
dne, ko je državni zbor ali predstavniški organ lokalne skupnosti določil dan
glasovanja na referendumu. Organizator volilne kampanje mora vsa finančna
sredstva, ki jih sam nameni ali dobi od drugih pravnih ali fizičnih oseb za
financiranje volilne kampanje, zbrati na tem transakcijskem računu. Vse stroške
volilne kampanje mora organizator volilne kampanje poravnavati izključno s tega
računa. Ta račun je organizator volilne kampanje dolžan zapreti najkasneje v
štirih mesecih po dnevu glasovanja. Dan zapadlosti posojila iz 5. točke
drugega odstavka 18. člena tega zakona ne smeta biti kasnejša
od 30 dni pred rokom za zaprtje računa.
(2) Ne glede na določbo prejšnjega
odstavka mora organizator volilne kampanje odpreti poseben transakcijski račun
z oznako za volilno oziroma referendumsko kampanjo preden opravi prvo finančno
transakcijo, namenjeno volilni kampanji.
17. člen
(1) Kandidati za poslance državnega
zbora, poslance Evropskega parlamenta in predsednika republike so hkrati z
vložitvijo kandidatur Državni volilni komisiji dolžni sporočiti tudi
organizatorja volilne kampanje ter njegovo odgovorno osebo in podatke o odprtju
posebnega transakcijskega računa za volilno kampanjo (številko transakcijskega
računa, naslov banke in naslov imetnika transakcijskega računa).
(2) Kandidati za člane predstavniških
in individualno voljenih organov lokalnih skupnosti so hkrati z vložitvijo
kandidatur dolžni podatke o organizatorju volilne kampanje sporočiti volilni
komisiji lokalne skupnosti.
(3) Organizatorji referendumske
kampanje so najpozneje 25 dni pred dnem glasovanja dolžni sporočiti podatke o
organizatorju referendumske kampanje Državni volilni komisiji, če je razpisan
referendum na državni ravni.
(4) Kadar je referendum razpisan v
lokalni skupnosti, so organizatorji referendumske kampanje najpozneje 25 dni
pred dnem glasovanja dolžni podatke o organizatorju volilne kampanje sporočiti
volilni komisiji lokalne skupnosti.
(5) Državna volilna komisija in
volilne komisije lokalnih skupnosti so dolžne posredovati podatke o
organizatorjih volilne kampanje računskemu sodišču najpozneje 15 dni po dnevu
glasovanja.
18. člen
(1) Organizator volilne kampanje za volitve
v državni zbor, Evropski parlament, predsednika republike ali za referendum na
državni ravni mora zaradi zagotavljanja preglednosti, zakonitosti izvedbe in
učinkovitosti nadzora volilne kampanje najpozneje v 15 dneh po zaprtju
posebnega transakcijskega računa poročilo o financiranju volilne kampanje
predložiti Agenciji Republike Slovenije za javnopravne evidence in storitve (v
nadaljnjem besedilu: AJPES) preko spletnega portala AJPES. 
(2) Organizator volilne kampanje mora v
poročilu o financiranju volilne kampanje poročati o: 
1.    
skupni višini zbranih in porabljenih sredstev za volilno kampanjo, 
2.    
višini prispevkov, ki jih je organizator volilne kampanje s svojega
transakcijskega računa prenesel na poseben transakcijski račun v skladu s
sedmim odstavkom 14. člena tega zakona, 
3.    
vseh posameznih prispevkih fizičnih oseb, ki na dan glasovanja presegajo
povprečno bruto mesečno plačo na delavca v Republiki Sloveniji po podatkih
Statističnega urada Republike Slovenije za preteklo leto, vključno z navedbo imena,
priimka in naslova fizične osebe ter višine prispevka, 
4.    
vseh posameznih izdatkih, ki jih je organizator volilne kampanje namenil
za financiranje volilne kampanje, vključno z navedbo zneska, ne glede na
njegovo višino, skupaj z namenom in izvajalcem storitev oziroma prodajalcem
izdelka, 
5.    
vseh posameznih posojilih, ki jih organizatorju volilne kampanje da
banka ali posojilnica, vključno z navedbo podatkov o firmi, sedežu, poslovnem
naslovu in matični številki banke ali posojilnice, pri kateri je pridobil
posojilo, obrestni meri, odplačilni dobi ter višini posojila, ne glede na
višino posojila, 
6.    
vseh posameznih prispevkih, ki so bili organizatorju volilne kampanje
dani v nasprotju s tem zakonom, ter njihove vrednosti, vključno z navedbo
podatkov o firmi oziroma imenu, sedežu in poslovnemu naslovu pravne osebe ali
samostojnega podjetnika posameznika oziroma podatkov o osebnem imenu in naslovu
posameznika, ki samostojno opravlja dejavnost, ali fizične osebe, ki je dala
prispevek organizatorju volilne kampanje, 
7.    
vseh nakazilih presežkov zbranih sredstev organizatorja volilne kampanje
iz prvega odstavka 22. člena tega zakona in prispevkov, ki so bili
organizatorju volilne kampanje dani v nasprotju s tem zakonom, v humanitarne
namene. 
(3) Poročilo o financiranju volilne
kampanje, kadar je organizator volilne kampanje politična stranka, mora ločeno
vsebovati tudi stroške, nastale za dejanja volilne kampanje notranjih
organizacijskih enot politične stranke v skladu s tretjim odstavkom 15. člena
tega zakona. 
(4) Organizator referendumske kampanje mora
poročati tudi o vseh posameznih prispevkih pravnih oseh iz petega odstavka 14.
člena tega zakona, ki na dan glasovanja presegajo povprečno bruto mesečno plačo
na delavca v Republiki Sloveniji po podatkih Statističnega urada Republike
Slovenije za preteklo leto, vključno z imenom in sedežem pravne osebe ter
višino prispevka. 
(5) Ne glede na določbo prvega odstavka 19.
člena tega zakona mora organizator volilne kampanje za volitve za člane v
predstavniških in individualno voljenih organih lokalnih skupnosti ali
referendum v lokalni skupnosti poročilo o financiranju volilne kampanje
predložiti AJPES preko spletnega portala AJPES.
19. člen
(1) Organizator volilne kampanje za
člane v predstavniških in individualno voljenih organih lokalnih skupnosti ali
referenduma v lokalni skupnosti mora v 15 dneh po zaprtju transakcijskega
računa predložiti predstavniškemu organu lokalne skupnosti in računskemu
sodišču poročilo o vseh zbranih in porabljenih sredstvih za volilno kampanjo.
(2) Poročilo iz prejšnjega odstavka
mora vsebovati podatke iz 18. člena tega zakona o virih sredstev in načinu
njihove porabe ter vse podatke iz 18. člena tega zakona.
20. člen
Minister oziroma ministrica (v nadaljnjem
besedilu: minister), pristojen za notranje zadeve, podrobneje določi vsebino in
obrazce poročil iz 18. in 19. člena tega zakona.
21. člen
AJPES na svoji spletni strani javno objavi
poročila iz 18. in 19. člena tega zakona.
22. člen
Organizator volilne kampanje, ki ni
politična stranka, mora morebitni presežek zbranih sredstev najkasneje ob
zaprtju transakcijskega računa nameniti v humanitarne namene, kot so določeni v
zakonu, ki ureja humanitarne organizacije.
(2) Če računsko sodišče z revizijo ugotovi
večji presežek zbranih sredstev, kot jih je organizator volilne kampanje iz
prejšnjega odstavka prikazal v poročilu, mora organizator volilne kampanje
razliko presežka nakazati v humanitarne namene, kot so določeni v zakonu, ki
ureja humanitarne organizacije, s svojega transakcijskega računa v 30 dneh od
objave revizijskega poročila na spletnih straneh računskega sodišča in
državnega zbora oziroma lokalne skupnosti ter o tem poročati računskemu sodišču
in državnemu zboru oziroma predstavniškemu organu lokalne skupnosti. Sredstva,
pridobljena za delno povračilo stroškov volilne kampanje, se ne upoštevajo v
izračun presežka zbranih sredstev.
23. člen
(1) Stroški volilne kampanje za
volitve v državni zbor ne smejo preseči 0,40 eura na posameznega volilnega
upravičenca v volilnem okraju oziroma volilni enoti, v kateri je vložena lista
kandidatov oziroma v kateri kandidira posamezni kandidat.
(2) Stroški volilne kampanje za
volitve v Evropski parlament ne smejo preseči 0,40 eura na posameznega
volilnega upravičenca v državi.
(3) Stroški volilne kampanje za
volitve predsednika republike ne smejo preseči 0,25 eura na posameznega
volilnega upravičenca v državi. Če pride do drugega kroga glasovanja, se
stroški volilne kampanje za kandidata, ki na tem glasovanju kandidirata, lahko
povečajo še za 0,15 eura na posameznega volilnega upravičenca v državi.
(4) Stroški volilne kampanje za
volitve v predstavniški organ lokalne skupnosti ne smejo preseči 0,40 eura na
posameznega volilnega upravičenca v lokalni skupnosti.
(5) Stroški volilne kampanje za
volitve individualno voljenega organa lokalne skupnosti ne smejo preseči 0,25
eura na posameznega volilnega upravičenca v lokalni skupnosti. Če pride do
drugega kroga glasovanja, se stroški volilne kampanje za kandidata, ki na tem
glasovanju kandidirata, lahko povečajo še za 0,15 eura na posameznega volilnega
upravičenca v lokalni skupnosti.
(6) Stroški referendumske kampanje na
državni ravni ali v lokalni skupnosti ne smejo preseči 0,25 eura na posameznega
volilnega upravičenca v državi oziroma v lokalni skupnosti.
(7) Ne glede na določbe prejšnjih odstavkov
lahko stroški posamezne volilne oziroma referendumske kampanje dosežejo višino
minimalne plače v Republiki Sloveniji, ki velja trideseti dan pred dnem
glasovanja, če bi bili po določbah prejšnjih odstavkov dovoljeni stroški
volilne oziroma referendumske kampanje nižji.
(8) Ministrstvo,
pristojno za evidenco volilne pravice, objavi na dan, ki je določen za začetek
volilnih opravil, na svojih spletnih straneh število volilnih upravičencev v
državi, posamezni volilni enoti in volilnem okraju, ob lokalnih volitvah
oziroma referendumu na ravni lokalne skupnosti pa tudi v posamezni lokalni
skupnosti.
VI. DELNO POVRAČILO STROŠKOV ZA ORGANIZIRANJE IN FINANCIRANJE
VOLILNE KAMPANJE
24. člen
(1) Organizatorji volilne kampanje,
katerih listam so pripadli mandati za poslance v državnem zboru ali v Evropskem
parlamentu, imajo pravico do povračila stroškov volilne kampanje v višini 0,33
eura za dobljeni glas, pri čemer skupni znesek povrnjenih stroškov ne sme
preseči zneska porabljenih sredstev, razvidnega iz revizijskega poročila
računskega sodišča.
(2) Ne glede na določbo prejšnjega
odstavka pripada pravica do povračila dela stroškov tudi tistemu organizatorju
volilne kampanje, čigar lista kandidatov je dobila najmanj 6% glasov od
skupnega števila oddanih glasov v volilni enoti ali najmanj 2% od skupnega
števila oddanih glasov v vsej državi in sicer v višini 0,17 eura za dobljeni
glas v tej volilni enoti oziroma državi.
(3) Do delnega povračila stroškov
volilne kampanje v višini 0,33 eura za vsak dobljeni glas imajo pravico tisti
organizatorji volilne kampanje za poslance italijanske in madžarske narodne
skupnosti, katerih kandidat je dobil mandat ali najmanj 25% od skupnega števila
izračunanih točk za vse kandidate pripadnike italijanske oziroma madžarske
narodne skupnosti.
(4) Za potrebe izračuna višine delnega
povračila iz prejšnjega odstavka se število dobljenih glasov, ki jih je prejel
posamezni kandidat, izračuna tako, da se njegovo število točk deli s skupnim
številom točk, ki so jih prejeli vsi kandidati, tako dobljeni delež pa se
pomnoži s številom vseh veljavnih glasovnic.
25. člen
Organizatorju referendumske kampanje ne
pripada pravica do povračila stroškov.
26. člen
(1) Do delnega povračila stroškov
volilne kampanje so upravičeni tudi organizatorji volilne kampanje za
predsednika republike, za katerih kandidate je glasovalo najmanj 10% od
skupnega števila volilnih upravičencev, ki so glasovali. Če pride do drugega
kroga glasovanja, sta kandidata, ki kandidirata v drugem krogu, upravičena do
povračila stroškov le na osnovi dobljenih glasov v tem krogu.
(2) Organizatorjem volilne kampanje za
predsednika republike se povrnejo stroški v višini 0,12 eura za vsak dobljeni
glas, pri čemer skupni znesek povrnjenih stroškov ne sme preseči zneska
porabljenih sredstev, razvidnega iz revizijskega poročila računskega sodišča.
27. člen
Organizatorju volilne kampanje za volitve v
državni zbor, Evropski parlament ali za volitve predsednika republike se na
njegovo zahtevo povrnejo stroški volilne kampanje iz državnega proračuna
najkasneje v 30 dneh po objavi dokončnega poročila računskega sodišča v glasilu
državnega zbora.
28. člen
(1) Lokalna skupnost pred začetkom
volilne kampanje določi višino delnega povračila stroškov organizatorjem
volilne kampanje. Lokalna skupnost lahko določi, da pripada delno povračilo
stroškov samo organizatorjem volilne kampanje, ki so jim pripadli mandati v
predstavniškem organu lokalne skupnosti, in samo organizatorjem volilne
kampanje za individualni organ lokalne skupnosti, katerih kandidati so dosegli
določen odstotek od skupnega števila volilnih upravičencev, ki so glasovali,
pri čemer odstotek, ki ga določi lokalna skupnost, ne sme presegati 10%.
(2) Višina delnega povračila stroškov
organizatorjem volilne kampanje na volitvah za člane v predstavniških organih
lokalnih skupnosti ne sme presegati višine povračila za dobljeni glas
organizatorjem volilne kampanje za poslance državnega zbora. Višina delnega
povračila stroškov organizatorjem volilne kampanje za individualne organe
lokalnih skupnosti ne sme presegati višine povračila za dobljeni glas
organizatorjem volilne kampanje za predsednika republike. Če pride na volitvah
za individualni organ lokalne skupnosti do drugega kroga glasovanja, sta
kandidata, ki kandidirata v drugem krogu, upravičena do povračila stroškov le
na osnovi dobljenih glasov v tem krogu.
(3) Določitev povračila stroškov
organizatorju referendumske kampanje v lokalni skupnosti ni dovoljena.
29. člen
(1) Računsko sodišče v šestih mesecih
po roku za zaprtje transakcijskega računa opravi revizijo pri tistih
organizatorjih volilne kampanje, ki imajo na podlagi tega zakona pravico do
delnega povračila stroškov volilne kampanje.
(2) Računsko sodišče lahko v šestih mesecih po roku za zaprtje transakcijskega računa opravi
revizijo pri organizatorjih volilne kampanje za referendum na državni ravni.
(3) Računsko sodišče lahko v roku iz
prvega in drugega odstavka tega člena opravi revizijo tudi pri organizatorju volilne
kampanje na volitvah za člane predstavniškega in individualno voljenega organa
lokalne skupnosti ter za referendum na lokalni ravni.
(4) Organizator
volilne kampanje, pri katerem se opravlja revizija, državni organi, organi
lokalnih skupnosti, AJPES, banke in hranilnice, v katerih so organizatorji
volilne kampanje odprli posebne transakcijske račune, izvajalci storitev in
prodajalci blaga, ki so opravili storitve oziroma dobavili blago organizatorju
volilne kampanje, so dolžni računskemu sodišču na zahtevo brezplačno predložiti
listine, potrebne za izvedbo revizije, dati pojasnila ter omogočiti vpogled v
svoje poslovne knjige in evidence. Če računsko sodišče ugotovi obstoj tveganj,
da organizator volilne kampanje v poročilu iz 18. in 19. člena tega zakona ni
prikazal oziroma ni pravilno prikazal vseh podatkov, lahko zahteva pojasnila,
podatke ali listine, ki so potrebne za izvedbo revizije, tudi od drugih oseb.
Računsko sodišče za potrebe izvedbe revizije osebne podatke zbira neposredno od
oseb in iz zbirk osebnih podatkov ministrstva, pristojnega za notranje zadeve.
30. člen
(1) Z revizijo iz 29. člena tega
zakona računsko sodišče preizkusi:
1.    
višino zbranih in porabljenih sredstev volilne kampanje,
2.    
ali je organizator volilne kampanje pridobil in uporabil sredstva za
volilno kampanjo v skladu z zakonom,
3.    
ali so podatki, ki jih je organizator volilne kampanje navedel v
poročilih iz 18. in 19. člena tega zakona, točni.
(2) Računsko sodišče lahko na podlagi javno
objavljenih poročil iz 18. in 19. člena tega zakona zahteva, da organizator
volilne kampanje v primernem roku, ki ne sme biti krajši od 15 dni in ne daljši
od 30 dni, dopolni poročilo, če ni sestavljeno v skladu z 18. in 19. členom
tega zakona in ga ponovno predloži AJPES.
(3) Ko je revizijsko poročilo računskega
sodišča dokončno, se objavi na spletnih straneh računskega sodišča in državnega
zbora oziroma lokalne skupnosti. 
(4) Računsko sodišče dokončno revizijsko
poročilo pošlje državnemu zboru oziroma lokalni skupnosti.
31. člen
(1) Organizatorju volilne kampanje za
volitve poslancev državnega zbora, volitve v Evropski parlament in volitve
predsednika republike, ki za več kot 10% prekorači dovoljeni obseg sredstev za
volilno kampanjo, se delno povračilo stroškov za organiziranje in financiranje
volilne kampanje, ki se mu na podlagi tega zakona izplača iz državnega
proračuna, zmanjša za polovico. Organizatorju volilne kampanje za volitve
članov predstavniških in individualno voljenih organov lokalnih skupnosti, se v
lokalni skupnosti, v kateri za več kot 10% prekorači dovoljeni obseg sredstev
za volilno kampanjo, delno povračilo stroškov za organiziranje in financiranje
volilne kampanje, ki se mu na podlagi tega zakona izplača iz proračuna lokalne
skupnosti, zmanjša za polovico.
(2) Politični stranki, katere
organizator volilne kampanje za volitve poslancev državnega zbora, volitve v
Evropski parlament in volitve predsednika republike, za več kot 10% prekorači
dovoljeni obseg sredstev za volilno kampanjo, se za čas enega leta za polovico
zmanjšajo sredstva, ki se ji izplačujejo iz državnega proračuna na podlagi
zakona, ki ureja financiranje političnih strank. Politični stranki se v lokalni
skupnosti, v kateri organizator volilne kampanje za volitve članov
predstavniških in individualno voljenih organov lokalnih skupnosti, za več kot
10% prekorači dovoljeni obseg sredstev za volilno kampanjo, za čas enega leta
za polovico zmanjšajo sredstva, ki se ji izplačujejo iz proračuna lokalne
skupnosti na podlagi zakona, ki ureja financiranje političnih strank.
(3) Organizator volilne kampanje za
volitve poslancev državnega zbora, volitve v Evropski parlament in volitve
predsednika republike izgubi pravico do delnega povračila stroškov za
organiziranje in financiranje volilne kampanje, ki se mu na podlagi tega zakona
izplačajo iz državnega proračuna, če za več kot 30% prekorači dovoljeni obseg
sredstev za volilno kampanjo. Organizator volilne kampanje za volitve članov
predstavniških in individualno voljenih organov lokalnih skupnosti, v lokalni
skupnosti, v kateri za več kot 30% prekorači dovoljeni obseg sredstev za
volilno kampanjo, izgubi pravico do delnega povračila stroškov za organiziranje
in financiranje volilne kampanje, ki se mu na podlagi tega zakona izplačajo iz
proračuna lokalne skupnosti.
(4) Politična stranka za čas enega
leta izgubi pravico do sredstev iz državnega proračuna, ki se ji izplačujejo na
podlagi zakona, ki ureja financiranje političnih strank, če organizator njene
volilne kampanje za volitve poslancev državnega zbora, volitve v Evropski parlament
in volitve predsednika republike za več kot 30% prekorači dovoljeni obseg
sredstev za volilno kampanjo. Politična stranka v lokalni skupnosti, v kateri
organizator volilne kampanje za volitve članov predstavniških in individualno
voljenih organov lokalnih skupnosti, za več kot 30% prekorači dovoljeni obseg
sredstev za volilno kampanjo, za čas enega leta izgubi sredstva, ki se ji
izplačujejo iz proračuna lokalne skupnosti na podlagi zakona, ki ureja
financiranje političnih strank.
(5) Sklep o zmanjšanju oziroma izgubi
pravice do povračila stroškov za organiziranje in financiranje volilne kampanje
iz prvega in tretjega odstavka tega člena in sklep o začasnem zmanjšanju
oziroma začasni izgubi pravice politične stranke do sredstev iz državnega
proračuna ali proračuna lokalne skupnosti iz drugega in četrtega odstavka tega
člena sprejme računsko sodišče takoj, ko postane poročilo o reviziji dokončno.
(6) Zoper sklep iz prejšnjega odstavka
je dopusten upravni spor.
VII. KAZENSKE DOLOČBE
32. člen
(1) Z globo od 800 do 3.000 eurov se
kaznuje za prekršek organizator volilne kampanje, ki ne konča volilne kampanje
24 ur pred dnem glasovanja (prvi odstavek 2. člena). 
(2) Z globo od 300 do 600 eurov se kaznuje
odgovorna oseba organizatorja volilne kampanje, ki stori prekršek iz prejšnjega
odstavka. 
(3) Z globo od 250 do 550 eurov se kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, ki stori prekršek iz prvega odstavka tega člena. 
(4) Z globo od 150 do 250 eurov se kaznuje
odgovorna oseba pravne osebe, samostojnega podjetnika posameznika ali
posameznika, ki samostojno opravlja dejavnost, ki stori prekršek iz prvega
odstavka tega člena. 
(5) Z globo od 150 do 250 eurov se kaznuje
posameznik, ki stori prekršek iz prvega odstavka tega člena.
33. člen
(1) Z globo od 700 do 2.500 eurov se kaznuje za prekršek
organizator volilne kampanje, ki:
-      
ravna v nasprotju z drugim odstavkom 7. člena
tega zakona;
-      
opravlja plakatiranje v nasprotju z 8. in 9. členom tega zakona;
-      
preleplja ali uničuje plakate drugega
organizatorja volilne kampanje (prvi odstavek 10. člena);
-      
plakatira v času volilnega molka (drugi
odstavek 10. člena);
-      
ne odstrani plakatov in drugih volilnih
oglaševalskih vsebin v skladu z 11. členom tega zakona.
(2) Z globo od 150 do 400 eurov se kaznuje odgovorna oseba organizatorja volilne kampanje,
ki stori prekršek iz prejšnjega odstavka.
(3) Z globo od 150 do 400 eurov se kaznuje za prekršek posameznik, ki trga ali kakorkoli
drugače uničuje plakate, ki so bili nalepljeni v skladu z določbami 8. in 9. člena tega zakona oziroma lepi in namešča nove plakate v času volilnega molka (10. člen).
(4) Z globo od 1.000 do 3.000 eurov se kaznuje za prekršek odgovorna oseba lokalne
skupnosti, ki ne zagotovi vsem organizatorjem volilne kampanje enakopravnosti
pri lepljenju in nameščanju plakatov v skladu s prvim odstavkom 8. člena tega
zakona.
34. člen
(1) Z globo od 1.500 do 3.000 eurov se
kaznuje za prekršek izdajatelj medija, ki: 
-      
objavi raziskavo javnega mnenja ali anketo o
kandidatih, listah kandidatov, političnih strankah in o referendumskem
vprašanju v času volilne oziroma referendumske kampanje, ne da bi navedel
podatke iz prvega odstavka 5. člena tega zakona; 
-      
objavi raziskavo javnega mnenja ali anketo o
kandidatih, listah kandidatov, političnih strankah in o referendumskem
vprašanju v času od 24 ur pred dnem glasovanja do zaprtja volišč na dan
glasovanja (drugi odstavek 5. člena). 
(2) Z globo od 350 do 650 eurov se kaznuje
odgovorna oseba izdajatelja medija, državnega organa ali lokalne skupnosti, ki
kot izdajatelj medija stori prekršek iz prejšnjega odstavka.
35. člen
(1) Z globo od 1.500 do 4.500 eurov se
kaznuje za prekršek izdajatelj medija, ki: 
-      
ne sprejme ali ne objavi pravočasno pravil ali
ravna v nasprotju z objavljenimi pravili iz 6. člena tega zakona; 
-      
ne zagotavlja enakih pogojev oziroma ne
zagotavlja enakopravnosti v skladu s tretjim odstavkom 6. člena tega zakona; 
-      
ravna v nasprotju s prvim odstavkom 7. člena
tega zakona. 
(2) Z globo od 350 do 650 eurov se kaznuje odgovorna
oseba izdajatelja medija, državnega organa ali lokalne skupnosti, ki kot
izdajatelj medija stori prekršek iz prejšnjega odstavka.
36. člen
(1) Z globo od 7.000 do 10.000 eurov
se kaznuje za prekršek organizator volilne kampanje – pravna oseba, samostojni
podjetnik posameznik ali posameznik, ki samostojno opravlja dejavnost, ki v
Republiki Sloveniji izvaja volilno kampanjo za volitve v drugi državi (sedmi
odstavek 3. člena).
(2) Z globo od 700 do 1.000 eurov se
kaznuje odgovorna oseba organizatorja volilne kampanje in organizator volilne
kampanje – posameznik, ki stori prekršek iz prejšnjega odstavka.
37. člen
(1) Z globo od 700 do 1.000 eurov se
kaznuje za prekršek organizator volilne kampanje, ki ne priglasi shoda ali
zborovanja v skladu z 12. in 13. členom tega zakona.
(2) Z globo od 150 do 200 eurov se
kaznuje odgovorna oseba organizatorja volilne kampanje, ki stori prekršek iz
prejšnjega odstavka.
(3) Z globo od 2.000 do 4.000 eurov se
kaznuje verska skupnost, javni zavod ali druga oseba javnega prava, ki ravna v
nasprotju s 4. členom tega zakona.
(4) Z globo od 1.000 do 2.000 eurov se
kaznuje odgovorna oseba verske skupnosti, državnega organa, organa samoupravne
lokalne skupnosti, javnega zavoda ali druge osebe javnega prava, ki ravna v
nasprotju s prejšnjim odstavkom.
37.a člen
Z globo od 350 do 800 eurov se kaznuje
kandidat za poslanca državnega zbora, poslanca Evropskega parlamenta in
predsednika republike, kandidat za člana predstavniških in individualno
voljenih organov lokalnih skupnosti ali organizator referendumske kampanje, ki
pravočasno ne sporoči podatkov o organizatorju volilne oziroma referendumske
kampanje (17. člen).
38. člen
(1) Z globo od 10.000 do 20.000 eurov
se kaznuje organizator volilne kampanje – pravna oseba, samostojni podjetnik
posameznik ali posameznik, ki samostojno opravlja dejavnost, ki v danem roku ne
predloži poročila o financiranju volilne kampanje v skladu z 18. in 19. členom
tega zakona, ali namerno predloži lažno poročilo o financiranju volilne
kampanje ali prepozno odpre oziroma ne odpre posebnega transakcijskega računa
ali vseh sredstev za volilno kampanjo ne zbere na tem računu ali z njega ne
poravna vseh stroškov volilne kampanje (16. člen) ali presežka zbranih sredstev
ne nameni v humanitarne namene (22. člen).
(2) Z globo od 1.500 do 3.000 eurov se kaznuje odgovorna oseba organizatorja, ki stori
prekršek iz prejšnjega odstavka.
(3) Z globo od 400 do 1.500 eurov se kaznuje organizator volilne kampanje – posameznik, ki
stori prekršek iz prvega odstavka tega člena.
38.a člen
(1) Z globo od 6.000 do 20.000 eurov se
kaznuje organizator volilne kampanje – pravna oseba, samostojni podjetnik
posameznik in posameznik, ki samostojno opravlja dejavnost, ki; 
1.    
pridobi od iste osebe prispevke, ki presegajo desetkratno povprečno
bruto mesečno plačo na delavca v Republiki Sloveniji po podatkih Statističnega
urada Republike Slovenije za preteklo leto in presežka v 30 dneh ne nakaže v
humanitarne namene (prvi odstavek in drugi stavek petega odstavka v povezavi z
desetim odstavkom 14. člena), 
2.    
denarni prispevek višji od 50 eurov ne prejme preko ponudnikov plačilnih
storitev (prvi odstavka 14. člena), 
3.    
so mu dani prispevki iz nedovoljenih virov in jih v 30 dneh od dneva
prejema ne nameni v humanitarne namene (peti in šesti odstavek v povezavi z
desetim odstavkom 14. člena), 
4.    
za opravo storitev ali prodajo blaga s fizično osebo ne sklene ustrezne
pogodbe v pisni obliki v skladu s tretjim odstavkom 14. člena tega zakona, 
5.    
ne pridobi posojila samo pri bankah in posojilnicah (četrti odstavek 14.
člena), 
6.    
prenese sredstva s svojega transakcijskega računa na poseben
transakcijski račun v nasprotju s sedmim odstavkom 14. člena tega zakona, 
7.    
v 30 dneh od objave revizijskega poročila na spletnih straneh računskega
sodišča in državnega zbora oziroma lokalne skupnosti presežek zbranih sredstev
ne nameni v humanitarne namene (drugi odstavek 22. člena), 
8.    
na zahtevo računskega sodišča ne da oziroma ne predloži pojasnil,
podatkov ali listin, ki so potrebni za izvedbo revizije, ali ne omogoči vpogleda
v svoje poslovne knjige in evidence (četrti odstavek 29. člena), 
9.    
na zahtevo in v roku, ki ga določi računsko sodišče, ne predloži
dopolnitve poročila (drugi odstavek 30. člena). 
(2) Z globo od 1.500 do 4.000 eurov se
kaznuje odgovorna oseba organizatorja, ki stori prekršek iz prejšnjega člena. 
(3) Z globo od 600 do 1.500 eurov se
kaznuje organizator volilne kampanje – posameznik, ki stori prekršek iz prvega
odstavka tega člena.
38.b člen
(1) Z globo od 5.000 do 10.000 eurov se
kaznuje pravna oseba, samostojni podjetnik posameznik ali posameznik, ki
samostojno opravlja dejavnost, ki: 
-      
ravna v nasprotju s petim odstavkom 14. člena
tega zakona, 
-      
da posojilo organizatorju volilne kampanje v
nasprotju s četrtim odstavkom 14. člena tega zakona, 
-      
na zahtevo računskega sodišča ne da oziroma ne
predloži pojasnil, podatkov in listin ali ne dovoli vpogleda v svoje poslovne
knjige in evidence (četrti odstavek 29. člena). 
(2) Z globo od 1.000 do 3.000 eurov se
kaznuje odgovorna oseba pravne osebe, samostojnega podjetnika posameznika ali
posameznika, ki samostojno opravlja dejavnost, ki stori prekršek iz prejšnjega
odstavka. 
(3) Z globo iz prejšnjega odstavka se
kaznuje tudi odgovorna oseba državnega organa ali organa lokalne skupnosti, ki
stori prekršek iz prvega odstavka tega člena. 
(4) Z globo od 600 do 1.000 eurov se
kaznuje fizična oseba, ki ravna v nasprotju s prvim odstavkom 14. člena tega
zakona ali drugo ali tretjo alinejo prvega odstavka tega člena. 
(5) Z globo od 600 do 1.500 eurov se
kaznuje za prekršek fizična oseba, ki za opravo storitev ali prodajo blaga ne
sklene ustrezne pogodbe v pisni obliki v skladu s tretjim odstavkom 14. člena
tega zakona.
38.c člen
(1) Z globo od 1.500 do 15.000 eurov se
kaznuje ponudnik plačilnih storitev, ki pri vplačilu prispevkov organizatorju
volilne kampanje ne sporoči višine prispevka ali podatkov, ki omogočajo
identifikacijo plačnika, ter druge informacije, ki so posredovane skupaj s
plačilno transakcijo (deveti odstavek 14. člena). 
(2) Z globo od 350 do 1.000 eurov se kaznuje
odgovorna oseba ponudnika plačilnih storitev, ki stori prekršek iz prejšnjega
odstavka.
39. člen
(1) Z globo od 7.000 do 20.000 eurov se kaznuje organizator volilne
kampanje – pravna oseba, samostojni podjetnik posameznik ali posameznik, ki
samostojno opravlja dejavnost, ki za financiranje volilne kampanje za volitve
poslancev državnega zbora, poslancev Evropskega parlamenta ali za volitve za
predsednika republike prekorači omejitve iz 23. člena tega zakona.
(2) Z globo od 3.500 do 15.000 eurov se kaznuje organizator volilne kampanje – pravna oseba,
samostojni podjetnik posameznik ali posameznik, ki samostojno opravlja
dejavnost, ki za financiranje volilne kampanje za volitve članov predstavniških
in individualno voljenih organov lokalnih skupnosti v lokalni skupnosti
prekorači omejitve iz 23. člena tega zakona.
(3) Z globo od 3.500 do 15.000 eurov se kaznuje organizator referendumske kampanje – pravna
oseba, samostojni podjetnik posameznik ali posameznik, ki samostojno opravlja
dejavnost, ki prekorači omejitve iz 23. člena tega zakona.
(4) Z globo od 700 do 1.500 eurov se kaznuje odgovorna oseba organizatorja volilne kampanje
ali organizator volilne kampanje – posameznik, ki stori prekršek iz tega člena.
40. člen
(1) Za nadzor nad izvajanjem določb tega
zakona, katerih kršitve so s tem zakonom določene kot prekrški, je pristojen
inšpektorat, pristojen za notranje zadeve, razen v primerih iz 5., 6. in prvega
odstavka 7. člena tega zakona, ko je pristojen inšpektorat, pristojen za
kulturo in medije, 8., 9. in 11. člena tega zakona, ko je pristojna inšpekcija
lokalne skupnosti ali redarstvena služba lokalne skupnosti, ter v delu določb
4., 14., 16., 18., 19., 22., 23., 29. in 30. člena tega zakona, ki se nanašajo
na financiranje, ko je pristojno računsko sodišče. 
(2) Računsko sodišče izvaja nadzor v mejah
pristojnosti, ki jih določata ta zakon in zakon, ki ureja pristojnosti
računskega sodišča. 
(3) Inšpektorat, pristojen za notranje
zadeve, inšpektorat, pristojen za kulturo in medije, pristojna inšpekcija
lokalne skupnosti ali redarstvena služba lokalne skupnosti lahko izrekajo globe
za prekrške po tem zakonu v okviru razpona, predpisanega s tem zakonom, pri
čemer lahko za prekrške v hitrem postopku izrečejo globe tudi v znesku, ki je
višji od najnižje predpisane globe. 
(4) Če se pri nadzoru ugotovi objava
raziskave javnega mnenja oziroma ankete v času 24 ur pred dnem glasovanja in do
zaprtja volišč na dan glasovanja, lahko uradna oseba organa, pristojnega za
nadzor, z odločbo odredi odstranitev raziskave javnega mnenja oziroma ankete.
Zoper to odločbo je dovoljena pritožba. Pritožba ne zadrži izvršitve. O
pritožbi odloča ministrstvo, pristojno za kulturo. 
(5) Inšpekcijski in drugi državni organi
ter nosilci javnih pooblastil, ki pri izvrševanju svojih nalog ugotovijo
kršitve določb zakona iz prvega odstavka tega člena, morajo prekrškovnemu
organu podati predlog za uvedbo postopka o prekršku.

Zakon o volilni in referendumski kampanji –
ZVRK (Uradni list RS, št. 41/07)
vsebuje naslednje prehodne in končne določbe:
»VIII. PREHODNE IN KONČNE DOLOČBE
41. člen
Minister, pristojen za finance, izda
predpis iz 20. člena tega zakona v treh mesecih po uveljavitvi tega zakona.
42. člen
Z dnem uveljavitve tega zakona preneha
veljati Zakon o volilni kampanji (Uradni list RS, št. 62/94, 17/97 in 103/06).
43. člen
Z dnem uveljavitve tega zakona prenehata
veljati:
-      
8. člen Zakona o volitvah poslancev iz
Republike Slovenije v Evropski parlament (Uradni list RS, št. 40/04 – uradno
prečiščeno besedilo);
-      
Odredba o obrazcih poročil o zbranih in
porabljenih sredstvih za volilno kampanjo (Uradni list RS, št. 39/97).
44. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
političnih strankah – ZPolS-D (Uradni list RS, št. 103/07)
v zvezi s prenehanjem veljavnosti drugega odstavka 14. člena in delnim
prenehanjem veljavnosti prvega odstavka 4. člena zakona določa:
»Drugi odstavek 14. člena in del besedila
prvega odstavka 4. člena Zakona o volilni in referendumski kampanji (Uradni
list RS, št. 41/07), ki se glasi: »ter sredstvi gospodarskih družb, v katere je
vložen javni kapital v višini več kot 25% in gospodarskih družb, ki so v
njihovi večinski lasti« prenehata veljati 1. januarja 2008.«;
ter vsebuje naslednjo končno določbo:
»11. člen
Ta zakon začne veljati petnajsti dan po
objavi v Uradnem listu Republike Slovenije, razen 4. in 7. člena tega zakona,
ki začneta veljati 1. januarja 2008.«.

Zakon o spremembah in dopolnitvah Zakona o
volilni in referendumski kampanji – ZVRK-A (Uradni list RS, št. 11/11)
vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o ugotovitvi, da je drugi odstavek 5.
člena Zakona o volilni in referendumski kampanji v neskladju z Ustavo in
razveljavitvi sodbe Okrajnega sodišča v Ljubljani (Uradni list RS, št. 28/11),
določa:
»1. Drugi odstavek 5. člena Zakona o
volilni in referendumski kampanji (Uradni list RS, št. 41/07 in 11/11) je v
neskladju z Ustavo.
2. Ugotovljeno protiustavnost mora Državni
zbor Republike Slovenije odpraviti v roku šestih mesecev po objavi te odločbe v
Uradnem listu Republike Slovenije.
3. Do odprave ugotovljene protiustavnosti
objava raziskav javnega mnenja o kandidatih, listah kandidatov, političnih
strankah in o referendumskem vprašanju ni dovoljena štiriindvajset ur pred dnem
glasovanja. 
[…]«.

Zakon o spremembah in dopolnitvah Zakona o
volilni in referendumski kampanji – ZVRK-B (Uradni list RS, št. 98/13)
vsebuje naslednje prehodne in končno določbo:
»PREHODNE IN KONČNA DOLOČBA
26. člen
(1) Posredovanje poročila o financiranju
volilne kampanje iz 18. in 19. člena zakona preko spletnega portala AJPES se
zagotovi najkasneje v treh mesecih po uveljavitvi pravilnika iz 20. člena
zakona. 
(2) Do zagotovitve posredovanja poročil o
financiranju volilne kampanje preko spletnega portala AJPES, se poročila iz 18.
in 19. člena zakona posredujejo v skladu z Zakonom o volilni in referendumski
kampanji (Uradni list RS, št. 41/07, 103/07 – ZPolS-D, 11/11 in 28/11 – odločba
US). 
(3) Minister, pristojen za notranje zadeve,
v Uradnem listu Republike Slovenije objavi datum, od katerega se poročila o
financiranju volilne kampanje posredujejo preko spletnega portala AJPES.
27. člen
Minister, pristojen za notranje zadeve,
izda predpis iz 20. člena zakona najkasneje v treh mesecih po uveljavitvi tega
zakona.
28. člen
Ne glede na določbe zakona, ki ureja
prekrške, do uveljavitve dopolnitve zakona, ki ureja prekrške, z določitvijo
sodne pristojnosti za odločanje o prekrških s področja volilne in referendumske
kampanje, o prekrških iz členov, navedenih v prvem odstavku 40. člena zakona,
za katere nadzor je pristojno računsko sodišče, odloča sodišče. Obdolžilni
predlog vloži računsko sodišče, za odločanje o prekršku pa je pristojno Okrajno
sodišče v Ljubljani.
29. člen
Če se volitve ali referendum opravijo pred
uveljavitvijo tega zakona ali 90 dni po njegovi uveljavitvi, se za volilno
oziroma referendumsko kampanjo uporabljajo določbe Zakona o volilni in
referendumski kampanji (Uradni list RS, št. 41/07, 103/07 – ZPolS-D, 11/11 in
28/11 – odločba US) in Pravilnika o vsebini in o obrazcih poročil o zbranih in
porabljenih sredstvih za volilno in referendumsko kampanjo (Uradni list RS, št.
105/07).
30. člen
Ta zakon začne veljati petnajsti dan po
objavi v Uradnem listu Republike Slovenije.«.