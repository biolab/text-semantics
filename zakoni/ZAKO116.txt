(delno prenehal veljati) (delno
prenehal veljati)
I. SPLOŠNE DOLOČBE
1. člen
V zemljiškem katastru se evidentirajo
podatki o zemljiščih, in sicer:
-       
o nosilcih stvarno-pravnih pravic na zemljiščih;
-       
o legi, obliki, površini, vrsti rabe, katastrskem razredu, katastrskem
dohodku, rodovitnosti in proizvodni sposobnosti zemljišča;
-       
o posebnih režimih uporabe in razpolaganja z zemljišči, ki so določeni s
predpisi družbenopolitičnih skupnosti;
-       
o pripadnosti zemljišča statističnim okolišem;
-       
drugi podatki o zemljiščih, če je tako določeno z zakonom, predpisom
izdanim na podlagi zakona ali z odlokom občinske skupščine.
2. člen
Zadeve zemljiškega katastra so splošnega pomena
za SR Slovenijo.
Za zemljiški kataster veljajo v SR
Sloveniji enoten sistem, ki je določen s tem zakonom, in enotni tehnični
normativi, določeni na njegovi podlagi.
3. člen
Zadeve zemljiškega katastra opravlja za
geodetske zadeve, pristojni občinski upravni organ (v nadaljnjem besedilu:
občinski geodetski organ) in Geodetska uprava SR Slovenije, razen tistih zadev,
ki jih v skladu s tem in s posebnim zakonom opravljajo geodetske organizacije
združenega dela.
4. člen
Podatki zemljiškega katastra se ugotavljajo,
določajo in evidentirajo glede na parcelo.
Temeljna teritorialna enota za vodenje
zemljiškega katastra je katastrska občina.
Območje in ime katastrske občine določa
skupščina občine potem, ko dobi mnenje Geodetske uprave SR Slovenije.
Temeljna teritorialna enota za katastrsko
klasifikacijo zemljišč je katastrski okraj.
Območje in ime katastrskega okraja določa
Izvršni svet Skupščine SR Slovenije na predlog Geodetske uprave SR Slovenije
potem, ko dobi mnenje skupščin občin v katerih območje sega katastrski okraj.
5. člen
Kot nosilci stvarno-pravnih pravic na
posameznih zemljiščih se v zemljiškem katastru evidentirajo njihovi lastniki
oziroma imetniki pravice uporabe (v nadaljnjem besedilu: lastniki oziroma
uporabniki).
Lastniki oziroma uporabniki zemljišč se
smejo vpisati v zemljiškem katastru le na podlagi zemljiško-knjižnega stanja
oziroma na podlagi sklepa sodišča.
V primerih, ko je uveden postopek
razlastitve, prisilnega prenosa pravice uporabe, arondacije ali komasacije
zemljišč, se lahko v zemljiškem katastru na zahtevo lastnika oziroma uporabnika
vpiše tudi dejanski uživalec, če se ta s tem strinja.
6. člen
Zemljišča se evidentirajo v zemljiškem
katastru glede na njihovo dejansko vrsto rabe in to kot:
-       
katastrske kulture, če se uporabljajo oziroma, če so namenjene za
kmetijsko in gozdno proizvodnjo;
-       
zemljišča pod gradbenimi objekti;
-       
zelene površine;
-       
nerodovitna zemljišča.
7. člen
Katastrske kulture so njive, vrtovi,
plantažni sadovnjaki, ekstenzivni sadovnjaki, vinogradi, travniki, barjanski
travniki, pašniki, gozdovi, trstičja, hmeljišča in gozdne plantaže.
Zemljišča pod gradbenimi objekti, zelene
površine in nerodovitna zemljišča se razvrstijo v posebne kategorije po
nomenklaturi in merilih, ki bodo določena s predpisom za izvrševanje tega
zakona.
8. člen
Vpisi in vrisi v zemljiškem katastru se
smejo opraviti le na podlagi listin, ki so predvidene s tem zakonom in s
predpisi za njegovo izvrševanje, in na podlagi uradnih ugotovitev, ki jih
opravijo pristojni upravni organi za geodetske zadeve.
9. člen
Zemljiški kataster se izdela na podlagi
srednjeročnih programov del, ki jih sprejema Skupščina SR Slovenije potem, ko
je dobila mnenje občinskih skupščin, in letnih programov del, ki jih sprejema
Izvršni svet Skupščine SR Slovenije oziroma organ, ki ga on pooblasti.
10. člen
Lastniki oziroma uporabniki zemljišč so
dolžni dovoliti dostop na svoja zemljišča delavcem upravnih organov za
geodetske zadeve in geodetskih organizacij združenega dela zaradi opravljanja
ogledov oziroma meritev v zvezi z zemljiškim katastrom.
II. UGOTAVLJANJE IN ZAMEJNIČENJE POSESTNIH MEJA
11. člen
Meja med parcelama različnih lastnikov
oziroma uporabnikov (v nadaljnjem besedilu: posestna meja) se ugotavlja v
mejnem ugotovitvenem postopku, kolikor se ne ugotavlja oziroma določa v sodnem
postopku.
Meja med parcelama različne vrste rabe, ki
pripadata istemu lastniku oziroma uporabniku, se ugotavlja po dejanskem stanju
v naravi.
Mejni ugotovitveni postopek vodi občinski
geodetski organ.
Občinska skupščina lahko pooblasti za
vodenje mejnega ugotovitvenega postopka geodetsko organizacijo združenega dela,
ki je v skladu z zakonom ustanovljena za opravljanje operativnih del v zadevah
geodetske službe.
12. člen
V mejnem ugotovitvenem postopku oziroma v
sodnem postopku ugotovljena posestna meja se mora zamejničiti s trajnimi
znamenji.
Mejnih znamenj, postavljenih v mejnem
ugotovitvenem postopku ali v sodnem postopku, ni dovoljeno uničevati,
poškodovati ali samovoljno premeščati.
13. člen
Mejni ugotovitveni postopek se izvede na
kraju samem v sodelovanju s prizadetimi lastniki oziroma uporabniki, ti morajo
biti povabljeni k sodelovanju vsaj 8 dni pred začetkom postopka.
14. člen
V mejnem ugotovitvenem postopku se s
soglasjem vseh navzočih lastnikov oziroma uporabnikov ugotovijo in zamejničijo
mejne točke na posestnih mejah parcele.
Po dokončanih opravilih iz prejšnjega
odstavka sestavi uradna oseba, ki vodi postopek, ugotovitveni zapisnik, ki ga
podpišejo vsi prizadeti lastniki oziroma uporabniki.
Ugotovitveni zapisnik sestavljen in
podpisan po določbah prejšnjega odstavka, je podlaga za evidentiranje posestnih
meja parcel v zemljiškem katastru in v zemljiški knjigi.
15. člen
Če še v mejnem ugotovitvenem postopku ne
doseže soglasje med lastniki oziroma uporabniki glede posestne meje parcele,
pozove uradna oseba, ki vodi postopek, prizadete lastnike oziroma uporabnike,
da v 30 dneh sprožijo sodni postopek za ugotovitev posestne meje; če ti v
navedenem roku ne sprožijo sodnega postopka, se meja ugotovi tako, da se
prevzame iz podatkov obstoječega zemljiškega katastra.
Če se posamezni lastniki oziroma uporabniki
ne odzovejo vabilu na mejni ugotovitveni postopek, pa je izkazano, da so vabilo
prejeli, se ugotovi posestna meja na podlagi izjav navzočih lastnikov oziroma
uporabnikov. V takem primeru pozove uradna oseba, ki vodi postopek, odsotne
lastnike oziroma uporabnike, da v določenem roku v njegovih uradnih prostorih
podpišejo ugotovitveni zapisnik; če pozvani ne podpišejo zapisnika, je treba
postopati po določbah prejšnjega odstavka; če se pozvani ne odzovejo vabilu, se
posestna meja ugotovi na podlagi izjav lastnikov oziroma uporabnikov, ki so
sodelovali v mejnem ugotovitvenem postopku.
Če se na vabilo na mejni ugotovitveni
postopek ni odzval nihče od povabljenih lastnikov oziroma uporabnikov pa je izkazano,
da so vabilo prejeli, se posestna meja ugotovi tako, da se prevzame iz podatkov
obstoječega zemljiškega katastra.
V primerih iz drugega stavka prvega
odstavka in tretjega odstavka tega člena se na območju, kjer ni zemljiškega
katastra, ugotovi posestna meja v približnem poteku in to s poizvedovanjem na
kraju samem ali na kakšen drug način; če to ni mogoče, se posestna meja ne
ugotovi.
Ugotovitev posestne meje na podlagi obstoječega
zemljiškega katastra, na podlagi enostranskih izjav lastnikov oziroma
uporabnikov ali pa na podlagi poizvedovanj na kraju samem v primerih iz
prejšnjih odstavkov tega člena ne posega v lastninske in druge pravice
lastnikov oziroma uporabnikov.
16. člen
O vseh dokončnih odločitvah glede posestnih
meja mora sodišče obvestiti pristojni občinski geodetski organ.
17. člen
Če se v mejnem ugotovitvenem postopku
ugotovi, da je posestna meja v nasprotju s pogoji, ki so določeni v
urbanističnem ali zazidalnem načrtu, mora uradna oseba, ki vodi postopek, o tem
obvestiti pristojni občinski upravni organ.
III. IZDELAVA ZEMLJIŠKEGA KATASTRA
18. člen
Za izdelavo zemljiškega katastra skrbi SR
Slovenija ob sodelovanju občin.
SR Slovenija programira in financira
opravila izdelave zemljiškega katastra, ki se nanašajo na zemljiško-katastrsko
izmero, katastrsko klasifikacijo in bonitiranje zemljišč.
Skladno s programom SR Slovenije iz
prejšnjega odstavka občine programirajo in financirajo tista opravila izdelave
zemljiškega katastra, ki jih je po tem zakonu dolžan izvršiti občinski
geodetski organ.
19. člen
Ne glede na določbe prejšnjega člena,
programira in financira SR Slovenija celotno izdelavo zemljiškega katastra za
območja, v katerih ta še ne obstoja ter sofinancira vsa opravila iz
pristojnosti občine v zvezi z izdelavo zemljiškega katastra v manj razvitih
občinah.
20. člen
Podatki zemljiško-katastrske izmere in
katastrske klasifikacije zemljišč morajo biti javno razgrnjeni.
Razgrnitev opravi pristojni občinski
geodetski organ.
21. člen
O kraju in času razgrnitve mora občinski
geodetski organ obvestiti javnost na krajevno običajen način.
Organ iz prejšnjega odstavka tega člena je
dolžan pismeno povabiti na razgrnitev vse prizadete lastnike oziroma
uporabnike, da pregledajo razgrnjeni elaborat zemljiško-katastrske izmere
oziroma katastrske klasifikacije zemljišč.
22. člen
Lastniki oziroma uporabniki, ki se
strinjajo z razgrnjenimi podatki, to potrdijo s svojim podpisom v elaboratu
razgrnitve; če se ne strinjajo, lahko podajo uradni osebi, ki vodi razgrnitev,
svoj ugovor in sicer v roku 8 dni.
Občinski geodetski organ odloči o ugovoru z
odločbo; če ugovoru ugodi, spremeni tudi stanje v elaboratu
zemljiško-katastrske izmere oziroma katastrske klasifikacije zemljišč.
Zoper odločbo iz prejšnjega odstavka je
dovoljena pritožba na Geodetsko upravo SR Slovenije.
Če se lastniki oziroma uporabniki niso
odzvali vabilu na razgrnitev, pa je izkazano, da so vabilo prejeli oziroma če
na razgrnitvi niso hoteli podpisati, da se strinjajo s podatki razgrnjenega
elaborata, čeprav niso ugovarjali, se šteje, da se strinjajo s podatki
razgrnjenega elaborata.
23. člen
Na podlagi podatkov, dobljenih z
zemljiško-katastrsko izmero, katastrsko klasifikacijo ali z drugimi uradnimi
ugotovitvami se izdela zemljiško-katastrski operat.
Zemljiško-katastrski operat izdela občinski
geodetski organ.
V zemljiško-katastrskem operatu morajo biti
posebej izkazani tisti podatki, ki tvorijo osnovo za vodenje evidenc o
nepremičninah in za določanje prispevkov in davkov (v nadaljnjem besedilu:
lastninsko-davčni katastrski operat) in posebej za ostale podatke (v nadaljnjem
besedilu: prostorski katastrski operat).
IV. VZDRŽEVANJE ZEMLJIŠKEGA KATASTRA
24. člen
Vzdrževanje zemljiškega katastra obsega
spremljanje in ugotavljanje sprememb, ki so nastale glede na podatke
zemljiško-katastrskega operata, ter njihovo izvedbo v tem operatu.
Za vzdrževanje zemljiškega katastra skrbi
občina.
Vzdrževanje opravlja občinski geodetski
organ.
25. člen
Lastniki oziroma uporabniki so dolžni
prijaviti pristojnemu občinskemu geodetskemu organu vsako spremembo v vrsti
rabe zemljišča in spremembo, ki vpliva na katastrski razred, in sicer v 30 dneh
od nastale spremembe.
Sodišča so dolžna sproti pošiljati
pristojnemu občinskemu geodetskemu organu sklepe in druge akte, s katerimi
odločajo o spremembi lastnika oziroma uporabnika zemljišča.
26. člen
Spremembe glede vrste rabe zemljišča in
spremembe, ki vplivajo na katastrski razred, se ugotovijo in izvedejo v
zemljiško-katastrskem operatu na prijavo lastnika oziroma uporabnika ali pa po
uradni dolžnosti.
Spremembe glede posestne meje parcele se
ugotovijo in izvedejo v zemljiško-katastrskem operatu na zahtevo lastnika
oziroma uporabnika ali pa po sklepu sodišča oziroma po odločbi pristojnega
občinskega upravnega organa.
27. člen
Izvedba sprememb v zemljiško-katastrskem
operatu glede posestne meje parcele se sme opraviti le na podlagi predhodno
izvršene parcelacije zemljišča.
Posestne meje s parcelacijo zajetih in
novoosnovanih parcel se ugotovijo in zamejničijo v mejnem ugotovitvenem
postopku po določbah 14. do 17. člena tega zakona.
Stroški za izvedbo parcelacije zemljišč
bremenijo tistega, ki je za to vložil zahtevo; če se parcelacija opravi po
sklepu sodišča oziroma po odločbi pristojnega občinskega upravnega organa pa
tistega, ki ga določi sodišče oziroma pristojni občinski upravni organ.
28. člen
V primerih razlastitve oziroma prisilnega
prenosa pravice uporabe v zvezi z gradnjo ali rekonstrukcijo komunikacij,
plinovodov, daljnovodov, naftovodov in podobno oziroma v zvezi z regulacijo
vodnih tokov je investitor del dolžan na svoje stroške poskrbeti za izvršitev
ustrezne parcelacije zemljišč zaradi izvedbe nastalih sprememb v zemljiškem
katastru in zemljiški knjigi.
Investitor iz prejšnjega odstavka je dolžan
vročiti pristojnemu občinskemu geodetskemu organu celoten elaborat parcelacije
zemljišč, in sicer v enem letu po dokončani gradnji ali rekonstrukciji objekta.
29. člen
Občinska skupščina lahko pooblasti za
opravlja nje parcelacij zemljišč geodedsko organizacijo združenega dela, ki je
v skladu z zakonom ustanovljena za opravljanje operativnih del v zadevah
geodetske službe.
Organizacija združenega dela iz prejšnjega
odstavka tega člena je dolžna na zahtevo upravičenca izvršiti vsako parcelacijo
zemljišč v 6 mesecih od vložitve zahteve in odstopiti pristojnemu občinskemu
geodetskemu organu celoten elaborat parcelacije zaradi izvedbe sprememb v
zemljiško-katastrskem operatu.
30. člen
Občinski geodetski organ je dolžan do 15.
februarja naslednjega leta izvesti v zemljiško-katastrskem operatu vse
spremembe glede:
1.     
vrste rabe in katastrskega razreda zemljišč, če so bile v teku leta
pravilno prijavljene do 30. aprila oziroma, če jih je sam po uradni dolžnosti
ugotovil do 31. oktobra;
2.     
posestne meje in površine parcele, ki so nastale zaradi parcelacije
zemljišč, če mu je bila zahteva za parcelacijo dana do 30. aprila oziroma če mu
je bil elaborat parcelacije, ki ga je izdelala pooblaščena geodetska
organizacija združenega dela, vročen do 31. oktobra;
3.     
lastnika oziroma uporabnika zemljišča, če mu je bil sklep sodišča vročen
do 30. novembra.
Spremembe v oštevilčbi, površini, vrsti
rabe in katastrskem razredu parcele, ki so posledica dejanj iz prejšnjega
odstavka tega člena, ugotovi občinski geodetski organ z odločbo, zoper katero
je dovoljena pritožba na Geodetsko upravo SR Slovenije.
Občinski geodetski organ mora sproti
izvajati spremembe in dopolnitve v posameznih delih prostorskega katastrskega
operata, v celoti pa jih mora izvesti v tem operatu do 15. februarja
naslednjega leta, če je sprememba oziroma dopolnitev nastala do 31. oktobra.
31. člen
Občinski geodetski organ je dolžan sproti
seznanjati sodišče o vseh spremembah glede oštevilčbe, posestne meje, površine
in vrste rabe parcele, ki jih je ugotovil bodisi po prijavi ali zahtevi bodisi
po uradni dolžnosti.
Sodišča obveščajo občinske geodetske organe
o vpisih, ki so jih izvršila v zemljiški knjigi na podlagi naznanil iz
prejšnjega odstavka.
32. člen
Za vsako katastrsko občino se mora najmanj
vsakih 15 let enkrat opraviti primerjava stanja v zemljiško-katastrskem operatu
s stanjem v naravi glede na vrsto rabe zemljišč in ugotovljene spremembe
izvesti v zemljiško-katastrski operat.
Ko se v eni ali več katastrskih občin
bistveno spremenijo naravni ali gospodarski pogoji za kmetijsko in gozdno
proizvodnjo, ki zahtevajo spremembo katastrskih razredov zemljišč, se mora za
te katastrske občine opraviti primerjava stanja v zemljiškem katastru s stanjem
v naravi ter ugotovljene spremembe izvesti v zemljiško-katastrski operat.
Spremembe, ki so ugotovljene na podlagi
primerjav iz prejšnjih odstavkov, se javno razgrnejo po določbah 21., 22. in
23. člena tega zakona.
V. POSEBNE DOLOČBE
33. člen
Prenos posestnih meja v naravo tako, kot so
označene v zemljiškem katastru, se izven sodnega postopka lahko opravi le na
zahtevo in na stroške lastnika oziroma uporabnika in to le pod naslednjimi
pogoji:
1.     
da ne teče sodni postopek zaradi posestne meje glede prizadete parcele;
2.     
da so prizadeti lastniki oziroma uporabniki pismeno izjavili, da se
strinjajo, da se posestna meja uradno vzpostavi po podatkih zemljiškega
katastra;
3.     
da za območje parcele v postopku obstoje zanesljivi izvirni numerični
podatki predhodno opravljenih zemljiško-katastrskih meritev, oziroma da so
obstoječi zemljiško-katastrski načrti toliko zanesljivi, da je možno na njihovi
podlagi vzpostaviti posestno mejo v predpisani dopustni natančnosti.
34. člen
V okviru zemljiško-katastrskega operata se
vodi posebna evidenca o zemljiščih in zgradbah v družbeni lastnini.
35. člen
Direktor Geodetske uprave SR Slovenije izda
v dveh letih od uveljavitve tega zakona podrobnejše predpise za njegovo
izvrševanje.
VI. KAZENSKE DOLOČBE
36. člen
Z denarno kaznijo od 10.000 do 1,000.000 dinarjev se kaznuje
za prekršek organizacija združenega dela ali druga pravna oseba:
1.     
če ne dovoli dostopa na svoje zemljišče pooblaščenim izvajalcem del na
zemljiškem katastru (10. člen);
2.     
če uniči, poškoduje ali samovoljno premesti mejno označbo (drugi
odstavek 12. člena);
3.     
če v predpisanem roku ne prijavi nastale spremembe po določbah 25.
člena.
Z denarno kaznijo od 5.000 do 100.00 dinarjev
se kaznuje za prekršek iz prejšnjega odstavka tudi odgovorna oseba organizacije
združenega dela ali druge pravne osebe.
37.  člen
Z denarno kaznijo od 10.000 do 100.000 dinarjev se kaznuje za prekršek posameznik za dejanje iz 1. do 3. točke prvega odstavka prejšnjega člena.

Zakon o
zemljiškem katastru (Uradni list SRS, št. 16/74) vsebuje
naslednje prehodne in končne določbe:
»VII. PREHODNE IN KONČNE DOLOČBE
38. člen
Najpozneje v petih letih od uveljavitve
tega zakona se mora lastniško-davčni katastrski operat uskladiti z dejanskim
stanjem glede katastrskih kultur: plantažni sadovnjaki, barjanski travniki,
hmeljišča in gozdne plantaže.
39. člen
Najpozneje v 5 letih od uveljavitve tega
zakona so občine dolžne naložiti prostorski katastrski operat za območja, za
katera je izdelan oziroma se predvideva izdelava urbanističnega načrta;
najpozneje v 8 letih pa za celotno območje občine.
40. člen
Najpozneje v osmih letih od uveljavitve
tega zakona se mora izdelati zemljiški kataster za območja, kjer ta še ne
obstoji.
41. člen
Dokler Izvršni svet Skupščine SR Slovenije,
ne odloči o območju in imenih katastrskih okrajev, veljajo sedanji okraji z
območji in imeni po evidenci Geodetske uprave SR Slovenije.
42. člen
Ne glede na določbe 18. in 19. člena tega
zakona se do leta 1975 financira izdelava zemljiškega katastra po kriterijih
odloka o finančnem programu za financiranje geodetskih del na območju SR
Slovenije za obdobje 1971—1975 (Uradni list SRS, št. 26-167/71).
43. člen
Z dnem uveljavitve tega zakona se preneha
voditi posebna evidenca nepremičnin v družbeni lastnini, ki se vodi po določbah
odloka o evidenci nepremičnin Splošnega ljudskega premoženja (Uradni list LRS,
št. 40/57). Ustrezne spise prevzamejo občinski geodetski organi.
44. člen
Z dnem, ko začne veljati ta zakon, se prenehajo
uporabljati na območju SR Slovenije določbe uredbe o izdelavi izmeritve
zemljiškega katastra in njunem vzdrževanju (Uradni list SFRJ, št. 44/67), ki se
nanašajo na zemljiški kataster.
Z dnem, ko začne veljati ta zakon, preneha
veljati odlok o evidenci nepremičnin Splošnega ljudskega premoženja (Uradni
list LRS, št. 40/57) in vsi predpisi, ki so izdani na njegovi podlagi.
45. člen
Ta zakon začne veljati osmi dan po objavi v
Uradnem listu SRS.«.

Zakon o
spremembah zakona o zemljiškem katastru (Uradni list SRS, št. 42/86)
vsebuje naslednjo končno določbo:
»3. člen
Ta zakon začne veljati osmi dan po objavi v
Uradnem listu SRS.«.

Zakon o
evidentiranju nepremičnin, državne meje in prostorskih enot – ZENDMPE (Uradni
list RS, št. 52/00)
vsebuje naslednjo končno določbo:
»105. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi.«.

Zakon o
evidentiranju nepremičnin – ZEN (Uradni list RS, št. 47/06)
vsebuje naslednjo končno določbo:
»166. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi.«.