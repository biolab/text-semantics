I. SPLOŠNE DOLOČBE
1. člen
Ta zakon določa ukrepe za preprečevanje uporabe prepovedanih
drog in obravnavo uživalcev prepovedanih drog.
Ukrepe iz prejšnjega odstavka, ki zajemajo informativne, zdravstveno
vzgojne in svetovalne dejavnosti, zdravljenje, socialno-varstvene storitve in
programe za reševanje socialne problematike, povezane z uživanjem prepovedanih drog
ter spremljanje uživanja prepovedanih drog, izvajajo pristojna ministrstva.
2. člen
Prepovedane droge so rastline ali substance naravnega ali
sintetičnega izvora, ki imajo psihotropne učinke ter lahko vplivajo na telesno
ali duševno zdravje ali ogrožajo primerno socialno stanje ljudi in so
opredeljene v zakonu, ki ureja proizvodnjo in promet s prepovedanimi drogami.
Obravnava uživalcev prepovedanih drog obsega zdravljenje ter
reševanje socialne problematike, povezane z uživanjem prepovedanih drog.
Uživalci prepovedanih drog so osebe, ki uporabljajo snovi iz
prvega odstavka tega člena.
Uporaba prepovedanih drog obsega vsakršno jemanje prepovedanih
drog.
Spremljanje uživanja prepovedanih drog zajema zbiranje, obdelavo
in izmenjavo podatkov o prepovedanih drogah in o njihovem uživanju.
II. UKREPI ZA PREPREČEVANJE UPORABE PREPOVEDANIH DROG
3. člen
Država skrbi za preprečevanje in zmanjševanje uporabe prepovedanih
drog z ukrepi na področju vzgoje in izobraževanja, zaposlovanja, zdravstvenega
varstva, socialnega varstva in na drugih področjih.
Za uresničevanje nalog iz prejšnjega odstavka Državni zbor
Republike Slovenije na predlog Vlade Republike Slovenije sprejme nacionalni
program preprečevanja in zmanjševanja uporabe prepovedanih drog (v nadaljnjem
besedilu: nacionalni program), ki določa strategijo preprečevanja, zdravljenja
ter reševanja socialne problematike, povezane z uživanjem prepovedanih drog.
Ukrepi na področju zdravstvenega in socialnega varstva zajemajo
programe zdravstvenih in socialno varstvenih storitev, predvsem storitve
preventive, zdravljenja ter programe za reševanje socialne problematike,
povezane z uživanjem prepovedanih drog.
4. člen
Komisija Vlade Republike Slovenije za droge pospešuje in
usklajuje vladno politiko, ukrepe in programe za preprečevanje uživanja
prepovedanih drog, zmanjševanje povpraševanja po prepovedanih drogah, zmanjševanje
škode zaradi uporabe prepovedanih drog, zdravljenje in rehabilitacijo.
Komisija Vlade Republike Slovenije za droge opravlja še
naslednje naloge:
-       
spremlja izvajanje določil konvencij mednarodnih organov in mednarodnih
organizacij;
-       
predlaga Vladi Republike Slovenije predlog nacionalnega programa in
ukrepe pri izvajanju nacionalnega programa;
-       
predlaga ukrepe za zmanjševanje ponudbe prepovedanih drog;
-       
zagotavlja mednarodno sodelovanje.
5. člen
Ministrstvo, pristojno za zdravje, spremlja problematiko na
področju preprečevanja uživanja prepovedanih drog, zmanjševanja povpraševanja
po prepovedanih drogah, zmanjševanja škode zaradi uporabe prepovedanih drog ter
spremljanja problematike na področju zdravljenja in reševanja socialne
problematike povezane z uživanjem prepovedanih drog.
Strokovna služba za droge, ki deluje v ministrstvu,
pristojnem za zdravje, opravlja naslednje naloge:
-       
usklajuje medresorske priprave predloga nacionalnega programa;
-       
usklajuje medresorske predloge proračunskih sredstev, namenjenih
programom za preprečevanje uživanja prepovedanih drog ter obravnave uživalcev
prepovedanih drog, ki se financirajo iz proračuna;
-       
koordinira medresorsko usklajevanje za oblikovanje prioritet programov,
nadzoruje in usklajuje vzpostavitev in razvoj programov;
-       
koordinira mednarodno problematiko na področju drog ter usklajuje
medresorsko sodelovanje pri delu teles in ustanov mednarodnih organizacij in
združenj;
-       
opravlja administrativna dela za Komisijo Vlade Republike Slovenije za
droge in skrbi za izvedbo sklepov Komisije Vlade Republike Slovenije za droge;
-       
druge naloge, ki jih določi Vlada Republike Slovenije.
Strokovna služba se organizira v ministrstvu,
pristojnem za zdravje, v skladu s predpisi, ki urejajo organizacijo državne
uprave.
1. Preprečevanje
uporabe prepovedanih drog in posledic uživanja
6. člen
Preprečevanje uporabe prepovedanih drog po tem zakonu vključuje
informativne, izobraževalne in vzgojne dejavnosti, programe promocije zdravja
in druge dejavnosti, ki dvigujejo kvaliteto življenja in zmanjšujejo uporabo
prepovedanih drog in s tem škodljive posledice uživanja prepovedanih drog.
Vrste preventivnih programov v skladu z nacionalnim programom
na posameznih področjih določijo: minister, pristojen za zdravstvo, minister,
pristojen za socialno varstvo, minister, pristojen za šolstvo in šport,
minister, pristojen za notranje zadeve, minister, pristojen za pravosodje in
minister, pristojen za obrambo.
Za spremljanje in koordinacijo preprečevanja uživanja prepovedanih
drog na lokalni ravni in za izvajanje preventivnih ukrepov za preprečevanje
uporabe prepovedanih drog, občine lahko ustanovijo lokalne akcijske skupine.
7. člen
Minister, pristojen za zdravstvo, lahko na predlog Komisije Vlade
Republike Slovenije za droge določi ukrepe pri uživalcih prepovedanih drog,
katerih namen je preprečevanje nalezljivih bolezni ali okvar, ki jih povzroča uživanje
prepovedanih drog.
2. Zdravljenje
8. člen
Zdravljenje uživalcev prepovedanih drog poteka v obliki hospitalnih
in ambulantnih programov zdravljenja, ki jih potrdi zdravstveni svet.
Zdravljenje iz prejšnjega odstavka izvajajo fizične in pravne
osebe, ki izpolnjujejo pogoje, določene za opravljanje zdravstvenih dejavnosti
v skladu z zakonom, ki ureja zdravstveno dejavnost.
Za zdravljenje se po tem zakonu šteje tudi vzdrževanje z
metadonom in ostalimi substitucijskimi sredstvi, ki jih potrdi zdravstveni
svet.
9. člen
Za opravljanje ambulantne dejavnosti preprečevanja in zdravljenja
odvisnosti se v okviru mreže javne zdravstvene službe na primarni ravni
organizirajo centri za preprečevanje in zdravljenje odvisnosti od prepovedanih
drog.
Dejavnost centrov iz prejšnjega odstavka izvajajo osebe iz drugega
odstavka 8. člena tega zakona na podlagi koncesije ali javni zdravstveni
zavodi.
Minister, pristojen za zdravstvo, imenuje koordinacijo centrov
za preprečevanje in zdravljenje odvisnosti od prepovedanih drog, ki predlaga
doktrino in preverja izvajanje doktrine zdravljenja odvisnosti ter koordinira
strokovno sodelovanje centrov za preprečevanje in zdravljenje odvisnosti od prepovedanih
drog.
Sestavo in način dela koordinacije centrov za preprečevanje
in zdravljenje odvisnosti od prepovedanih drog podrobneje predpiše minister,
pristojen za zdravstvo.
Za opravljanje hospitalnega in specialističnega ambulantnega zdravljenja
Vlada Republike Slovenije ustanovi javni zdravstveni zavod - Center za
zdravljenje odvisnih od prepovedanih drog.
Za hospitalno zdravljenje se štejejo bolnišnična
detoksikacija, psihosocio-terapevtska obravnava, podaljšano zdravljenje in
zdravstvena rehabilitacija.
3. Socialno-varstvene
storitve in programi reševanja socialne problematike, povezane z uživanjem prepovedanih
drog
10. člen
Socialno-varstvene storitve, namenjene preprečevanju in
odpravljanju socialnih stisk in težav, povezanih z uživanjem prepovedanih drog,
ki se izvajajo v okviru javne službe, so zlasti socialna preventiva, prva
socialna pomoč, osebna pomoč in pomoč družini.
Storitve iz prejšnjega odstavka se izvajajo v skladu z zakonom,
ki ureja socialno varstvo ter po normativih in standardih, ki jih predpiše
minister, pristojen za socialne zadeve.
11. člen
Programi reševanja socialne problematike, povezane z uživanjem
prepovedanih drog, ki se izvajajo izven okvira javne službe, so strokovno
opredeljene celote socialnovarstvenih strokovnih ravnanj, namenjene
posamezniku, družinam in skupinam prebivalstva pri odpravljanju socialnih stisk
in težav, povezanih z uživanjem prepovedanih drog. Za programe reševanja
socialne problematike, povezane z uživanjem prepovedanih drog, ki se izvajajo
izven okvira javne službe, se lahko štejejo tudi organizirane oblike medsebojne
pomoči uživalcev prepovedanih drog, njihovih bližnjih ali drugih
zainteresiranih oseb.
Programe reševanja socialne problematike, povezane z uživanjem
prepovedanih drog, ki se sofinancirajo iz javnih sredstev, verificira svet za
droge, ki ga imenuje minister, pristojen za socialne zadeve, na predlog
Socialne zbornice Slovenije.
V svet za droge se imenujejo predstavnik ministrstva, pristojnega
za socialne zadeve in strokovnjaki s področja obravnave uživanja prepovedanih
drog.
12. člen
Kadar svet za droge meni, da del verificiranega programa za
reševanje socialne problematike vsebuje elemente zdravljenja, predlaga
zdravstvenemu svetu, da potrdi del programa kot del zdravljenja odvisnih od
prepovedanih drog. Zdravstveni svet lahko potrdi del programa ter določi,
kateri del se šteje za del zdravljenja in za kakšno obdobje.
4. Nevladne
organizacije
13. člen
Nevladne organizacije po tem zakonu izvajajo z nacionalnim programom
usklajene dejavnosti ter dopolnjujejo dejavnosti javne službe na področju
preprečevanja in obravnave odvisnosti od prepovedanih drog.
Dejavnosti nevladnih organizacij lahko zajemajo
vzgojno-izobraževalne aktivnosti, preventivne dejavnosti, programe zmanjševanja
škode, programe vzpostavljanja, vzdrževanja abstinence, socialne rehabilitacije
in reintegracije ter druge oblike obravnave uživalcev prepovedanih drog in
njihovih bližnjih v skladu z drugim odstavkom 2. člena tega zakona in
nacionalnim programom iz 3. člena tega zakona.
Dejavnosti iz prejšnjega odstavka lahko nevladne organizacije
izvajajo v okviru stanovanjskih skupnosti, nestanovanjskih programih ter
drugih, z nacionalnim programom usklajenih oblikah dela.
Stanovanjske skupnosti so terapevtske skupnosti, ki opravljajo
strokovni terapevtski in rehabilitacijski program, komune s programom, ki
temelji pretežno na medsebojni pomoči ter azili s programom, ki temelji pretežno
na skupnem bivanju in delu.
Nestanovanjski programi so dnevni centri s programom organizirane
pomoči, v katerega so uživalci prepovedanih drog in njihove bližnje osebe vključene
ob svojem vsakdanjem življenju, centri, v katerih se izvajajo programi, namenjeni
zmanjševanju škodljivih posledic uporabe prepovedanih drog ter programi, ki se
izvajajo na terenu.
Programi, namenjeni zmanjševanju škode, so programi razdeljevanja
injekcijskih igel, svetovanja o zmanjševanju škode zaradi uporabe prepovedanih
drog in drugi programi, namenjeni zmanjševanju škode.
Programi, ki se izvajajo na terenu, so programi razdeljevanja
informacijskih gradiv, razdeljevanja medicinskega materiala in drugi programi,
ki se izvajajo na terenu.
14. člen
Nevladne organizacije iz prejšnjega člena se lahko
prostovoljno združujejo v Združenje nevladnih organizacij.
Dejavnosti Združenja nevladnih organizacij so:
-       
koordinacija skupnih aktivnosti;
-       
medsebojno povezovanje organizacij članic;
-       
usklajevanje dejavnosti in programov;
-       
zastopanje združenja nevladnih organizacij pred javnostjo ter državnimi
organi, organi lokalne skupnosti in nosilci javnih pooblastil;
-       
pospeševanje razvoja nevladnih oblik dela za uživalce prepovedanih drog;
-       
pridobivanje donacij za nevladne oblike dela z uživalci prepovedanih
drog;
-       
svetovanje vladnim in drugim službam ter organizacijam;
-       
pospeševanje strokovnega razvoja in izobraževanja za člane organizacij.
5. Spremljanje
uživanja prepovedanih drog
15. člen
Spremljanje uživanja prepovedanih drog poteka v obliki zbiranja,
urejanja, obdelovanja in posredovanja informacij o prepovedanih drogah, uživalcih
prepovedanih drog ter posledicah uporabe prepovedanih drog z namenom
zagotavljanja nacionalne informacijske mreže in medresorsko usklajenega zbiranja
podatkov ter izmenjave informacij na nacionalni in mednarodni ravni.
Dejavnosti iz prejšnjega odstavka izvajajo pristojna
ministrstva, javni zavodi in nevladne organizacije. Način spremljanja na
delovnem področju posameznega ministrstva podrobneje predpiše pristojni
minister.
Spremljanje uživanja prepovedanih drog poteka na podlagi predpisov,
ki urejajo zbirke podatkov na področju zdravstva in v skladu z zakonom, ki
ureja varstvo osebnih podatkov.
Za izvajanje dejavnosti iz prvega odstavka tega člena ministrstvo,
pristojno za zdravstvo, organizira informacijsko enoto za prepovedane droge.
V informacijsko enoto iz prejšnjega odstavka se vključujejo
vsa pristojna ministrstva, javni zavodi in nevladne organizacije z zbirkami
podatkov na področju prepovedanih drog, s katerimi razpolagajo.
III. FINANCIRANJE
16. člen
Sredstva za sofinanciranje izvajanja programov preprečevanja
uporabe prepovedanih drog iz prvega in drugega odstavka 6. člena tega zakona
ter spremljanja uživanja prepovedanih drog iz prejšnjega člena se zagotavljajo
iz državnega proračuna.
Sredstva za financiranje delovanja lokalnih akcijskih skupin
iz tretjega odstavka 6. člena tega zakona zagotavlja občina.
Sredstva za izvajanje zdravljenja v skladu s 8. in 9. členom
tega zakona se zagotavljajo v skladu z zakonom, ki ureja zdravstveno varstvo in
zdravstveno zavarovanje.
Sredstva za sofinanciranje socialno varstvenih storitev in
programov reševanja socialne problematike, povezane z uživanjem prepovedanih
drog, iz 10. in 11. člena tega zakona, se sofinancirajo iz državnega proračuna.
Dejavnost nevladnih organizacij iz 13. člena tega zakona je
sofinancirana iz državnega proračuna in drugih sredstev. Način sofinanciranja
nevladnih organizacij je določen s pogoji in kriteriji posameznega uporabnika
proračunskih in javnih sredstev v skladu z nacionalnim programom iz 3. člena
tega zakona.
Verificirani nevladni neprofitni programi se v obsegu, določenim
z nacionalnim programom, od pristojnega uporabnika proračunskih sredstev
sofinancirajo v višini najmanj 80% vrednosti programa. Obseg, normative in
standarde za odmero priznane višine vrednosti programa določa nacionalni program.
Do sprejema nacionalnega programa določi obseg, normative in
standarde minister, pristojen za socialne zadeve, v soglasju z ministrom, pristojnim
za zdravstvo, v treh mesecih od uveljavitve tega zakona.
Združenje nevladnih organizacij iz 14. člena tega zakona se
sofinancira iz državnega proračuna.
17. člen
Uživalec prepovedanih drog, vključen v program reševanja socialne
problematike, povezane z uživanjem prepovedanih drog, ki je financiran iz državnega
proračuna in vključuje celodnevno oskrbo, je dolžan prispevati del stroškov za
izvajanje programa v skladu s svojimi materialnimi možnostmi, vendar največ v
višini cene oskrbnega dne.
Način določitve prispevka iz prejšnjega odstavka določi
izvajalec programa.
Nadzor nad določitvijo višine prispevka pri programih iz prvega
odstavka tega člena opravlja ministrstvo, pristojno za socialne zadeve.
IV. NADZORSTVO
18. člen
Nadzor nad delom centrov za preprečevanje in zdravljenje odvisnih
od prepovedanih drog ter zdravljenjem uživalcev prepovedanih drog izvaja
ministrstvo, pristojno za zdravstvo.
Način izvajanja nadzora iz prejšnjega odstavka podrobneje določi
minister, pristojen za zdravstvo.
Za nadzor nad izvajanjem socialne preventive, drugih socialno-varstvenih
storitev in programov reševanja socialne problematike, povezane z uživanjem
prepovedanih drog po tem zakonu, se smiselno uporabljajo določbe o nadzoru po zakonu,
ki ureja socialno varstvo.
19. člen
Upravni nadzor nad zakonitostjo izvajanja tega zakona opravljajo
pristojna ministrstva.
V. KAZENSKE DOLOČBE
20. člen
Z denarno kaznijo do 500.000 tolarjev se kaznuje za prekršek
fizična oseba, ki opravlja program zdravljenja uživalcev prepovedanih drog brez
potrditve zdravstvenega sveta (8. člen).
Z denarno kaznijo do 1,000.000 tolarjev se kaznuje pravna
oseba, ki stori prekršek iz prejšnjega odstavka.
Z denarno kaznijo do 100.000 tolarjev se kaznuje odgovorna
oseba pravne osebe, ki stori prekršek iz prvega odstavka tega člena.

Zakon o preprečevanju uporabe prepovedanih
drog in o obravnavi uživalcev prepovedanih drog – ZPUPD (Uradni list RS, št. 98/99)
vsebuje naslednje prehodne in končne določbe:
»VI. PREHODNE IN KONČNE DOLOČBE
21. člen
Ministri, pristojni za izvajanje tega zakona, sprejmejo izvršilne
predpise po tem zakonu v šestih mesecih po uveljavitvi tega zakona.
22. člen
Centri za preprečevanje in zdravljenje odvisnosti od prepovedanih
drog iz prvega odstavka 9. člena tega zakona se organizirajo v skladu s tem
zakonom v treh mesecih po uveljavitvi tega zakona.
Minister, pristojen za zdravstvo, imenuje koordinacijo centrov
za preprečevanje in zdravljenje odvisnosti od prepovedanih drog iz tretjega
odstavka 9. člena tega zakona v treh mesecih po uveljavitvi tega zakona.
Javni zdravstveni zavod iz petega odstavka 9. člena tega
zakona se organizira v skladu s tem zakonom v treh mesecih po uveljavitvi tega
zakona.
23. člen
Minister, pristojen za socialne zadeve, imenuje svet za droge
iz 11. člena tega zakona v treh mesecih po uveljavitvi tega zakona.
24. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon o prenosu nalog nekaterih vladnih služb
na ministrstva – ZPNNVSM (Uradni list RS, št. 2/04)
v zvezi s spremembami 5. in 16. člena zakona določa:
»Določbe zakona se spremenijo s 1. aprilom 2004.«;
ter vsebuje naslednjo končno določbo:
»4. člen
Ta zakon začne veljati petnajsti dan po objavi v Uradnem
listu Republike Slovenije.«.