I. UVODNE DOLOČBE
1. člen
(vsebina zakona)
(1) Ta zakon ureja postopek, ki vsakomur omogoča prost dostop
in ponovno uporabo informacij javnega značaja, s katerimi razpolagajo državni
organi, organi lokalnih skupnosti, javne agencije, javni skladi in druge osebe
javnega prava, nosilci javnih pooblastil in izvajalci javnih služb (v
nadaljnjem besedilu: organi). 
(2) S tem zakonom se v pravni red Republike Slovenije
prenašata Direktiva 2003/4/ES Evropskega parlamenta in Sveta z dne
28. januarja 2003 o dostopu javnosti do informacij o okolju in o
razveljavitvi Direktive Sveta 90/313/EGS (UL L št. 41 z dne 14. 2. 2003,
str. 26) in Direktiva 2003/98/ES Evropskega parlamenta in Sveta z dne
17. novembra 2003 o ponovni uporabi informacij javnega sektorja (UL L
št. 345 z dne 31. 12. 2003, str. 90), zadnjič spremenjena z Direktivo
2013/37/EU Evropskega parlamenta in Sveta z dne 26. junija 2013 o
spremembi Direktive 2003/98/ES o ponovni uporabi informacij javnega sektorja
(UL L št. 175 z dne 27. 6. 2013, str. 1). 
(3) (črtan).
1.a člen
(zavezani poslovni subjekti pod prevladujočim vplivom oseb
javnega prava)
(1) Ta zakon ureja tudi postopek, ki vsakomur omogoča prost
dostop in ponovno uporabo informacij javnega značaja, s katerimi razpolagajo
gospodarske družbe in druge pravne osebe zasebnega prava pod neposrednim ali
posrednim prevladujočim vplivom, posamično ali skupaj, Republike Slovenije,
samoupravnih lokalnih skupnosti in drugih oseb javnega prava (v nadaljnjem
besedilu: poslovni subjekti pod prevladujočim vplivom oseb javnega prava). 
(2) Prevladujoč vpliv iz prejšnjega odstavka je zagotovljen,
kadar Republika Slovenija, samoupravne lokalne skupnosti ali druge osebe
javnega prava, posamično ali skupaj: 
-       
v gospodarski družbi, neposredno ali posredno prek druge gospodarske
družbe ali druge pravne osebe zasebnega prava, lahko izvajajo prevladujoč vpliv
na podlagi večinskega deleža vpisanega kapitala ali imajo pravico nadzora
večine ali lahko imenujejo več kot polovico članov poslovodnega ali nadzornega
organa, ali 
-       
v drugi pravni osebi zasebnega prava, ki ni gospodarska družba,
neposredno ali posredno prek druge gospodarske družbe ali druge pravne osebe
zasebnega prava, nastopajo kot ustanovitelji. 
(3) Pod prevladujočim vplivom iz prvega odstavka tega člena
je tudi banka, ki je deležna ukrepov po zakonu, ki ureja ukrepe Republike
Slovenije za krepitev stabilnosti bank. 
(4) Šteje se, da so po prvem odstavku tega člena zavezani
tudi poslovni subjekti po prenehanju prevladujočega vpliva iz drugega odstavka
tega člena, za informacije javnega značaja, ki so nastale v času, ko so bili
pod prevladujočim vplivom, za obdobje petih let po prenehanju. 
(5) Poslovni subjekt pod prevladujočim vplivom oseb javnega
prava je zavezanec za dostop do informacij javnega značaja iz 4.a člena tega
zakona, ki so nastale kadarkoli v času, ko je bil pod prevladujočim vplivom
oseb javnega prava. 
(6) Ob namenu iz prvega odstavka 2. člena tega zakona je
namen tega zakona tudi krepitev transparentnosti in odgovornega ravnanja pri
upravljanju z javnimi sredstvi in s finančnimi sredstvi poslovnih subjektov pod
prevladujočim vplivom oseb javnega prava. 
(7) Vse določbe tega zakona, ki se nanašajo na organe, se
uporabljajo tudi za poslovne subjekte pod prevladujočim vplivom oseb javnega
prava, če ni s tem zakonom drugače določeno. 
(8) Če je nosilec javnega pooblastila ali izvajalec javne
službe zavezan tako po 1. členu tega zakona kot tudi po drugem odstavku tega
člena, se v delu, ki se nanaša na izvajanje javnih pooblastil ali javne službe,
uporabljajo določbe tega zakona, ki urejajo dostop do informacij za organe,
sicer pa določbe, ki urejajo dostop do informacij za poslovne subjekte pod
prevladujočim vplivom oseb javnega prava. 
2. člen
(namen zakona)
(1) Namen tega zakona je zagotoviti javnost in odprtost
delovanja organov ter omogočiti uresničevanje pravice fizičnih in pravnih oseb,
da pridobijo informacije javnega značaja. 
(2) Za uresničitev namena tega zakona si morajo organi
prizadevati, da dosežejo čim večjo obveščenost javnosti o svojem delovanju.
3. člen
(spolna slovnična oblika)
V tem zakonu uporabljeni izrazi, ki se nanašajo na osebe in
so zapisani v moški slovnični obliki, so uporabljeni kot nevtralni za ženski in
moški spol.
3.a člen
(pomen izrazov)
(1) Izraz večinski delež ima enak pomen, kot v zakonu, ki
ureja gospodarske družbe. 
(2) Izraz organ upravljanja pomeni organ, ki izvršuje
upravljavska upravičenja v drugi pravni osebi zasebnega prava, ki ni
gospodarska družba. 
(3) DUTB pomeni družbo za upravljanje terjatev bank, ki je
ustanovljena v skladu z zakonom, ki ureja ukrepe Republike Slovenije za
krepitev stabilnosti bank.
(4) Izraz strojno berljiva oblika pomeni, da so podatki ali
metapodatki strukturirani tako, da lahko programske aplikacije z lahkoto
določajo, prepoznajo in izločajo določene podatke, vključno s posameznimi
dejanskimi navedbami in njihovo notranjo strukturo.
(5) Izraz odprti podatek pomeni, da je podatek v datotečnem
formatu, katerega struktura je določena v dogovorjenih odprtih standardih, ki
jih je sprejela organizacija za standarde in ki se lahko uporabijo ter
implementirajo brez tehničnih omejitev. Poleg tega je prosto dostopen ter na
voljo za uporabo in razširjanje brez omejitev po zakonu, ki ureja avtorsko in
sorodne pravice, razen navedbe avtorstva ali vira.
(6) Izraz formalni odprti standard pomeni standard, ki je
javno dostopen, brez omejitev uporabe in natančno opredeljuje zahteve za
zagotavljanje interoperabilnosti programske opreme in je določen v pisni obliki
ter ga ministrstvo, pristojno za upravo (v nadaljnjem besedilu: ministrstvo),
objavi na nacionalnem portalu odprtih podatkov.
(7) Izraz metapodatek pomeni informacije, ki opisujejo zbirko
podatkov in storitve v zvezi s podatki ter omogočajo njihovo iskanje,
evidentiranje in uporabo.
I.A REGISTER ZAVEZANCEV
3.b člen
(register zavezancev za informacije javnega značaja)
(1) Pristojna organizacija za javnopravne evidence in
storitve, ustanovljena v skladu z zakonom, ki ureja plačilni promet (v
nadaljnjem besedilu: pristojna organizacija), vzpostavi in vodi javni register
zavezancev (v nadaljnjem besedilu: register zavezancev), v katerega se vpišejo:
-       
zavezanci iz 1. člena tega zakona; 
-       
tisti zavezanci iz prve alineje drugega odstavka 1.a člena tega zakona,
pri katerih se prevladujoč vpliv izvaja neposredno ali posredno preko druge
gospodarske družbe na podlagi večinskega deleža vpisanega kapitala in 
-       
tisti zavezanci iz druge alineje drugega odstavka 1.a člena tega zakona,
v katerih Republika Slovenija, samoupravne lokalne skupnosti ali druge osebe
javnega prava neposredno nastopajo kot ustanovitelji. 
(2) Register zavezancev vsebuje podatke o: 
-       
nazivu ali firmi pravne osebe; 
-       
sedežu in poslovnem naslovu pravne osebe; 
-       
matični številki pravne osebe; 
-       
davčni številki pravne osebe; 
-       
deležih oseb javnega prava v osnovnem kapitalu poslovnega subjekta; 
-       
pravni podlagi za podelitev javnega pooblastila ali izvajanje javne službe;
-       
prijavitelju, če se vpis opravi na podlagi prijave; 
-       
drugi pravni podlagi za vpis v register zavezancev; 
-       
datumu vpisa; 
-       
datumu izbrisa. 
(3) Z namenom zagotavljanja večje preglednosti glede članov
poslovodnih organov, organov upravljanja, drugih zastopnikov in članov
nadzornih organov poslovnih subjektov pod prevladujočim vplivom oseb javnega
prava, register zavezancev pri posameznem zavezancu iz druge alineje prvega
odstavka tega člena vsebuje tudi naslednje njihove podatke iz poslovnega in
sodnega registra: 
-       
ime in priimek osebe; 
-       
vrsta zastopnika oziroma tip člana nadzornega organa; 
-       
datum imenovanja oziroma podelitve pooblastila. 
(4) Zavezanci so v register zavezancev vpisani in iz njega
izbrisani neposredno na podlagi podatkov iz uradnih evidenc, navedenih v 3.c
členu tega zakona, in podatkov, posredovanih v skladu s prvim in drugim
odstavkom 3.č člena tega zakona. 
(5) Če je pravna oseba vpisana v registru zavezancev, se
domneva, da je zavezanec po tem zakonu. Pravna oseba lahko v postopku z zahtevo
za dostop do informacij javnega značaja dostop zavrne, če izkaže: 
-       
da ne izpolnjuje pogojev za zavezanca po tem zakonu; ali 
-       
da so zahtevane informacije javnega značaja nastale v času, ko poslovni
subjekt ni bil pod prevladujočim vplivom oseb javnega prava. 
(6) Podatki iz registra zavezancev in iz četrtega odstavka
3.č člena tega zakona so javni in brezplačno dostopni na spletni strani
pristojne organizacije, na način, ki ga določi minister, pristojen za upravo. 
(7) Ministrstvo, pristojno za finance, podatke iz registra
zavezancev uporablja za potrebe vodenja seznamov, ki jih določa zakon, ki ureja
preglednost finančnih odnosov in ločeno evidentiranje različnih dejavnosti, za
opravljanje nalog na področju finančnega premoženja države oziroma za njihovo
nadaljnje posredovanje pristojnim organom ter za izvajanje obveznosti države po
drugih zakonih.
3.c člen
(pridobivanje podatkov in izračunavanje deležev s strani
pristojne organizacije)
(1) Za namen vzpostavitve in vodenja registra iz prejšnjega
člena lahko pristojna organizacija brezplačno, samodejno in dnevno prevzema
podatke iz prvega, drugega in tretjega odstavka 3.b člena tega zakona iz: 
-       
sodnega in poslovnega registra Slovenije; 
-       
centralnega registra nematerializiranih vrednostnih papirjev; 
-       
drugih uradnih evidenc. 
(2) Za potrebe izračunavanja posrednih deležev Republike
Slovenije, samoupravnih lokalnih skupnosti in drugih oseb javnega prava v
osnovnem kapitalu poslovnih subjektov s strani pristojne organizacije, se ne
uporablja določba zakona, ki ureja sodni register, glede omejitev dostopa do
podatkov na način, ki bi omogočal ugotovitev, ali je določena oseba
ustanovitelj (družbenik) v subjektu vpisa in v katerem subjektu vpisa je
ustanovitelj (družbenik). 
(3) Način in roke prevzemanja podatkov od upravljavcev
uradnih evidenc določi minister, pristojen za upravo.
3.č člen
(obveznost posredovanja podatkov za vpis v register
zavezancev)
(1) Ministrstva in organi samoupravnih lokalnih skupnosti
pristojni organizaciji posredujejo elektronsko prijavo za vpis zavezancev v
register zavezancev iz svoje pristojnosti, in sicer za osebe javnega prava,
izvajalce javnih služb in nosilce javnih pooblastil ter pravne osebe zasebnega
prava, ki niso gospodarske družbe, v katerih je eden od ustanoviteljev
ministrstvo oziroma organ samoupravne lokalne skupnosti, najkasneje v 15 dneh
po ustanovitvi osebe javnega ali zasebnega prava oziroma od podelitve javnega
pooblastila ali začetka izvajanja javne službe ter posredujejo elektronsko
prijavo za izbris najkasneje v 15 dneh po prenehanju obstoja pogojev za
zavezanost po tem zakonu. Kadar gre za zavezanca iz državne pristojnosti,
elektronsko prijavo posreduje pristojno ministrstvo. 
(2) Obveznost posredovanja prijave v register zavezancev za
vpis osebe zasebnega prava, ki ni gospodarska družba, v roku iz prejšnjega
odstavka, velja tudi za druge osebe javnega prava, ki v njih nastopajo kot
ustanovitelji. 
(3) Po prejemu popolne prijave za vpis ali izbris iz registra
zavezancev pristojna organizacija izvede vpis oziroma izbris zavezanca iz
registra zavezancev in o tem obvesti prijavitelja. Vsebino in način prijave
določi minister, pristojen za upravo. 
(4) Podatki o zavezancu, ki se izbriše iz registra, so pri
pristojni organizaciji javno spletno dostopni še deset let po izbrisu.
II. INFORMACIJA JAVNEGA ZNAČAJA
4. člen
(informacija javnega značaja)
(1) Informacija javnega značaja je informacija, ki izvira iz
delovnega področja organa, nahaja pa se v obliki dokumenta, zadeve, dosjeja,
registra, evidence ali drugega dokumentarnega gradiva (v nadaljnjem besedilu:
dokument), ki ga je organ izdelal sam, v sodelovanju z drugim organom, ali
pridobil od drugih oseb.
(2) Arhivsko gradivo, ki ga hrani v okviru javne arhivske
službe pristojni arhiv ali se hrani v lastni hrambi v skladu z zakonom, ki
ureja arhive, ni informacija javnega značaja po tem zakonu. Za dostop do
arhivskega gradiva iz prejšnjega stavka se uporabljajo določbe zakona, ki ureja
varstvo dokumentarnega in arhivskega gradiva ter arhive, za ponovno uporabo
tega gradiva pa določbe tega zakona. 
(3) Ponovna uporaba informacij javnega značaja pomeni uporabo
s strani fizičnih oseb ali pravnih oseb za pridobitne ali nepridobitne namene
razen za prvotni namen v okviru javne naloge, zaradi katerega so bili dokumenti
izdelani. Uporaba informacij za izvajanje javnih nalog v organu ali izmenjava
informacij med organi za izvajanje javnih nalog se ne šteje za ponovno uporabo
informacij.
4.a člen
(informacija javnega značaja v primeru poslovnih subjektov
pod prevladujočim vplivom oseb javnega prava)
(1) V primeru poslovnih subjektov pod prevladujočim vplivom
oseb javnega prava je informacija javnega značaja: 
-       
informacija iz sklenjenega pravnega posla, ki se nanaša na pridobivanje,
razpolaganje ali upravljanje s stvarnim premoženjem poslovnega subjekta ali
izdatke poslovnega subjekta za naročilo blaga, gradenj, agentskih, svetovalnih
ali drugih storitev ter sponzorskih, donatorskih in avtorskih pogodb in drugih
pravnih poslov, s katerimi se dosega enak učinek; 
-       
informacija o vrsti zastopnika oziroma članstvu v poslovodnem organu,
organu upravljanja ali organu nadzora, informacija o višini dogovorjenega ali
izplačanega prejemka ali bonitete člana poslovodnega organa, organa
upravljanja, drugega zastopnika poslovnega subjekta, člana nadzornega organa in
informacija v zvezi z zaposlitvijo ali imenovanjem navedenih oseb, iz katere je
razvidno izpolnjevanje pogojev in meril za zaposlitev ali imenovanje. 
(2) V primeru poslovnih subjektov pod prevladujočim vplivom
oseb javnega prava je informacija javnega značaja tudi informacija, ki je
nastala na podlagi pravnih poslov iz prve alineje prvega odstavka tega člena
oziroma je z njimi neposredno povezana, če je, ne glede na določbe prvega
odstavka 6. člena tega zakona, za njeno razkritje podan prevladujoči javni
interes iz drugega odstavka 6. člena tega zakona. 
III. TEMELJNE DOLOČBE
5. člen
(načelo prostega dostopa)
(1) Informacije javnega značaja so prosto dostopne pravnim
ali fizičnim osebam (v nadaljnjem besedilu: prosilci). 
(2) Vsak prosilec ima na svojo zahtevo pravico pridobiti od
organa informacijo javnega značaja tako, da jo pridobi na vpogled, ali da
pridobi njen prepis, fotokopijo, ali njen elektronski zapis.
(3) Vsak prosilec ima pravico, da pod enakimi pogoji kot
druge osebe pridobi pravico do ponovne uporabe informacij v pridobitne ali
nepridobitne namene. 
(4) Organ mora v čim večji meri zagotavljati informacije
javnega značaja v elektronski obliki, vendar ni dolžan za potrebe ponovne
uporabe informacij javnega značaja zagotavljati pretvorbe iz ene oblike v drugo
ali zagotoviti izvlečkov iz dokumentov, kadar bi to pomenilo nesorazmeren napor
izven preprostega postopka ter tudi ne nadaljevati z ustvarjanjem določenih
informacij samo zaradi ponovne uporabe s strani drugih organov ali drugih oseb.
(5) Organ lahko prosilcu izjemoma zavrne dostop do zahtevane
informacije, če prosilec z eno ali več funkcionalno povezanimi zahtevami očitno
zlorabi pravico dostopa do informacij javnega značaja po tem zakonu oziroma je
očitno, da so zahteva ali zahteve šikanoznega značaja. 
5.a člen
(izjeme v zvezi s postopki in varovanje tajnosti vira)
(1) Organ prosilcu zavrne dostop do zahtevane informacije ali
njeno ponovno uporabo, če se zahteva nanaša na podatek, glede katerega je
dostop v skladu z zakonom prepovedan ali omejen tudi strankam, udeležencem ali
oškodovancem v sodnem, upravnem ali z zakonom določenem nadzornem postopku.
(2) Organ prosilcu zavrne dostop do zahtevane informacije ali
njeno ponovno uporabo, če se zahteva nanaša na podatek, ki je pridobljen ali
sestavljen zaradi nadzornega postopka, ki ga v skladu z zakonom vodi Banka
Slovenije, organ, pristojen za nadzor trga vrednostnih papirjev ali
zavarovalniški nadzor, ali drug nadzorni organ, specializiran za finančni
nadzor, če je nadzorni postopek še v teku. Ko je postopek nadzora zaključen,
organ lahko zavrne dostop ali njeno ponovno uporabo tudi, če bi razkritje
zahtevane informacije povzročilo škodo drugi osebi ali če bi to resno ogrozilo
izvajanje drugih zakonskih nalog nadzorne institucije, ki je vodila postopek.
(3) Organ prosilcu zavrne dostop do zahtevane informacije ali
njeno ponovno uporabo, če se zahteva nanaša na podatek, glede katerega zakon
določa varovanje tajnosti vira. 
6. člen
(izjeme)
(1) Organ prosilcu zavrne dostop do zahtevane informacije, če
se zahteva nanaša na: 
1.     
podatek, ki je na podlagi zakona, ki ureja tajne podatke, opredeljen kot
tajen; 
2.     
podatek, ki je opredeljen kot poslovna skrivnost v skladu z zakonom, ki
ureja gospodarske družbe; 
3.     
osebni podatek, katerega razkritje bi pomenilo kršitev varstva osebnih
podatkov v skladu z zakonom, ki ureja varstvo osebnih podatkov; 
4.     
podatek, katerega razkritje bi pomenilo kršitev zaupnosti individualnih
podatkov o poročevalskih enotah skladno z zakonom, ki ureja dejavnost državne
statistike; 
5.     
podatek, katerega razkritje bi pomenilo kršitev zaupnosti davčnega
postopka ali davčne tajnosti, skladno z zakonom, ki ureja davčni postopek; 
6.     
podatek, ki je bil pridobljen ali sestavljen zaradi kazenskega pregona
ali v zvezi z njim, ali postopka s prekrški in bi njegovo razkritje škodovalo
njegovi izvedbi; 
7.     
podatek, ki je bil pridobljen ali sestavljen zaradi upravnega postopka,
in bi njegovo razkritje škodovalo njegovi izvedbi; 
8.     
podatek, ki je bil pridobljen ali sestavljen zaradi pravdnega,
nepravdnega ali drugega sodnega postopka, in bi njegovo razkritje škodovalo
njegovi izvedbi; 
9.     
podatek iz dokumenta, ki je v postopku izdelave, in je še predmet
posvetovanja v organu, njegovo razkritje pa bi povzročilo napačno razumevanje
njegove vsebine; 
10.  
podatek o naravni oziroma kulturni vrednoti, ki v skladu z zakonom, ki
ureja ohranjanje naravne ali kulturne dediščine, ni dostopen javnosti zaradi
varovanja naravne oziroma kulturne vrednote; 
11.  
podatek iz dokumenta, ki je bil sestavljen v zvezi z notranjim
delovanjem oziroma dejavnostjo organov, in bi njegovo razkritje povzročilo
motnje pri delovanju oziroma dejavnosti organa. 
(2) Ne glede na določbe prejšnjega odstavka, se dostop do
zahtevane informacije dovoli, če je javni interes glede razkritja močnejši od
javnega interesa ali interesa drugih oseb za omejitev dostopa do zahtevane
informacije, razen v naslednjih primerih: 
-       
za podatke, ki so v skladu z zakonom, ki ureja tajne podatke, označeni z
najvišjima dvema stopnjama tajnosti; 
-       
za podatke, ki vsebujejo ali so pripravljeni na podlagi tajnih podatkov
tuje države ali mednarodne organizacije, s katero ima Republika Slovenija
sklenjeno mednarodno pogodbo v zvezi z izmenjavo ali posredovanjem tajnih
podatkov; 
-       
za podatke, ki vsebujejo ali so pripravljeni na podlagi davčnih
podatkov, ki jih organom v Republiki Sloveniji posreduje organ tuje države; 
-       
za podatke iz 4. točke prvega odstavka tega člena; 
-       
za podatke iz 5. točke prvega odstavka, razen če je davčni postopek že
pravnomočno končan oziroma je zavezanec za davek obveznost ugotovil v obračunu
davka in ga ni plačal v predpisanem roku. 
(3) Ne glede na določbe prvega odstavka, se dostop do
zahtevane informacije dovoli: 
-       
če gre za podatke o porabi javnih sredstev ali podatke, povezane z
opravljanjem javne funkcije ali delovnega razmerja javnega uslužbenca, razen v
primerih iz 1. in 5. do 8. točke prvega odstavka ter v primerih, ko zakon, ki
ureja javne finance ali zakon, ki ureja javna naročila, določata drugače; 
-       
če gre za podatke glede emisij v okolje, odpadkov, nevarnih snovi v
obratu ali podatke iz varnostnega poročila in druge podatke, za katere tako
določa zakon, ki ureja varstvo okolja. 
(4) Če prosilec meni, da so podatki v nasprotju z zakonom, ki
ureja tajne podatke, označeni s stopnjo tajnosti, lahko zahteva umik tajnosti
po postopku iz 21. člena tega zakona. 
(5) Organ lahko prosilcu ne posreduje zahtevane informacije,
ki je dostopna v prosto dostopnih javnih evidencah ali na drug način že
enostavno javno dostopna (objava v uradnem glasilu, publikacijah organa,
medijih, strokovni literaturi, svetovnem spletu in podobno), in mu posreduje
samo napotilo, kje se informacija nahaja. 
(6) Organ prosilcu zavrne zahtevo za ponovno uporabo
zahtevane informacije, če se zahteva nanaša na: 
1.     
podatek iz prvega odstavka tega člena ali 
2.     
podatek, zavarovan s pravicami intelektualne lastnine tretjih oseb, ali 
3.     
podatek, s katerim razpolagajo izvajalci javne službe javne
radiotelevizije ali izvajalci javne službe na področju izobraževalne, raziskovalne
ali kulturne dejavnosti ali 
4.     
podatek, za katerega drug zakon določa, da je dostopen samo upravičenim
osebam.
6.a člen
(javni podatki poslovnih subjektov pod prevladujočim vplivom
oseb javnega prava)
(1) Ne glede na določbe prvega odstavka prejšnjega člena se
dostop do zahtevane informacije javnega značaja poslovnih subjektov pod
prevladujočim vplivom oseb javnega prava dovoli, če gre za osnovne podatke o
sklenjenih pravnih poslih iz prve alineje prvega odstavka 4.a člena tega
zakona, in sicer: 
-       
podatek o vrsti posla; 
-       
o pogodbenem partnerju, in sicer za pravno osebo: naziv ali firma,
sedež, poslovni naslov in račun pravne osebe ter za fizično osebo: osebno ime
in kraj bivanja; 
-       
pogodbena vrednost in višina posameznih izplačil; 
-       
datum in trajanje posla in 
-       
enaki podatki iz aneksa k pogodbi. 
(2) Ne glede na določbe prvega odstavka prejšnjega člena se z
namenom povečanja transparentnosti nad porabo sredstev poslovnih subjektov pod
prevladujočim vplivom oseb javnega prava dovoli dostop do zahtevanih informacij
javnega značaja iz druge alineje prvega odstavka 4.a člena tega zakona. 
(3) Ne glede na določbo prvega odstavka tega člena lahko
zavezanci, katerih informacije javnega značaja se ne posredujejo v svetovni
splet v skladu s četrtim odstavkom 10.a člena tega zakona, zavrnejo dostop do
osnovnih podatkov o poslih iz prvega odstavka tega člena, če izkažejo, da bi
razkritje huje škodovalo njihovemu konkurenčnemu položaju na trgu, razen če se
ti podatki nanašajo na pravne posle, ki obsegajo donatorske, sponzorske,
svetovalne, avtorske ali druge intelektualne storitve ali druge pravne posle, s
katerimi se dosega enak učinek. 
(4) Pod pogoji iz prejšnjega odstavka lahko gospodarske
družbe iz prve alineje drugega odstavka 1.a člena tega zakona, v katerih je
delež oseb javnega prava v osnovnem kapitalu, posamično ali skupaj, 100 %, z izjemo javnih podjetij v skladu z
zakonom, ki ureja gospodarske javne službe, zavrnejo dostop do osnovnih
podatkov o poslih iz prvega odstavka tega člena, razen kolikor ti predstavljajo
podatke, ki se jih spletno objavlja na podlagi četrtega odstavka 10.a člena
tega zakona. 
(5) Ne glede na določbe prvega odstavka 4.a člena in prvega
odstavka prejšnjega člena so v primeru, kadar je poslovni subjekt pod
prevladujočim vplivom oseb javnega prava banka iz tretjega odstavka 1.a člena
tega zakona, prosto dostopne informacije javnega značaja tudi naslednje
informacije, neposredno povezane s krediti neplačnikov kot tveganimi postavkami,
ki se vodijo kot slabitve v bilancah te banke in ki so bili iz takšne banke
preneseni na DUTB ali jih je banka, na dan prenosa kreditov neplačnikov kot
tveganih postavk na DUTB, vodila kot kredite neplačnikov iz šestega odstavka
tega člena, za vsak posamezni kredit: 
-       
iz pogodb o sklenjenih poslih: vrsta in vrednost posla, kreditodajalec,
kreditojemalec, in sicer firma in sedež pravne osebe, datum sklenitve pogodbe; 
-       
iz sklepov organa banke, pristojnega za odobritev posla: organ, ki je
posel odobril in člani organa ter člani uprave in člani nadzornega sveta banke
v času odobritve kredita, in sicer za fizično osebo: osebno ime in položaj
oziroma naziv delovnega mesta; 
-       
iz dokazil o zavarovanju: vrsta in predmet zavarovanja in 
-       
iz pogodbe o prevzemu terjatev med banko in DUTB: firma in sedež banke
in neplačnika in končna bruto izpostavljenost do posameznega neplačnika na dan
prenosa na DUTB. 
(delno
razveljavljen)
(6) Izraz krediti neplačnikov, ki se vodijo kot slabitve v
bilancah banke iz prejšnjega odstavka pomeni kredite pravnih oseb, s sedežem v
Republiki Sloveniji, ki se skladno s sklepom Banke Slovenije, ki ureja
ocenjevanje izgub iz kreditnega tveganja bank in hranilnic, in ki je izdan na
podlagi zakona, ki ureja bančništvo, razvrščajo v skupino D ali E, ali ki so se
pri skrbnem pregledu aktive banke, ki je bil izveden v skladu z morebitnimi
navodili Evropske komisije ali Evropske centralne banke, obravnavali kot
krediti neplačnikov. 
(7) Dostop do informacij javnega značaja iz petega odstavka
tega člena v zvezi s krediti, ki so bili preneseni na DUTB, zagotavlja DUTB. V
zvezi s krediti neplačnikov, ki niso bili preneseni na DUTB, zagotavlja dostop
do informacij javnega značaja iz prve, druge in tretje alineje petega odstavka
tega člena banka. (delno
razveljavljen)
6.b člen 
(ponovna uporaba informacij muzejev in knjižnic) 
(1) Ne glede na določbo 3. točke šestega odstavka
6. člena tega zakona muzeji po zakonu, ki ureja varstvo kulturne dediščine
(v nadaljnjem besedilu: muzeji) in knjižnice po zakonu, ki ureja knjižničarstvo
(v nadaljnjem besedilu: knjižnice), omogočajo ponovno uporabo informacij
javnega značaja, na katerih nobena oseba ni imetnik pravic intelektualne
lastnine.
(2) Kadar so muzeji in knjižnice sami imetniki pravic
intelektualne lastnine na zahtevani informaciji javnega značaja, morajo
omogočati njeno ponovno uporabo, če jo sami ponovno uporabljajo ali če so
ponovno uporabo omogočili vsaj enemu prosilcu.
(3) Šteje se, da je nesorazmeren napor iz četrtega odstavka
5. člena tega zakona podan predvsem, kadar je informacija javnega značaja
v postopku strokovne obdelave, restavriranja, digitalizacije v okviru celotnih
fondov ali večjih sklopov gradiva ali je zaradi poškodovanosti izvirnika ni
mogoče uporabljati.
(4) Za ponovno uporabo informacij javnega značaja muzejev in
knjižnic se uporabljajo splošne določbe tega zakona o ponovni uporabi, če ta
zakon ne določa drugače.
6.c člen 
(ponovna uporaba arhivskega gradiva) 
(1) Za ponovno uporabo arhivskega gradiva se, kolikor ta
zakon ne določa drugače, uporabljajo določbe tega zakona, ki veljajo za ponovno
uporabo informacij javnega značaja, s katerimi razpolagajo knjižnice in muzeji,
če se zahteva za ponovno uporabo nanaša na arhivsko gradivo:
-       
ki je v skladu z zakonom, ki ureja arhive, prosto dostopno javnosti,
-       
na katerem ni pravic intelektualne lastnine tretjih oseb in
-       
ki ga hrani arhiv v okviru izvajanja javne službe ali je v skladu z
zakonom, ki ureja arhive, v lastnem varstvu (v nadaljnjem besedilu: arhivsko
gradivo).
(2) Ne glede na določbe šestega odstavka 6. člena tega
zakona se ponovna uporaba arhivskega gradiva lahko zavrne iz razlogov,
navedenih v prejšnjem odstavku.
7. člen
(delni dostop)
Če dokument ali njegov del le delno vsebuje informacije iz 5.a
ali 6. člena tega zakona in jih je mogoče izločiti iz dokumenta, ne da bi
to ogrozilo njihovo zaupnost, pooblaščena oseba organa izloči te informacije iz
dokumenta ter seznani prosilca z vsebino oziroma mu omogoči ponovno uporabo
preostalega dela dokumenta.
7.a člen
(javni podatki iz obtožnega akta)
Ne glede na določbo prvega odstavka 6. člena tega zakona, so
v kazenskem postopku v zvezi s kaznivim dejanjem, ki se preganja po uradni
dolžnosti, za člana poslovodnega organa, organa upravljanja, drugega zastopnika
ali nadzornega organa zavezanca iz drugega in tretjega odstavka 1.a člena tega
zakona, ki je v neposredni zvezi z opravljanjem dela ali nalog, po
pravnomočnosti sklepa o preiskavi oziroma po pravnomočnosti obtožnice, če
preiskava ni bila zahtevana ali uvedena oziroma po vročitvi obtožnega predloga
obdolžencu, iz obtožnega akta javno dostopni podatki o osebnem imenu
obdolženega, kvalifikaciji kaznivega dejanja, ocenjeni pridobljeni premoženjski
koristi in povzročeni premoženjski škodi poslovnega subjekta pod prevladujočim
vplivom oseb javnega prava, razen v primerih obstoja izjem iz 6. ali 8. točke
prvega odstavka 6. člena tega zakona. 
8. člen
(katalog informacij javnega značaja)
(1) Vsak organ je dolžan redno vzdrževati in na primeren
način javno objavljati (uradno glasilo organa, svetovni splet, ipd.) ter dati
na vpogled prosilcu po vsebinskih sklopih urejen katalog informacij javnega
značaja, s katerimi razpolaga.
(2) Ne glede na določbe prejšnjega odstavka so poslovni
subjekti pod prevladujočim vplivom oseb javnega prava dolžni na svojih spletnih
straneh objaviti kontaktne podatke osebe ali oseb, pristojnih za posredovanje
informacij javnega značaja. 
9. člen
(določitev uradne osebe)
(1) Vsak organ določi eno ali več uradnih oseb, pristojnih za
posredovanje informacij javnega značaja. 
(2) Ne glede na določbo prejšnjega odstavka, lahko več
organov skupaj določi eno ali več uradnih oseb, pristojnih za posredovanje
informacij javnega značaja.
10. člen
(posredovanje informacij javnega značaja v svetovni splet)
(1) Vsak organ je dolžan posredovati v svetovni splet
naslednje informacije javnega značaja: 
1.     
prečiščena besedila predpisov, ki se nanašajo na delovno področje
organa, povezana z državnim registrom predpisov na spletu; 
2.     
programe, strategije, stališča, mnenja in navodila, ki so splošnega
pomena ali so pomembna za poslovanje organa s fizičnimi in pravnimi osebami
oziroma za odločanje o njihovih pravicah ali obveznostih, študije in druge
podobne dokumente, ki se nanašajo na delovno področje organa; 
3.     
predloge predpisov, programov, strategij in drugih podobnih dokumentov,
ki se nanašajo na delovno področje organa; 
4.     
dokumentacijo na področju javnih naročil ter javnih razpisov za
dodelitev sredstev, subvencij, posojil in drugih oblik sofinanciranj iz
državnega ali občinskih proračunov; 
5.     
informacije o svoji dejavnosti ter upravnih, sodnih in drugih storitvah;
6.     
vse informacije javnega značaja, ki so jih prosilci zahtevali najmanj
trikrat; 
7.     
druge informacije javnega značaja. 
(2) Vsak organ mora omogočiti dostop do informacij iz
prejšnjega odstavka brezplačno. 
(3) Če za določeno področje obstaja nacionalni namenski
portal, organi informacije objavijo na tem portalu.
(4) Določbe tega člena ne veljajo za poslovne subjekte pod
prevladujočim vplivom oseb javnega prava. 
(5) Ob objavi predloga predpisa ali splošnega akta za
izvrševanje javnih pooblastil (v nadaljnjem besedilu: akta), se z namenom
zagotavljanja transparentnosti postopka sprejemanja akta posreduje v svetovni
splet tudi osebno ime in naziv zunanjega strokovnjaka ali firmo in naslov
pravne osebe, ki je sodelovala pri pripravi akta.
10.a člen
(zbiranje in posredovanje informacij javnega značaja v
svetovni splet)
(1) Z namenom krepitve preglednosti in odgovornosti
upravljanja s finančnimi sredstvi, s katerimi razpolagajo zavezanci po tem
zakonu in zaradi prevladujočega javnega interesa za razkritje podatkov o porabi
teh sredstev, organ, pristojen za javna plačila, ustanovljen v skladu z
zakonom, ki ureja opravljanje plačilnih storitev za proračunske uporabnike (v
nadaljnjem besedilu: organ, pristojen za javna plačila), zbira podatke o stanju
na računih in plačilnih transakcijah, ki so bile izvršene v breme računov
naslednjih skupin registriranih zavezancev po tem zakonu: 
-       
javnih gospodarskih zavodov; 
-       
javnih podjetij v skladu z zakonom, ki ureja gospodarske javne službe; 
-       
tistih poslovnih subjektov iz prve alineje drugega odstavka 1.a člena
tega zakona, v katerih je delež oseb javnega prava v osnovnem kapitalu ali
upravljavskih pravicah, posamično ali skupaj 100 %. 
(2) Organ, pristojen za javna plačila, vzpostavi posebne
evidenčne račune o vseh plačilnih transakcijah, opravljenih v breme računov
registriranih zavezancev iz prejšnjega odstavka, ki vsebuje naslednje podatke: 
-       
račun v breme, 
-       
naziv ali firma plačnika, 
-       
sedež pravne osebe – plačnika, 
-       
referenca v breme, 
-       
datum transakcije, 
-       
znesek transakcije, 
-       
oznaka valute transakcije, 
-       
račun v dobro, 
-       
ime, naziv ali firma prejemnika v dobro, 
-       
sedež ali naslov prejemnika, 
-       
referenca v dobro, 
-       
namen plačila, 
-       
koda namena in 
-       
druge identifikacijske oznake, uporabljene v plačilnem nalogu oziroma
pri izvršitvi plačilne transakcije v skladu s predpisi in standardi na področju
plačilnih storitev. 
(3) Ponudniki plačilnih storitev, razen Banke Slovenije,
organu, pristojnemu za javna plačila, brezplačno sporočajo podatke o stanju na
računih in vseh plačilnih transakcijah, opravljenih v breme računov, ki jih
imajo registrirani zavezanci iz prvega odstavka tega člena, na način, ki ga
predpiše minister, pristojen za finance. 
(4) Organ, pristojen za javna plačila, posreduje v svetovni
splet informacije javnega značaja o transakcijah, opravljenih s strani
posrednih ali neposrednih proračunskih uporabnikov in registriranih zavezancev
iz prvega odstavka tega člena, z izjemo transakcij v dobro ali breme
podračunov, namenjenih za plačevanje in razporejanje davkov, prispevkov in
drugih obveznih dajatev, in sicer: 
-       
datum transakcije, 
-       
znesek in valuta transakcije, 
-       
račun, naziv ali firma in sedež prejemnika v dobro, razen če je
prejemnik fizična oseba, 
-       
če je iz kode namena razvidno, da se izplačilo nanaša na donatorske,
sponzorske, svetovalne in druge avtorske ali druge intelektualne storitve in je
prejemnik fizična oseba, se objavijo podatki iz plačilne transakcije, ki se
nahajajo v polju naziv in kraj prebivanja prejemnika,
-       
namen plačila. 
(5) Registrirani zavezanci iz 1. člena in drugega odstavka
1.a člena tega zakona, ki nastopajo kot naročniki, koncedenti ali javni
partnerji, v roku 48 dni od oddaje javnega naročila, podelitve koncesije ali
izbire izvajalca javno-zasebnega partnerstva na podlagi postopka, ki ga urejajo
zakoni, ki urejajo javno naročanje, koncesije ali javno-zasebno partnerstvo,
objavijo javno dostopne informacije javnega značaja iz pogodbe o izvedbi
javnega naročila, koncesijske pogodbe oziroma pogodbe o javno-zasebnem
partnerstvu. Te informacije se objavijo na spletnih straneh, ki so namenjene
izvajanju elektronskega javnega naročanja, v strojno-berljivem formatu. Način,
možne formate in mesto objave določi minister, pristojen za upravo, v soglasju
z ministrom, pristojnim za finance. 
(6) Izjema v zvezi z objavo računa, naziva ali firme in
sedeža prejemnika plačil, določena v tretji alineji četrtega odstavka tega
člena, ne velja za fizične osebe, ki so kot poslovni subjekti vpisani v
Poslovni register Slovenije. 
(7) Podatke iz drugega odstavka tega člena, ki jih ne
posreduje v svetovni splet, sme organ, pristojen za javna plačila, razkriti: 
-       
zakonitemu zastopniku, poslovodni osebi in članom organa upravljanja in
nadzora v določeni pravni osebi za potrebe izvajanja nalog, določenih z zakonom
in aktom o ustanovitvi; 
-       
državnim organom, organom samoupravnih lokalnih skupnosti in nosilcem
javnih pooblastil za izvajanje njihovih z zakonom predpisanih pristojnosti; 
-       
drugim upravičencem v primerih, ki jih določa zakon. 
(8) Dovoljena je brezplačna in neomejena ponovna uporaba
informacij javnega značaja iz četrtega odstavka tega člena. 
(9) Na podlagi zahteve za dostop do informacij javnega
značaja so prosilcem podatki o plačilnih transakcijah iz tega člena, ki
predstavljajo javno dostopne informacije javnega značaja, dostopni pri
zavezancih po tem zakonu. 
(10) DUTB informacije javnega značaja iz četrte alineje
petega odstavka 6.a člena tega zakona posreduje v svetovni splet nemudoma, iz
prve, druge in tretje alineje petega odstavka 6.a člena tega zakona pa v roku
treh mesecev od dejanskega prevzema informacij. Podrobnejši način objave
informacij iz prve, druge in tretje alineje petega odstavka 6.a člena tega
zakona določi Banka Slovenije na predlog DUTB. 
(11) Poslovni subjekt pod prevladujočim vplivom oseb javnega
prava posreduje v svetovni splet, preko objave na svojih spletnih straneh,
informacije javnega značaja iz prvega odstavka 6.a člena tega zakona, ki se
nanašajo na donatorske, sponzorske, svetovalne in druge avtorske ali druge
intelektualne storitve, razen višine posameznih izplačil in računa pravne
osebe, v roku petih dni od sklenitve posla. Informacije morajo biti na spletnih
straneh poslovnega subjekta objavljene tri leta od sklenitve posla. Če
navedenih poslov poslovni subjekt ni sklenil, mora v svetovni splet posredovati
informacijo, da tovrstnih poslov ni sklenil. 
(12) Poslovni subjekt pod prevladujočim vplivom oseb javnega
prava posreduje v svetovni splet, preko objave na svojih spletnih straneh, tudi
informacije javnega značaja v zvezi z zastopniki tega poslovnega subjekta,
člani poslovodnega organa, organa upravljanja ali člana nadzornega organa iz
druge alineje prvega odstavka 4.a člena tega zakona, ki se nanašajo na vrsto
zastopnika oziroma navedbo članstva v poslovodnem organu, organu upravljanja
ali nadzornem organu in informacijo o višini prejemkov in bonitet te osebe, in
sicer: osebno ime, dogovorjena višina mesečnih prejemkov, dogovorjena višina
odpravnine ter skupna višina neto izplačanih prejemkov v preteklem letu. Informacije
morajo biti na spletni strani poslovnega subjekta stalno dostopne in jih je
treba ob vsaki spremembi, v roku petih dni od nastanka spremembe, z njo
uskladiti, razen informacij o skupni višini neto izplačanih prejemkov v
preteklem letu, ki se objavijo najpozneje do 15. februarja tekočega leta
za preteklo leto. 
(13) Določbe tega člena ne veljajo za Slovensko obveščevalno
– varnostno agencijo.
10.b člen
(zagotavljanje odprtih podatkov za ponovno uporabo)
(1) Organi praviloma omogočajo ponovno uporabo informacij javnega
značaja preko posredovanja v svetovni splet z objavo v odprtih formatih, ki
upoštevajo formalne odprte standarde, v strojno berljivi obliki, skupaj z
metapodatki, razen kadar bi to pomenilo nesorazmeren napor izven preprostega
postopka.
(2) Organi na nacionalnem portalu odprtih podatkov javnega
sektorja (v nadaljnjem besedilu: nacionalni portal), ki ga vodi ministrstvo,
objavijo seznam vseh zbirk podatkov iz svoje pristojnosti z metapodatki ter
zbirke odprtih podatkov ali povezave na spletne strani, kjer so zbirke odprtih
podatkov objavljene. Za objavo zbirk odprtih podatkov se uporabljajo določbe
prejšnjega odstavka.
(3) Podatke, objavljene na nacionalnem portalu, lahko
kdorkoli ponovno uporablja v pridobitne ali druge namene brezplačno, pod
pogoji, da se:
-       
ponovna uporaba podatkov izvaja v skladu z zakonom, ki ureja varstvo
osebnih podatkov in
-       
ob vsaki ponovni uporabi navede vir podatkov, ki je na nacionalnem
portalu odprtih podatkov naveden ob podatkih za ponovno uporabo.
11. člen
(predpis vlade)
Vlada podrobneje predpiše, kaj se šteje za podatke iz
dokumenta, ki je v postopku izdelave (9. točka prvega odstavka 6. člena tega
zakona), način priprave in objave kataloga informacij javnega značaja (8. člen
tega zakona), vrste informacij iz 4. in 7. točke prvega odstavka 10. člena
tega zakona in način posredovanja informacij javnega značaja v svetovni splet.
IV. POSTOPEK Z ZAHTEVO ZA DOSTOP ALI ZA PONOVNO UPORABO
12. člen
(zahteva)
Prosilec zahteva dostop do informacije javnega značaja s
pisno zahtevo za dostop do informacije javnega značaja ali njihovo ponovno
uporabo, lahko pa tudi z neformalno zahtevo.
13. člen
(pravno varstvo)
Pravno varstvo ima prosilec, ki vloži pisno zahtevo za dostop
do informacije javnega značaja ali njihovo ponovno uporabo.
1. Ustna zahteva za dostop ali ponovno uporabo informacije
javnega značaja
14. člen
(neformalna zahteva)
(1) Če prosilec zahteva dostop do informacije javnega značaja
ali ponovno uporabo z neformalno zahtevo, je organ dolžan prosilcu omogočiti
dostop do informacij javnega značaja ali ponovno uporabo, razen če gre za varovane
podatke iz 5.a ali 6. člena tega zakona. 
(2) Če organ zadevi ugodi, prosilcu nemudoma omogoči
seznanitev z vsebino zahtevane informacije tako, da mu jo da na vpogled, ali
tako, da mu zagotovi njen prepis, fotokopijo ali elektronski zapis, oziroma mu
omogoči ponovno uporabo. 
(3) Če prosilec zahteva, da se mu da informacija na vpogled,
je organ dolžan omogočiti prosilcu vpogled tako, da ima prosilec dovolj časa,
da se seznani z njeno vsebino. 
(4) Neformalna zahteva iz prvega odstavka se ne šteje za
vlogo v upravnem postopku v smislu zakona, ki ureja upravni postopek.
(5) Ta člen se ne uporablja v postopku z zahtevo za ponovno
uporabo informacij muzejev in knjižnic ter arhivskega gradiva.
2. Pisna zahteva za dostop ali ponovno uporabo informacije
javnega značaja
15. člen
(pravila postopka)
(1) O pisni zahtevi (v nadaljnjem besedilu: zahteva) za
dostop do informacije javnega značaja ali njeno ponovno uporabo odločajo organi
v postopku, ki ga določa ta zakon. 
(2) Za vprašanja postopka s pisno zahtevo, ki niso urejena s
tem zakonom, se uporabljajo določbe zakona, ki ureja splošni upravni postopek.
16. člen
(vložitev zahteve)
(1) Zahtevo za dostop do informacije javnega značaja ali
njeno ponovno uporabo vloži prosilec pri organu, za katerega meni, da razpolaga
z informacijo. 
(2) Za vložitev zahteve iz prejšnjega odstavka v elektronski
obliki, se uporabljajo določbe zakona, ki ureja elektronsko poslovanje in
podpis.
17. člen
(obvezna vsebina zahteve)
(1) Zahteva mora vsebovati navedbo organa, kateremu se
pošilja, osebno ime, firmo ali ime pravne osebe, navedbo o morebitnem zastopniku
ali pooblaščencu ter naslov prosilca oziroma njegovega zastopnika ali
pooblaščenca. 
(2) V zahtevi za dostop do informacij javnega značaja mora
prosilec opredeliti: 
1.     
informacijo, s katero se želi seznaniti, 
2.     
na kakšen način se želi seznaniti z vsebino zahtevane informacije
(vpogled, prepis, fotokopija, elektronski zapis). 
(3) Prosilcu ni treba pravno utemeljiti zahteve, ali izrecno
označiti, da gre za zahtevo za dostop do informacije javnega značaja. Če iz
narave zahteve izhaja, da gre za zahtevo za dostop do informacije javnega
značaja po tem zakonu, organ obravnava zahtevo po tem zakonu.
(4) V zahtevi za ponovno uporabo informacij javnega značaja
mora prosilec opredeliti: 
1.     
informacijo, ki jo želi ponovno uporabiti; 
2.     
na kakšen način želi prevzeti vsebino zahtevane informacije (klasičen
ali elektronski zapis ter praviloma tudi oblika in nosilec zapisa); 
3.     
za kakšen namen želi informacijo ponovno uporabiti.
18. člen
(dopolnitev zahteve)
(1) Če je zahteva nepopolna in je organ zaradi tega ne more
obravnavati, mora organ pozvati prosilca, da jo v roku, ki ga določi organ,
dopolni. Rok ne sme biti krajši od 3 delovnih dni. 
(2) Uradna oseba iz 9. člena tega zakona je dolžna prosilcu
nuditi ustrezno pomoč pri dopolnitvi zahteve. 
(3) Če prosilec zahteve ne dopolni v roku iz prvega odstavka,
ali če zahteva tudi po dopolnitvi ne izpolnjuje pogojev iz 17. člena tega
zakona in je zato organ ne more obravnavati, ravna organ v skladu z 19. členom
tega zakona.
19. člen
(zavrženje zahteve)
Organ s sklepom zavrže zahtevo, če niso izpolnjeni procesni
pogoji iz 17. in 18. člena tega zakona.
20. člen
(ravnanje organa, če ne poseduje zahtevane informacije)
Če organ, ki je prejel zahtevo, ne razpolaga z zahtevano
informacijo, mora nemudoma, najpozneje pa v roku 3 delovnih dni od dneva
prejema zahteve, odstopiti zahtevo organu, ki je glede na vsebino zahteve
pristojen za njeno reševanje, in o tem obvestiti prosilca.
21. člen
(odločanje o zahtevi)
(1) Postopek z zahtevo za dostop do informacije javnega
značaja ali ponovno uporabo v organu vodi in v njem odloča predstojnik ali
uradna oseba iz 9. člena tega zakona, v skladu z določbami zakona, ki ureja
splošni upravni postopek. 
(2) Če se prosilec v zahtevi sklicuje na prevladujoč javni
interes za razkritje v skladu z drugim odstavkom 6. člena tega zakona ali če
predstojnik ali uradna oseba oceni, da je potrebno uporabiti to določbo, o
zadevi na predlog predstojnika odloči: 
-       
vlada, če je zavezan organ državne uprave, državnega tožilstva ali
državnega pravobranilstva, oseba javnega prava, katere ustanovitelj je država,
nosilec javnih pooblastil ali izvajalec javne službe na državni ravni; 
-       
vrhovno sodišče, če je zavezano sodišče; 
-       
svet samoupravne lokalne skupnosti, če je zavezan organ samoupravne
lokalne skupnosti, oseba javnega prava, katere ustanovitelj je samoupravna
lokalna skupnost, nosilec javnih pooblastil ali izvajalec javne službe na ravni
samoupravne lokalne skupnosti; 
-       
organ sam, če ne gre za organe iz prejšnjih alinej. 
(3) Določbe o postopku in pristojnosti iz prejšnjega odstavka
se uporabljajo tudi v primeru zahteve za umik stopnje tajnosti po četrtem
odstavku 6. člena tega zakona. 
(4) V primeru iz drugega in tretjega odstavka tega člena je
dovoljena pritožba v skladu s 27. členom tega zakona.
22. člen
(odločba)
(1) Če organ zahtevi za dostop ugodi, ne izda posebne
odločbe, temveč o tem napravi uradni zaznamek.
(2) Če organ zahtevo za dostop delno ali v celoti zavrne, o
tem izda pisno odločbo.
(3) O zahtevi za ponovno uporabo organ odloči s pisno
odločbo. Če je edini pogoj ponovne uporabe navedba vira, organ ne glede na
prejšnji stavek o tem napravi zgolj uradni zaznamek.
(4) Če so zahtevane informacije na spletu dostopne in na
voljo za ponovno uporabo v odprtem formatu in v strojno berljivi obliki, skupaj
z objavljenimi pogoji za ponovno uporabo, organ prosilca napoti na ustrezno
mesto in o tem napravi uradni zaznamek. Ne glede na to lahko prosilec zahteva
ponovno uporabo pod drugačnimi pogoji od tistih, ki jih je organ navedel ob
podatkih.
(5) Zavrnilna odločba mora poleg ostalih sestavin vsebovati
tudi obrazložitev razlogov, zaradi katerih je bila zahteva zavrnjena, ter pouk
o pravnem sredstvu.
(6) Če organ zahtevo delno ali v celoti zavrne na podlagi 2.
točke šestega odstavka 6. člena tega zakona, mora v odločbi navesti osebo,
ki razpolaga s pravicami intelektualne lastnine ali vsaj navesti osebo, od
katere je organ pridobil svoj obseg pravic intelektualne lastnine.
(7) Prejšnji odstavek se ne uporablja za muzeje, knjižnice in
arhive, kadar s tem podatkom ne razpolagajo.
(8) Če organ v roku iz 23. člena tega zakona ne omogoči
prosilcu dostopa do informacije ali njene ponovne uporabe in če tudi ne izda in
ne vroči prosilcu pisne odločbe po drugem ali tretjem odstavku tega člena, se
šteje, da je zahtevo zavrnil.
23. člen
(rok za odločitev)
Organ je dolžan odločiti o zahtevi prosilca nemudoma,
najkasneje pa v roku 20 delovnih dni od dneva prejema popolne zahteve.
24. člen
(izjemne okoliščine)
(1) V primeru, da organ potrebuje več časa za posredovanje
zahtevane informacije zaradi izvedbe delnega dostopa do informacije javnega
značaja, skladno z določbami 7. člena tega zakona ali zaradi obsežnosti
zahtevanega dokumenta, lahko podaljša rok iz prejšnjega člena za največ 30
delovnih dni. 
(2) O podaljšanju roka, vključno z obrazložitvijo razloga za
podaljšanje, je organ dolžan odločiti s sklepom, ki ga vroči prosilcu. Sklep je
organ dolžan sprejeti najkasneje v roku 15 delovnih dni po prejemu zahteve.
(3) Zoper sklep iz prejšnjega odstavka ni pritožbe.
(4) V primeru uporabe določb drugega odstavka 21. člena tega
zakona, mora zavezani organ predložiti predlog odločitve pristojnemu organu v
roku 15 delovnih dni od prejema zahteve, pristojni organ pa mora odločiti o
zahtevi v nadaljnjih 15 delovnih dneh od prejema predloga odločitve.
(5) V primeru izjemnih okoliščin iz prvega odstavka tega
člena se lahko v odločbi o ponovni uporabi informacij javnega značaja muzejev
in knjižnic določi rok do 90 delovnih dni za posredovanje zahtevanih
informacij.
25. člen
(dostop do informacije)
(1) Če organ zahtevi ugodi, prosilcu nemudoma omogoči
seznanitev z vsebino zahtevane informacije tako, da mu jo da na vpogled ali
tako, da mu zagotovi njen prepis, fotokopijo ali elektronski zapis. 
(2) Če je zahtevana informacija zavarovana skladno z zakonom,
ki ureja avtorsko in sorodne pravico, in je imetnik pravic tretja oseba, organ
v primeru iz prejšnjega odstavka prosilcu omogoči seznanitev z informacijo
tako, da mu jo da zgolj na vpogled. Kadar gre za podatke iz druge alineje
tretjega odstavka 6. člena tega zakona, organ ne glede na prejšnji stavek
omogoči dostop v skladu s prejšnjim odstavkom. 
(3) Če prosilec zahteva, da se mu da informacija na vpogled,
je organ dolžan omogočiti prosilcu vpogled tako, da ima prosilec dovolj časa,
da se seznani z njeno vsebino. 
(4) Če prosilec meni, da informacija, s katero se je
seznanil, ni informacija javnega značaja, ki jo je navedel v zahtevi, lahko
zahteva od organa, da mu omogoči seznanitev z informacijo javnega značaja, ki
jo je navedel v zahtevi. Organ mora odločati o zahtevi iz prejšnjega stavka
nemudoma, najkasneje pa v roku 3 delovnih dni. 
(5) Vlada podrobneje predpiše način posredovanja informacij
javnega značaja.
26. člen
(zavrnitev zahteve)
Organ lahko v celoti ali delno zavrne zahtevo prosilca, če
ugotovi, da zahtevani podatek oziroma dokument pomeni izjemo po 5.a ali
6. členu tega zakona.
2.A Posebna postopkovna pravila 
a26.a člen
(stranska udeležba v postopku)
(1) V postopku z zahtevo za dostop do informacije javnega
značaja ali ponovno uporabo je stranka postopka samo prosilec, če je predmet
odločanja dostop do podatkov, za katere je z zakonom določeno, da so javni. 
(2) V postopku iz prejšnjega odstavka vsaka stranka nosi
svoje stroške postopka. 
(3) Določbe tega člena se ne uporabljajo za postopek z
zahtevo za dostop do informacije javnega značaja ali ponovno uporabo, v katerem
organ ugotavlja, ali je javni interes glede razkritja močnejši od javnega
interesa ali interesa drugih oseb, zaradi katerega so zahtevane informacije
določene kot izjema od prostega dostopa.
26.a člen
(postopanje poslovnih subjektov pod prevladujočim vplivom
oseb javnega prava)
(1) Poslovni subjekt pod prevladujočim vplivom oseb javnega
prava v postopku z zahtevo za dostop do informacij javnega značaja smiselno
postopa po 12., 13., 14., 16., 17., 18., 19., 23., 24., 25. in 26. členu tega
zakona in po določbah zakona, ki ureja splošni upravni postopek, če s tem
zakonom ni določeno drugače. 
(2) Če poslovni subjekt v postopku iz prejšnjega odstavka ne
omogoči dostopa do informacije javnega značaja ali ga omogoči samo delno, s
pisnim odgovorom v obliki dopisa obvesti prosilca o razlogih, zaradi katerih
zahtevanih informacij ne more posredovati. V odgovoru se prosilca opozori, da
lahko vloži pritožbo na Informacijskega pooblaščenca v roku 15 dni od prejema
pisnega odgovora. Pisni odgovor v fizični obliki se prosilcu pošlje po pošti
priporočeno ali na elektronski naslov prosilca. 
(3) Poslovni subjekt v roku 20 delovnih dni od prejema
zahteve omogoči dostop do informacij javnega značaja ali prosilcu pošlje pisni
odgovor iz prejšnjega odstavka, sicer se šteje, da je bil dostop zavrnjen. 
(4) Pisni odgovor poslovnega subjekta iz drugega odstavka
tega člena in molk poslovnega subjekta iz prejšnjega odstavka se štejeta kot
zavrnilna odločba. 
3. Pritožbeni postopek
27. člen
(pravica do pritožbe)
(1) Zoper odločbo, s katero je organ odločil o zahtevi za
dostop ali ponovno uporabo, ter zoper sklep, s katerim je organ zahtevo
zavrgel, ima prosilec pravico do pritožbe. 
(2) Prosilec ima pravico do pritožbe tudi v primeru iz
četrtega odstavka 25. člena tega zakona ali če ne dobi informacije v obliki, ki
jo je zahteval v skladu z drugim in četrtim odstavkom 17. člena.
(3) O pritožbi odloča Informacijski pooblaščenec. 
(4) Postopek s pritožbo se izvaja po določbah zakona, ki
ureja splošni upravni postopek.
(5) V pritožbenem postopku na podlagi pritožbe iz četrtega
odstavka 26.a člena tega zakona Informacijski pooblaščenec zahteva od
poslovnega subjekta pod prevladujočim vplivom oseb javnega prava, da mu pošlje
vse dokumente, ki se tičejo zadeve oziroma navede razloge, zaradi katerih ni
odločil v zakonitem roku. 
(6) Če Informacijski pooblaščenec v pritožbenem postopku iz
prejšnjega odstavka ugotovi, da je pritožba utemeljena, odloči tudi o zahtevi
za dostop do informacij javnega značaja poslovnega subjekta. 
(7) Kadar organ zavrne ponovno uporabo arhivskega gradiva po
prvi alineji prvega odstavka 6.c člena tega zakona, pritožba na Informacijskega
pooblaščenca ni dovoljena.
4. Postopek izvršbe 
27.a člen
(izvršba)
(1) Postopek izvršbe se izvaja po določbah zakona, ki ureja
splošni upravni postopek, če ni s tem zakonom določeno drugače. 
(2) Za izvedbo upravne izvršbe po tem zakonu je pristojen Informacijski
pooblaščenec. 
(3) Upravna izvršba se opravi na predlog prosilca na podlagi
izvršljive odločbe in sklepa o dovolitvi izvršbe. Zoper sklep o dovolitvi
izvršbe ni pritožbe. 
(4) Izvršba se opravi s prisilitvijo zoper organ ali poslovni
subjekt pod prevladujočim vplivom oseb javnega prava, ki je dolžan izpolniti obveznost.
28. člen
(prenehal
veljati)
29. člen
(prenehal
veljati)
30. člen
(prenehal
veljati)
V. SODNO VARSTVO
31. člen
(upravni spor)
Zoper odločbo Informacijskega pooblaščenca je mogoče začeti
upravni spor skladno z zakonom.
VI. SPODBUJANJE IN SVETOVANJE V ZVEZI Z DOSTOPOM IN PONOVNO
UPORABO INFORMACIJ JAVNEGA ZNAČAJA
32. člen
(naloge ministrstva in nadzor nad izvajanjem zakona)
(1) Ministrstvo opravlja spodbujevalne in razvojne naloge v
zvezi z dostopom do informacij javnega značaja. 
(2) Naloge ministrstva iz prejšnjega odstavka so zlasti: 
1.     
seznanjanje javnosti o načinu in pogojih dostopa do informacij javnega
značaja; 
2.     
svetovanje drugim organom v zvezi z uporabo določil tega zakona; 
3.     
druge spodbujevalne in razvojne naloge.
(3) Za nadzor nad izvajanjem določb tega zakona je pristojno
ministrstvo, razen določbe tretjega odstavka 10.a člena tega zakona, za nadzor
katerega je pristojen organ, pristojen za javna plačila. 
(4) Informacijski pooblaščenec je v okviru pritožbenega
postopka pristojen tudi za nadzor nad izvajanjem tega zakona in na njegovi
podlagi izdanih predpisov.
33. člen
(črtan)
VII. STROŠKI IN DRUGI POGOJI ZA POSREDOVANJE IN PONOVNO
UPORABO INFORMACIJ JAVNEGA ZNAČAJA
34. člen
(stroški posredovanja informacij)
(1) Vpogled v zahtevano informacijo je brezplačen, kadar ne
terja izvajanja delnega dostopa v skladu s 7. členom tega zakona. 
(2) Za posredovanje prepisa, fotokopije ali elektronskega
zapisa zahtevane informacije lahko organ prosilcu zaračuna le materialne
stroške. Organ zaradi ekonomičnosti ne zaračuna materialnih stroškov
posredovanja informacij, ki ne presegajo 20 eurov (z vključenim DDV).
34.a člen
(cena in drugi pogoji glede ponovne uporabe informacij)
(1) Za ponovno uporabo podatkov lahko organ zaračuna mejne
stroške, ne sme pa zaračunati cene.
(2) Ne glede na prejšnji odstavek lahko zaračunava ceno za
ponovno uporabo:
-       
organ, ki mora v skladu z načrtom ali programom dela ali financiranja
poleg proračunskih sredstev ustvariti prihodek za kritje vsaj 30 odstotkov
svojih stroškov, povezanih z izvajanjem svojih javnih nalog, in
-       
knjižnica, muzej in arhiv.
(3) V primerih iz prejšnjega odstavka se za ponovno uporabo
informacij zaračuna cena, ki ne sme preseči stroškov zbiranja, priprave,
razmnoževanja in razširjanja informacij ter običajnega donosa vloženih
sredstev. Cena mora biti stroškovno naravnana ter določena v običajnem
knjigovodskem obdobju ter v skladu s predpisanimi knjigovodskimi pravili za
organ. Obračunska podlaga za ceno je informacija javnega značaja.
(4) Ne glede na prejšnji odstavek se v primeru prve alineje
drugega odstavka tega člena cena za ponovno uporabo lahko zaračunava zgolj za
pridobitni namen. Šteje se, da gre za pridobitni namen, kadar je prosilec
gospodarska družba ali drug poslovni subjekt, ki na trgu opravlja pridobitno
dejavnost, katerega namen ustanovitve je v ustvarjanju dobička, razen kadar
informacije ponovno uporabi medij z namenom informiranja.
(5) V primeru druge alineje drugega odstavka tega člena se
lahko pri izračunu cene upošteva tudi stroške hrambe in pridobitve pravic
informacij ali gradiva.
(6) O tem, da organ lahko zaračunava ceno na podlagi prve
alineje drugega odstavka tega člena, odloči ministrstvo za obdobje dveh let, na
podlagi predloga, ki mora biti utemeljen s številčnimi podatki iz sprejetega
letnega vsebinskega in finančnega programa ter poročila. Pritožba organa na
odločitev ministrstva ni dovoljena, dopusten pa je upravni spor.
(7) Obvezen pogoj za ponovno uporabo informacij javnega
značaja je navedba vira. Navedba vira za muzeje in knjižnice obsega: naziv
organa in zbirko, iz katere je informacija, za gradivo arhivov pa: ime ali
signaturo arhiva ter arhivski fond oziroma zbirko, iz katere je obravnavano
arhivsko gradivo.
(8) Organ lahko določi tudi druge pogoje ponovne uporabe, če
je to potrebno:
-       
zaradi zagotavljanja ažurnosti in pravilnosti informacije javnega
značaja,
-       
za pravilno razumevanje informacije javnega značaja ali
-       
zaradi zagotavljanja povratnih informacij uporabnikom oziroma organu.
(9) Za ponovno uporabo informacij javnega značaja muzejev in
knjižnic se lahko določijo tudi posebni pogoji, če je to potrebno zaradi:
-       
zagotavljanja celovitosti in avtentičnosti gradiva,
-       
zagotavljanja povratnih informacij uporabnikom oziroma organu,
-       
materialnega varstva in hrambe gradiva ali
-       
zagotavljanja kakovosti digitalizacije gradiva.
(10) Šteje se, da metapodatki zavezancev za ponovno uporabo
predstavljajo uradno besedilo z upravnega področja v smislu zakona, ki ureja
avtorsko in sorodne pravice. Ponovna uporaba metapodatkov je brezplačna in prosta.
35. člen
(predpisi vlade)
(1) Vlada po predhodnem mnenju Informacijskega pooblaščenca
predpiše pravila za zaračunavanje in enotni stroškovnik, v skladu s katerim
organi, ki odločajo o dostopu ali ponovni uporabi, zaračunavajo stroške iz 34.
člena tega zakona. 
(2) Vlada predpiše podrobnejša merila in pogoje za določanje
cene iz 34.a člena.
36. člen
(objava stroškovnika in cene)
(1) Vsak organ mora stroškovnik iz prejšnjega člena objaviti
v svojem katalogu informacij javnega značaja ter ga dati na vpogled vsakemu
prosilcu.
(2) Organ praviloma vse pogoje glede ponovne uporabe
informacij, običajno ceno iz prvega odstavka 34.a člena ter obračunske podlage,
ki jih bo upošteval pri posebnih zahtevah za ponovno uporabo informacij,
vnaprej posreduje v svetovni splet.
(3) Organ je dolžan prosilca opozoriti na plačilo stroškov
in, če prosilec to zahteva, mu mora organ vnaprej sporočiti višino stroškov, ki
mu jih bo zaračunal za posredovanje informacij. 
(4) Če se zahteva prosilca nanaša na informacijo večjega obsega,
lahko organ zahteva od prosilca vnaprejšnji polog odmerjenega zneska za kritje
stroškov posredovanja zahtevane informacije.
36.a člen
(prepoved diskriminacije)
(1) Cena iz 34.a člena ali drugi pogoji glede ponovne uporabe
informacij javnega značaja ne smejo povzročiti diskriminacije med prosilci
znotraj iste ali primerljivih kategorij ponovne uporabe informacij. 
(2) Če organ uporablja informacije za dejavnost, ki ni del
njegovih uradnih nalog, javnega pooblastila ali javne službe, veljajo zanj
enaka cena in drugi pogoji glede ponovne uporabe informacij javnega značaja,
kot to velja za druge osebe. 
(3) Ponovna uporaba informacij je po enaki ceni in pod
enakimi drugimi pogoji dovoljena in omogočena vsem prosilcem. Števila
prosilcev, ki jim organ dovoli ponovno uporabo informacij, ni dovoljeno
omejevati. Organ s pogodbo ali kakršnimkoli drugačnim dogovorom ali odločitvijo
ne sme prosilcu zagotoviti takšne ponovne uporabe informacij, ki bi
izključevala ponovno uporabo informacij s strani tretjih oseb. 
(4) Ne glede na določbo prejšnjega odstavka lahko organ
podeli izključno pravico ponovne uporabe informacij, če je to neogibno potrebno
za izvajanje javne službe ali drugih storitev v javnem interesu. Potrebnost
izključne pravice organ redno preverja najmanj vsaka tri leta, o čemer izda
poseben sklep. Zoper sklep organa je dovoljena pritožba. 
(5) Organ javno objavi in posreduje Informacijskemu
pooblaščencu vse predpisane podatke glede podelitve in preverjanja izključne
pravice ponovne uporabe informacij. Informacijski pooblaščenec vodi evidenco
vseh podeljenih izključnih pravic. 
(6) Vlada podrobneje predpiše pogoje glede ponovne uporabe
informacij in podeljevanja izključnih pravic iz četrtega odstavka tega člena
ter vsebino in način javnih objav ter evidence v zvezi s tem.
36.b člen
(izključne pravice zaradi digitalizacije informacij muzejev
in knjižnic ter arhivskega gradiva)
(1) Muzeji, knjižnice in arhivi lahko za namen digitalizacije
podelijo izključno pravico do ponovne uporabe digitaliziranega gradiva, praviloma
za največ deset let. Če je trajanje izključne pravice zaradi posebnih potreb po
digitalizaciji gradiva daljše od deset let, se v 11. letu in nato vsakih sedem
let preveri potrebnost takšne izključne pravice, o čemer se izda poseben sklep.
Zoper sklep je dovoljena pritožba.
(2) Muzej, knjižnica ali arhiv lahko podeli izključno pravico
iz prejšnjega odstavka na podlagi javnega razpisa, pri izbiri pa ima prednost,
kdor:
-       
bo končnim uporabnikom omogočil brezplačen ali cenovno najbolj ugoden
dostop do digitaliziranega gradiva oziroma
-       
bo pravice izključne ponovne uporabe izkoriščal krajši čas oziroma
-       
bo zagotovil višjo kakovost digitalne oblike v skladu z veljavnimi
standardi oziroma
-       
izpolnjuje dodatne potrebne pogoje za ravnanje z gradivom, ki je predmet
digitalizacije.
(3) Nosilec izključne pravice do ponovne uporabe gradiva iz
prvega odstavka tega člena mora muzeju, knjižnici ali arhivu, ki mu je podelil
izključno pravico, zagotoviti brezplačen izvod digitaliziranega gradiva. Ta
izvod je po poteku izključne pravice do ponovne uporabe na voljo za ponovno
uporabo komurkoli, pred potekom izključne pravice pa instituciji, ki je
podelila izključno pravico, za izvajanje njenih javnih nalog. Kljub podeljeni
izključni pravici lahko institucija, ki je podelila pravico, digitalizira
največ 15 odstotkov gradiva, ki je predmet pogodbe, zaradi potreb izvajanja
javnih nalog.
VIII. POROČANJE
37. člen
(letna poročila)
(1) Državni organi in organi lokalnih skupnosti so dolžni
pripraviti letno poročilo o izvajanju tega zakona in ga predložiti ministrstvu
do 31. januarja za preteklo leto. 
(2) Vlada predpiše vsebino poročila iz prejšnjega odstavka.
(3) Vlada sprejme skupno poročilo o izvajanju tega zakona na
podlagi prejetih poročil iz prvega odstavka tega člena enkrat na dve leti, do
31. marca, in ga pošlje Državnemu zboru Republike Slovenije v seznanitev. 
38. člen
(črtan)
IX. KAZENSKE DOLOČBE
39. člen
(odgovornost za prekršek)
(1) Z globo 1.000 eurov se kaznuje za prekršek posameznik, ki
uniči, skrije ali kako drugače napravi nedostopen dokument, zadevo, dosje,
register, evidenco ali dokumentarno gradivo, v katerem se nahaja informacija
javnega značaja, z namenom, da jo napravi nedostopno javnosti. 
(2) Z globo 1.200 eurov se kaznuje odgovorna oseba organa ali
poslovnega subjekta pod prevladujočim vplivom oseb javnega prava, ki stori
prekršek iz prejšnjega odstavka. 
(3) Z globo 800 eurov se kaznuje za prekršek odgovorna oseba
organa: 
-       
če v roku iz 23. člena tega zakona neupravičeno ne posreduje zahtevane
informacije javnega značaja; 
-       
če ne objavi ali redno ne vzdržuje kataloga informacij javnega značaja
iz 8. člena tega zakona ali ne posreduje v svetovni splet informacij
javnega značaja iz 10. člena tega zakona; 
-       
če v predpisanem roku ne predloži letnega poročila iz prvega odstavka
37. člena tega zakona; 
-       
če v roku ne posreduje v svetovni splet informacij javnega značaja iz
desetega odstavka 10.a člena tega zakona;
-       
če v roku iz petega odstavka 10.a člena tega zakona ne posreduje v
svetovni splet javno dostopnih informacij javnega značaja iz sklenjene pogodbe.
(4) Z globo 800 eurov se kaznuje za prekršek odgovorna oseba
poslovnega subjekta pod prevladujočim vplivom oseb javnega prava, ki stori
prekršek iz prve ali pete alineje prejšnjega odstavka.
(5) Z globo od 400 do 800 eurov se kaznuje za prekršek
odgovorna oseba poslovnega subjekta pod prevladujočim vplivom oseb javnega
prava, če v svetovni splet, preko objave na svojih spletnih straneh, ne
posreduje vseh informacij javnega značaja iz enajstega ali dvanajstega odstavka
10.a člena tega zakona.
(6) Z globo 200 eurov se kaznuje za prekršek odgovorna oseba
poslovnega subjekta pod prevladujočim vplivom oseb javnega prava, če ne objavi
na svojih spletnih straneh kontaktnih podatkov iz drugega odstavka
8. člena tega zakona. 
(7) Z globo 300 eurov se kaznuje za prekršek odgovorna oseba
ministrstva ali organa samoupravne lokalne skupnosti, ki v predpisanem roku ne
sporoči pristojni organizaciji podatkov v skladu s prvim odstavkom 3.č člena
tega zakona in odgovorna oseba osebe javnega prava, ki v predpisanem roku ne
sporoči pristojni organizaciji podatkov v skladu z drugim odstavkom 3.č člena
tega zakona. 
(8) Z globo od 700 do 1.400 eurov se kaznuje za prekršek
posameznik in od 2.000 do 30.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki
ponovno uporabi informacijo javnega značaja v pridobitne namene, za katero
organ zaračunava ceno ali določa druge pogoje, pa ji organ take uporabe ni
dovolil v skladu s tretjim odstavkom 22. člena tega zakona. 
(9) V hitrem postopku o prekršku iz petega ali osmega
odstavka tega člena lahko pristojni organ izreče globo v katerikoli višini znotraj
predpisanih razponov. 
39.a člen
(prekrškovne določbe v zvezi s centraliziranim zbiranjem
podatkov od ponudnikov plačilnih storitev)
(1) Z globo od 2.500 do 10.000 eurov se kaznuje za prekršek
ponudnik plačilnih storitev, razen Banke Slovenije, ki organu, pristojnemu za
javna plačila, ne posreduje podatkov v skladu s tretjim odstavkom 10.a člena
tega zakona ali posreduje napačne ali nepopolne podatke. 
(2) Z globo od 1.000 do 4.000 eurov se kaznuje za prekršek
odgovorna oseba ponudnika plačilnih storitev, razen Banke Slovenije, ki stori
prekršek iz prejšnjega odstavka. 
(3) V hitrem postopku o prekršku lahko organ, pristojen za
javna plačila, izreče globo v katerikoli višini znotraj razponov, ki so
predpisani v tem členu. 

Zakon o dostopu do informacij
javnega značaja – ZDIJZ (Uradni list RS, št. 24/03)
vsebuje naslednje prehodne in končne določbe:
»X. PREHODNE IN KONČNE DOLOČBE
40. člen
(pričetek dela
pooblaščenca)
Pooblaščenec prične s svojim delom najkasneje 1. 9. 2003.
41. člen
(predpisi in drugi akti
vlade)
(1) Vlada objavi katalog iz drugega odstavka 1. člena tega
zakona najkasneje v šestih mesecih po uveljavitvi tega zakona. 
(2) Vlada izda predpise iz 11. člena in petega odstavka 25.
člena tega zakona najkasneje v štirih mesecih po uveljavitvi tega zakona. 
(3) Vlada izda stroškovnik iz 35. člena tega zakona
najkasneje v šestih mesecih po uveljavitvi tega zakona.
42. člen
(akti organov)
(1) Organi pripravijo kataloge iz 8. člena tega zakona v enem
letu po uveljavitvi predpisa iz 11. člena tega zakona. 
(2) Organi objavijo stroškovnik iz 35. člena tega zakona
najkasneje v enem mesecu po njegovi uveljavitvi.
43. člen
(imenovanje odgovorne
osebe)
Organi imenujejo uradne osebe iz 9. člena tega zakona
najkasneje v treh mesecih po njegovi uveljavitvi.
44. člen
(posredovanje dokumentov v
svetovni splet)
Organi so dolžni najkasneje v šestih mesecih po uveljavitvi
predpisa iz 11. člena tega zakona, posredovati v svetovni splet informacije
javnega značaja iz 10. člena tega zakona.
45. člen
(prenehanje veljavnosti)
Z dnem uveljavitve tega zakona preneha veljati prvi odstavek
38. člena in prvi odstavek 40. člena zakona o arhivskem gradivu in arhivih
(Uradni list RS, št. 20/97 in 32/97 – popravek).
46. člen
(pričetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah
Zakona o dostopu do informacij javnega značaja – ZDIJZ-A (Uradni list RS, št. 61/05) vsebuje
naslednji prehodni in končno določbo:
»31. člen
(1) Pogodbe in drugi dogovori ali odločitve, ki omogočajo
izključno ponovno uporabo informacij javnega značaja eni ali več osebam in so v
veljavi na dan uveljavitve tega zakona ter ne izpolnjujejo pogojev iz četrtega
odstavka 36.a člena zakona, prenehajo veljati s potekom svoje veljavnosti,
vendar najkasneje 31. decembra 2008. 
(2) Do sprejema zakona, ki bo uredil organizacijo
pooblaščenca, ima pooblaščenec strokovno-tehnično službo, ki se številčno
prilagaja potrebam delovnega procesa. 
(3) Ne glede na določbe zakona, ki ureja tajne podatke, ima
brez dovoljenja dostop do tajnih podatkov tudi pooblaščenec (državni
funkcionar).
32. člen
(izdaja predpisov)
Vlada izda predpise iz 26., 28. in 29. člena tega zakona v
roku treh mesecev od uveljavitve tega zakona.
33. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah
Zakona o davčnem postopku – ZDavP-1B (Uradni list RS, št. 109/05) vsebuje
naslednjo končno določbo:
»123. člen
Ta zakon začne veljati 1. januarja 2006, razen tretjega
odstavka 101. člena tega zakona, ki začne veljati naslednji dan po objavi v
Uradnem listu Republike Slovenije in se uporablja že za dostavo podatkov
davčnemu organu za leto 2005.«.

Zakon o Informacijskem
pooblaščencu – ZInfP (Uradni list RS, št. 113/05) vsebuje
naslednjo končno določbo:
»20. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah
Zakona o dostopu do informacij javnega značaja – ZDIJZ-B (Uradni list RS, št. 28/06) vsebuje
naslednjo končno določbo:
»3. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o davčnem postopku – ZDavP-2
(Uradni list RS, št. 117/06) vsebuje
naslednjo končno določbo:
»424. člen
(začetek veljavnosti
zakona)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne od 1. januarja 2007.«.

Zakon o spremembah in dopolnitvah
Zakona o dostopu do informacij javnega značaja – ZDIJZ-C (Uradni list RS, št. 23/14) vsebuje
naslednje prehodne in končne določbe:
»PREHODNE IN KONČNE DOLOČBE
23. člen
Pristojna organizacija vzpostavi register zavezancev iz 3.b
člena zakona najkasneje v šestih mesecih od uveljavitve tega zakona in zagotovi
pogoje za posredovanje elektronskih prijav zavezancev na podlagi 3.č člena
zakona najkasneje mesec dni pred potekom tega roka. Pristojna organizacija v
register vpiše zavezance iz druge in tretje alineje prvega odstavka 3.b člena
zakona v roku petih dni od vzpostavitve registra zavezancev.
24. člen
(1) Minister, pristojen za upravo, izda predpis iz šestega
odstavka 3.b člena, tretjega odstavka 3.c člena in tretjega odstavka 3.č člena
zakona v roku treh mesecev od uveljavitve tega zakona, predpis iz petega
odstavka 10.a člena zakona pa v roku šestih mesecev od uveljavitve tega zakona.
(2) Minister, pristojen za finance, izda predpis iz tretjega
odstavka 10.a člena zakona v roku štirih mesecev od uveljavitve tega zakona.
25. člen
Ministrstva in organi samoupravnih lokalnih skupnosti
posredujejo aktualni seznam zavezancev iz svoje pristojnosti iz prvega odstavka
3.č člena zakona pristojni organizaciji po poteku petih mesecev, vendar
najkasneje v šestih mesecih od uveljavitve tega zakona.
26. člen
(1) Poslovni subjekti pod prevladujočim vplivom oseb javnega
prava morajo obveznost iz tretjega odstavka 8. člena zakona izpolniti v roku
enega meseca od uveljavitve tega zakona. 
(2) DUTB zagotovi spletno objavo informacij javnega značaja
iz desetega odstavka 10.a člena zakona v roku treh mesecev od uveljavitve tega
zakona. 
(3) Banka Slovenije podrobnejši način objave iz desetega
odstavka 10.a člena zakona določi v roku enega meseca od uveljavitve tega
zakona.
27. člen
Vlada sprejme pravila za zaračunavanje in enotni stroškovnik
iz 35. člena zakona v roku petih mesecev od uveljavitve tega zakona. Do takrat
se za zaračunavanje stroškov posredovanja informacij uporabljajo določbe 34. in
35. člena Zakona o dostopu do informacij javnega značaja (Uradni list RS, št.
51/06 – uradno prečiščeno besedilo in 117/06 – ZDavP-2).
28. člen
(1) V Zakonu o prejemkih poslovodnih oseb v gospodarskih
družbah v večinski lasti Republike Slovenije in samoupravnih lokalnih skupnosti
(Uradni list RS, št. 21/10 in 8/11) v drugem odstavku 7. člena preneha veljati
besedilo »to pa jo mora to varovati kot poslovno skrivnost.«. 
(2) V Zakonu o ukrepih Republike Slovenije za krepitev
stabilnosti bank (Uradni list RS, št. 105/12 in 63/13 – ZS-K) preneha veljati: 
-       
v sedmem odstavku 4. člena besedilo »razen v primeru podatka, ki je po
zakonu, ki ureja bančništvo, zaupen«. 
-       
v osmem odstavku 11. člena besedilo »razen v primeru, ko gre za
naznanitev suma kaznivega dejanja«.
29. člen
(1) Ta zakon začne veljati petnajsti dan po objavi v Uradnem
listu Republike Slovenije. 
(2) Določbe prve, druge in tretje alineje petega odstavka 6.a
člena se pričnejo uporabljati tri mesece od uveljavitve tega zakona. 
(3) Določbe od prvega do devetega odstavka 10.a člena zakona
se začnejo uporabljati šest mesecev od uveljavitve tega zakona.«.

Zakon o spremembah in dopolnitvah Zakona o
dostopu do informacij javnega značaja – ZDIJZ-D (Uradni list RS, št. 50/14)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Banka iz tretjega odstavka 1.a člena zakona, ki je kredite
neplačnikov prenesla na DUTB pred uveljavitvijo tega zakona, zagotovi spletno
objavo informacij iz trinajstega odstavka 10.a člena zakona v roku treh mesecev
od uveljavitve tega zakona.
5. člen
Ta zakon začne veljati petnajsti dan po objavi v Uradnem
listu Republike Slovenije.«.

Odločba o delni razveljavitvi petega odstavka
6.a člena in o razveljavitvi drugega stavka sedmega odstavka 6.a člena,
trinajstega odstavka 10.a člena in osmega odstavka 39. člena Zakona o dostopu
do informacij javnega značaja ter o razveljavitvi 4. člena Zakona o spremembah
in dopolnitvah Zakona o dostopu do informacij javnega značaja (Uradni list RS,
št. 19/15)
spreminja 4. člen Zakona o spremembah in dopolnitvah Zakona o dostopu do informacij
javnega značaja – ZDIJZ-D (Uradni list RS, št. 50/14)
tako, da se glasi:
»4. člen
(razveljavljen)«.

Zakon o spremembah in dopolnitvah Zakona o
dostopu do informacij javnega značaja – ZDIJZ-E (Uradni list RS, št. 102/15)
vsebuje naslednje prehodne in končne določbe:
»PREHODNE IN KONČNE DOLOČBE
30. člen
(1) Ne glede na spremenjeni 34.a člen zakona se v dveh letih
od uveljavitve tega zakona lahko zaračunava cena za ponovno uporabo za evidence
ali podatkovne zbirke, v zvezi s katerimi organ ustvari zadosten prihodek za
kritje znatnega dela stroškov njihovega zbiranja, priprave, razmnoževanja in
razširjanja, in sicer:
-       
za evidence in podatkovne zbirke meteoroloških in hidroloških podatkov
ter podatkov o kakovosti zraka, vode in tal, in sicer: točkovni meteorološki,
hidrološki in fenološki podatki ter podatki o kakovosti zraka, terminski višinski
podatki nad Ljubljano, pridobljeni z radiosondažnimi meritvami, podatki
meteorološkega radarja za območje Slovenije, kemijski podatki kakovosti voda in
tal ter biološki podatki kakovosti voda,
-       
za numerične rezultate analize vremena in zelo kratkoročnih napovedi ter
numerične rezultate meteorološke modelske verige,
-       
za evidence in podatkovne zbirke urejanja prostora, in sicer: zbirko
podatkov državnega prostorskega koordinatnega sistema ter zbirko podatkov
daljinskega zaznavanja ter nepremičninske evidence.
(2) Za zaračunavanje cene za ponovno uporabo za evidence iz
prejšnjega odstavka se uporabljajo določbe tretjega in četrtega odstavka 34.a
člena zakona.
31. člen
(1) Izključne pravice, ki so jih podelile knjižnice, muzeji
ali arhivi in so obstajale 17. julija 2013 in niso bile podeljene zaradi
digitalizacije gradiva, prenehajo veljati po poteku pogodbe in v vsakem primeru
najpozneje deset let od uveljavitve tega zakona.
(2) Izključne pravice, ki so jih podelile knjižnice, muzeji
ali arhivi in so obstajale 17. julija 2013 in so bile podeljene zaradi
digitalizacije gradiva, prenehajo veljati po poteku pogodbe. Če pogodba o
izključni pravici določa trajanje izključne pravice za več kot deset let od
uveljavitve tega zakona, se zanjo uporablja prvi odstavek 36.b člena zakona.
32. člen
Vlada uskladi Uredbo o posredovanju in ponovni uporabi
informacij javnega značaja (Uradni list RS, št. 76/05, 119/07 in 95/11) s
spremenjenimi določbami zakona v enem mesecu od uveljavitve tega zakona.
33. člen
(1) Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne štiri mesece po uveljavitvi.
Do takrat se uporabljajo določbe Zakona o dostopu do informacij javnega značaja
(Uradni list RS, št. 51/06 – uradno prečiščeno besedilo, 117/06 – ZDavP-2,
23/14, 50/14 in 19/15 – odl. US).
(2) Četrta alineja četrtega odstavka 10.a člena zakona se
začne uporabljati po pridobitvi nove kode namena, ki jo potrdi Evropski svet za
plačila (European Payments Council) in obsega: donatorske, sponzorske,
svetovalne in druge avtorske ali druge intelektualne storitve in po
vzpostavitvi informacijskega sistema za uporabo nove kode pri opravljanju
plačilnih storitev. Datum začetka uporabe te določbe objavi v Uradnem listu
Republike Slovenije minister, pristojen za finance.«.

Zakon o dopolnitvi Zakona o dostopu do
informacij javnega značaja – ZDIJZ-F (Uradni list RS, št. 7/18)
vsebuje naslednjo končno določbo:
»2. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.