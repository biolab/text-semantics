1. člen
S tem zakonom se urejajo razmerja med
Republiko Slovenijo in pravnimi osebami s sedežem na ozemlju Republike
Slovenije, ki izvirajo iz sporazumov z državami članicami Pariškega kluba
oziroma njihovimi pooblaščenimi institucijami, s katerimi bodo Republika
Slovenija ali zavezanci s sedežem na ozemlju Republike Slovenije prevzeli delež
obveznosti oziroma odplačilo obveznosti iz dvostranskih sporazumov o
konsolidaciji dolga med vlado nekdanje SFRJ in vladami navedenih držav oziroma
njihovimi pooblaščenimi institucijami v obdobju 1984 do 1988 (v nadaljnjem
besedilu: dvostranski sporazumi bivše SFRJ).
2. člen
Vlada Republike Slovenije sklene v imenu
Republike Slovenije, kot ene izmed pravnih naslednic bivše SFRJ, z vladami
držav članic Pariškega kluba oziroma njihovimi pooblaščenimi institucijami nove
dvostranske sporazume, s katerimi v obsegu in pod pogoji, določenimi s temi
sporazumi in s tem zakonom, Republika Slovenija ali zavezanci s sedežem na
ozemlju Republike Slovenije prevzemajo delež obveznosti oziroma odplačilo
obveznosti iz dvostranskih sporazumov bivše SFRJ.
3. člen
Zavezanci z območja Republike Slovenije po
tem zakonu so končni uporabniki restrukturiranih kreditov in njihovi pravni
nasledniki, banke končnih uporabnikov ter banke dolžnice do tujine.
Banke dolžnice do tujine po tem zakonu so,
vsaka za svoj del obveznosti:
-       
Nova Ljubljanska banka d.d.,
-       
Nova Kreditna banka Maribor d.d.,
-       
Abanka d.d. Ljubljana.
4. člen
Republika Slovenija prevzema z novimi
dvostranskimi sporazumi obveznosti v višini 16,39% nealociranega dolga bivše
SFRJ po dvostranskih sporazumih bivše SFRJ.
Z novim dvostranskim sporazumom z Zvezno
republiko Nemčijo prevzame Republika Slovenija obveznosti po sporazumu o
plačilnem prometu med Nemško demokratično republiko in FLRJ z dne 19. 10. 1957,
v višini 16,39% celotnega zneska klirinškega salda med bivšo Nemško
demokratično republiko in bivšo SFRJ na dan 30. 12. 1990.
Republika Slovenija prevzema obveznosti iz
tega člena v svojem imenu in za svoj račun.
5. člen
Obveznosti iz dvostranskih sporazumov iz
naslova alociranega dolga Republika Slovenija prevzame ali garantira.
Republika Slovenija obveznosti iz
alociranega dolga iz prejšnjega odstavka, ter obveznosti iz 6. člena tega
zakona:
-       
prevzema v svojem imenu in za račun banke dolžnice do tujine ali za
končnega uporabnika, če slovenska banka ni bila dolžnica do tujine ali
-       
garantira za obveznosti banke dolžnice do tujine.
Kadar Republika Slovenija po pogojih iz
prve alinee prejšnjega odstavka prevzame obveznosti banke dolžnice do tujine,
ostaja ta banka v zavezi do Republike Slovenije pod enakimi pogoji kot je
Republika Slovenija do tujine.
6. člen
Obveznosti, ki so bile do 25. 6. 1991
predčasno odplačane in prenešene na subjekte izven Republike Slovenije, na
podlagi zakona o kreditnih odnosih s tujino (Uradni list SFRJ, št. 66/85, 38/86
in 16/89) prevzame banka dolžnica do tujine.
7. člen
Višina prevzetih ali garantiranih
obveznosti Republike Slovenije oziroma zavezancev do posamezne države članice
Pariškega kluba, se ugotovi v novem dvostranskem sporazumu s posamezno državo
članico.
8. člen
Sredstva za izpolnjevanje obveznosti, ki po
tem zakonu bremenijo Republiko Slovenijo in izhajajo iz sklenjenih novih
dvostranskih sporazumov, se zagotavljajo v proračunu Republike Slovenije v
skladu s tem zakonom.
Ob predložitvi proračuna za tekoče leto
Državnemu zboru Republike Slovenije, Vlada Republike Slovenije predstavi
pregled celotnih obveznosti do držav članic Pariškega kluba, ki zapadejo v
tekočem letu.
9. člen
Obveznosti iz novih dvostranskih sporazumov
iz 4., 5. in 6. člena tega zakona se lahko izpolnjujejo preko bank agentov na
način, dogovorjen z novim dvostranskim sporazumom.
Banka dolžnica do tujine mora urediti
razmerja z agentom v primerih iz prejšnjega odstavka najkasneje v 30 dneh po
objavi zakona o ratifikaciji posameznega novega dvostranskega sporazuma v
Uradnem listu Republike Slovenije, v skladu z njegovimi določili in tem
zakonom.
10. člen
Banka dolžnica do tujine, zavezanec iz
prvega odstavka 3. člena tega zakona, kadar gre za prevzem obveznosti na način
iz prve alinee drugega odstavka 5. člena tega zakona, izda abstraktno
nepreklicno prvovrstno bančno garancijo, plačljivo na prvi poziv, za obveznosti
končnih uporabnikov - zavezancev iz prvega odstavka 3. člena tega zakona, ki se
glasi na celoten dolgovani znesek s pripadajočimi obrestmi, v osmih dneh od
objave zakona o ratifikaciji posameznega novega dvostranskega sporazuma v
Uradnem listu Republike Slovenije.
Banka dolžnica do tujine, zavezanec iz
prvega odstavka 3. člena tega zakona, kadar gre za prevzem obveznosti na način
iz druge alinee drugega odstavka 5. člena tega zakona, izda abstraktno
nepreklicno prvovrstno garancijsko obljubo plačljivo na prvi poziv, ki se glasi
na celotno višino obveznosti s pripadajočimi obrestmi, za katero tujim upnikom
za plačilo jamči Republika Slovenija, in sicer v osmih dneh od objave zakona o
ratifikaciji posameznega novega dvostranskega sporazuma v Uradnem listu
Republike Slovenije.
Bančna garancija ali garancijska obljuba se
deponira pri Banki Slovenije kot plačilnemu agentu Republike Slovenije.
Stroške, povezane z garancijo, nosi končni
uporabnik iz 3. člena tega zakona.
11. člen
Minister, pristojen za finance, lahko
podrobneje določi način poravnavanja obveznosti po tem zakonu.
12. člen
Končni uporabniki, banke končnih
uporabnikov ter njihovi pravni nasledniki morajo pogodbeno urediti oziroma
uskladiti obstoječa medsebojna razmerja z določbami novih dvostranskih
sporazumov po tem zakonu najkasneje v 30 dneh po uveljavitvi posameznega novega
dvostranskega sporazuma z banko dolžnico do tujine.
Banke dolžnice do tujine morajo z Republiko
Slovenijo pogodbeno urediti razmerje iz prejšnjega odstavka najkasneje v 30
dneh po uveljavitvi posameznega novega dvostranskega sporazuma.
13. člen
Ta zakon začne veljati petnajsti dan po
objavi v Uradnem listu Republike Slovenije.
Št. 450-07/95-13/2
Ljubljana, dne 27. decembra 1995.
Predsednik
Državnega zbora
Republike Slovenije
Jožef Školč l. r.