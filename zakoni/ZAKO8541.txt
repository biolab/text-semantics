I. SPLOŠNE DOLOČBE
1. člen
(vsebina zakona)
S tem zakonom se zaradi omilitve posledic dviga cen
energentov določajo začasni ukrepi za področje gospodarstva in kmetijstva.
II. ZAČASNI UKREPI NA PODROČJU GOSPODARSTVA
2. člen
(pomoč za gospodarstvo)
(1) Upravičenec do pomoči za gospodarstvo pri odpravi škode
zaradi dviga cen energentov (v nadaljnjem besedilu: pomoč za gospodarstvo) je
pravna ali fizična oseba, ki:
-       
je bila registrirana v Republiki Sloveniji za opravljanje gospodarske
dejavnosti najpozneje do 1. decembra 2021 in
-       
ji bodo stroški energije (AOP 132, konto 402 pri fizičnih osebah) v letu
2022 glede na leto 2021 narasli za več kot 40 odstotkov.
(2) Upravičenec, ustanovljen po 1. januarju 2021, rast
stroškov energije v letu 2022 glede na leto 2021 iz druge alineje prejšnjega
odstavka oceni na podlagi nastalih stroškov energije v letu 2021, preračunanih
na letno obdobje, na podlagi števila dni poslovanja v letu 2021.
(3) Vsota pomoči namenjene blažitvi posledic dviga cen
energentov po tem ukrepu in po drugih ukrepih, ne sme presegati nastale škode
zaradi dviga cen energentov. Škoda, ki je upravičencem nastala kot posledica
dviga cen energentov (v nadaljnjem besedilu: škoda), se dokazuje kot škoda, ki
nastane zaradi povečanja stroškov energije v letu 2022 glede na leto 2021.
(4) Upravičenec ni upravičen do pomoči za gospodarstvo iz
tega člena, če so mu bila dodeljena sredstva iz 8. člena tega zakona.
(5) Višina pomoči se določi glede na dejansko velikost čistih
prihodkov od prodaje v letu 2019 in glede na delež stroškov energije v celotnih
poslovnih odhodkih v letu 2019, in sicer za vse subjekte, ki ločeno poročajo
postavko stroški energije (AOP 132 oziroma konto 402 pri fizičnih osebah).
Čiste prihodke od prodaje in delež stroškov energije v celotnih poslovnih
odhodkih upravičenec, ustanovljen do vključno 1. januarja 2019, določi na
podlagi podatkov za leto 2019, upravičenec, ustanovljen po 1. januarju
2019 do vključno 1. januarja 2020, na podlagi podatkov za leto 2020,
upravičenec, ustanovljen po 1. januarju 2020 do vključno 1. januarja
2021, na podlagi podatkov za leto 2021, upravičenec, ustanovljen po
1. januarju 2021, pa na podlagi podatkov za leto 2021, preračunanih na
letno obdobje, na podlagi števila dni poslovanja v letu 2021.
(6) Vlada Republike Slovenije podrobneje predpiše
metodologijo ocenjevanja škode, pogoje in postopek dodelitve pomoči za
gospodarstvo.
(7) Višina pomoči ne sme
presegati 60 odstotkov nastale škode upravičenca iz naslova zvišanja cen
energentov in hkrati ne more presegati zneskov v eurih, navedenih v tabeli:


 

Delež stroškov
  energije v poslovnih odhodkih


Čisti prihodki od
  prodaje

Od 0 do 3%

Od vključno 3 do 5%

Od vključno 5 do
  10%

Od vključno 10 do
  15%

Od vključno 15 do
  20%

Od vključno 20 do
  25%

Od vključno 25%
  dalje


do 10.000 EUR

30

40

50

60

70

80

100


od 10.001 EUR do
  100.000 EUR

70

100

130

190

250

300

600


od 100.001 do 500.000
  EUR

300

400

500

900

1.300

1.700

3.300


od 500.001 EUR do
  1.000.000 EUR

800

1.000

1.500

2.700

4.000

4.700

8.000


Od 1.000.001 EUR do
  5.000.000 EUR

2.500

3.500

4.700

8.600

9.500

14.000

25.000


od 5.000.001 EUR do
  10.000.000 EUR

10.000

12.000

16.000

25.000

37.000

43.000

74.000


od 10.000.001 EUR do
  20.000.000 EUR

20.000

25.000

30.000

70.000

90.000

120.000

150.000


od 20.000.001 EUR do
  50.000.000 EUR

40.000

50.000

60.000

140.000

160.000

180.000

280.000


od 50.000.001 EUR do
  100.000.000 EUR

90.000

115.000

138.000

250.000

440.000

500.000

600.000


nad 100.000.001 EUR

180.000

250.000

300.000

570.000

1.200.000

1.500.000

2.000.000


(8) Upravičenec, ki poroča oziroma knjiži ločeno postavko
stroški energije (AOP 132 oziroma konto 402 pri fizičnih osebah), določi
dejansko višino letnih prihodkov od prodaje in delež stroškov energije skladno
s prejšnjim odstavkom. Fizične osebe, ki ne pripravljajo izkaza poslovnega
izida in knjigovodsko ne evidentirajo dejansko nastalih jim stroškov,
dokazujejo stroške energije z izvirnimi knjigovodskimi listinami. Čiste
prihodke od prodaje jim predstavljajo prihodki iz polja 1 obračuna dohodnine od
dohodka iz dejavnosti, celotne poslovne odhodke pa normirani odhodki v polju 8
obračuna dohodnine od dohodka iz dejavnosti.
(9) Pomoč za gospodarstvo se upravičencem dodeli na osnovi
ocene zvišanja stroškov energije iz druge alineje prvega odstavka tega člena.
Upravičenost do prejete pomoči ugotavlja Finančna uprava Republike Slovenije (v
nadaljnjem besedilu: FURS) v letu 2023, po objavi letnih poročil za leto 2022.
3. člen
(izplačilo pomoči)
(1) Za izplačilo pomoči za gospodarstvo upravičenec iz prvega
odstavka prejšnjega člena preko informacijskega sistema FURS predloži izjavo, s
katero izjavlja, da je upravičenec, ki ga opredeljuje prejšnji člen. Predloga
obrazca izjave se objavi na portalu eDavki.
(2) Upravičenec predloži izjavo iz prejšnjega odstavka na
osnovi dejanskih podatkov in ocene zvišanja stroškov energije iz druge alineje
prvega odstavka prejšnjega člena do 15. aprila 2022.
(3) FURS izplača pomoč za gospodarstvo upravičencu iz
prejšnjega člena v enkratnem znesku do 5. maja 2022.
4. člen
(zagotavljanje sredstev)
Sredstva za izplačilo pomoči za gospodarstvo se zagotavljajo
iz proračuna Republike Slovenije.
5. člen
(način ugotavljanja in vračilo pomoči)
(1) Za upravičenca, ki ugotavlja prihodke po pravilih
računovodenja, so prihodki iz petega odstavka 2. člena tega zakona čisti
prihodki od prodaje, ugotovljeni po pravilih računovodenja.
(2) Upravičena višina pomoči za gospodarstvo se ugotavlja na
osnovi podatkov iz revidiranih oziroma potrjenih računovodskih izkazov ali
drugih dokazil.
(3) Upravičenec, ki je uveljavil pomoč za gospodarstvo in
naknadno ugotovi da je zahteval previsok znesek pomoči ali da ni izpolnjeval
pogojev za njeno pridobitev, o tem obvesti FURS najpozneje do roka za
predložitev obračuna davka od dohodkov pravnih oseb za leto 2022 oziroma za
obdobje, ki vključuje podatke za obdobje drugega polletja 2022, oziroma do roka
za predložitev obračuna davka od dohodkov iz dejavnosti za leto 2022 oziroma do
roka za predložitev končnega obračuna po prenehanju subjekta, in vrne znesek
prejete pomoči v 30 dneh od vročitve odločbe.
(4) Po poteku roka za vračilo prejete pomoči za gospodarstvo,
določenega v prejšnjem odstavku, do plačila, se plačajo zamudne obresti po
Zakonu o predpisani obrestni meri zamudnih obresti (Uradni list RS,
št. 11/07 – uradno prečiščeno besedilo; v nadaljnjem besedilu:
ZPOMZO-1).
(5) Če obveznost iz naslova vračila prejete pomoči ni plačana
v roku, predpisanem s tem zakonom, se prisilno izterja. Izvršbo opravi FURS po
določbah zakona, ki ureja davčni postopek.
6. člen
(obročno vračilo pomoči) 
(1) Ne glede na zakon, ki ureja javne finance, lahko FURS na
zahtevo upravičenca dovoli obročno plačilo obveznosti iz naslova vračila prejete
pomoči v največ šestih mesečnih obrokih v obdobju šestih mesecev, če zavezanec
ob zapadlosti terjatve ne razpolaga z likvidnimi sredstvi, ki bi zadostovala za
plačilo v enkratnem znesku.
(2) Za čas, ko je dovoljeno obročno plačilo v skladu s tem
zakonom, se za odloženi znesek (vključno z zamudnimi obrestmi) ne zaračunajo
obresti.
(3) Če je FURS dovolil obročno plačilo, prejemnik sredstev pa
zamudi s plačilom posameznega obroka, z dnem zapadlosti neplačanega obroka
zapadejo v plačilo vsi naslednji neplačani obroki. FURS v odločbi, s katero
dovoli obročno plačilo, prejemnika sredstev opozori na posledice zamude.
(4) FURS pod pogoji, ki jih določa zakon, ki ureja davčni
postopek, zavaruje izpolnitev in plačilo obveznosti.
(5) Za vsa vprašanja, ki niso urejena v tem členu, se
smiselno uporablja zakon, ki ureja davčni postopek.
7. člen
(nadzor)
Nadzor nad izvajanjem ukrepa iz 2. člena tega zakona in
izpolnjevanjem obveznosti vračila pomoči iz 5. člena tega zakona in iz
prejšnjega člena izvaja FURS, ki za postopek nadzora smiselno uporabi zakon, ki
ureja davčni postopek.
III. ZAČASNI UKREPI NA PODROČJU KMETIJSTVA 
8. člen
(finančno nadomestilo zaradi vpliva povečanja cen mineralnih
gnojil in energentov na kmetijsko pridelavo)
(1) Upravičenec do enkratnega finančnega nadomestila zaradi
vpliva povečanja cen mineralnih gnojil in energentov na kmetijsko pridelavo je
nosilec kmetijskega gospodarstva v skladu z Zakonom o kmetijstvu (Uradni list
RS, št. 45/08, 57/12, 90/12 – ZdZPVHVVR, 26/14, 32/15, 27/17, 22/18, 86/21
– odl. US in 123/21), ki je oddal zbirno vlogo za leto 2021, v skladu s
predpisom, ki ureja izvedbo ukrepov kmetijske politike za leto 2021.
(2) Upravičenec iz prejšnjega odstavka je upravičen do
finančnega nadomestila iz tega člena, če bodo stroški energije in stroški
mineralnih gnojil v letu 2022 glede na leto 2021 narasli za več kot 40
odstotkov.
(3) Finančno nadomestilo iz tega člena se dodeli v obliki
pavšala na hektar zemljišča glede na vrsto dejanske rabe grafične enote rabe
zemljišča kmetijskega gospodarstva v skladu s predpisom, ki ureja register
kmetijskih gospodarstev (v nadaljnjem besedilu: dejanska raba).
(4) Največja skupna upravičena površina iz prejšnjega
odstavka je 100 ha kmetijskih zemljišč v uporabi. Če je skupna površina na
kmetijsko gospodarstvo večja od 100 ha, se upravičena površina določi tako, da
se površine za posamezno dejansko rabo sorazmerno znižajo, da skupaj ne
presegajo največje skupne upravičene površine 100 ha.
(5) Višina pavšala na hektar zemljišča, glede na dejansko
rabo, je:
-       
49 eurov za površine trajnih travnikov (1300), travinja z razpršenimi
neupravičenimi značilnostmi (1320) in ekstenzivnih oziroma travniških
sadovnjakov (1222);
-       
138 eurov za površine hmeljišč (1160), trajnih rastlin na njivskih
površinah (1180), rastlinjakov s sadnimi rastlinami, razen za pridelavo jagod
(1192), vinogradov (1211), matičnjakov (1212), intenzivnih sadovnjakov (1221),
oljčnikov (1230), jagod na njivi (1170) in ostalih trajnih nasadov (1240);
-       
105 eurov za površine njiv (1100), začasnega travinja (1131), njiv za
rejo polžev (1150), hmeljišč v premeni (1161), rastlinjakov (1190),
rastlinjakov s sadnimi rastlinami (1192) in kmetijskih zemljišč v pripravi
(1610).
(6) Višina finančnega nadomestila iz tega člena v letu 2022
ne sme presegati 60 odstotkov zvišanja cen energentov in mineralnih gnojil
glede na leto 2021.
(7) Vlada Republike Slovenije predpiše podrobnejše pogoje za
dodelitev finančnega nadomestila iz tega člena.
(8) Sredstva za izplačilo finančnega nadomestila iz tega
člena se zagotavljajo iz proračuna Republike Slovenije.
9. člen
(finančno nadomestilo zaradi vpliva povečanja cen energentov
v čebelarstvu)
(1) Upravičenec do enkratnega finančnega nadomestila zaradi
vpliva povečanja cen energentov v čebelarstvu je fizična ali pravna oseba, ki
je vpisana v centralni register čebelnjakov, v skladu s predpisom, ki ureja
register čebelnjakov, kot odgovorna oseba za vzrejo čebel in je imela na dan
30. junija 2021 prijavljeno najmanj eno čebeljo družino.
(2) Finančno nadomestilo iz tega člena se dodeli v obliki
pavšala na čebeljo družino.
(3) Višina pavšala na čebeljo družino je 5 eurov.
(4) Finančna pomoč iz tega člena se dodeli po pravilih o
dodeljevanju pomoči de minimis v skladu z Uredbo Komisije (EU)
št. 1408/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči de minimis v kmetijskem sektorju
(UL L št. 352 z dne 24. 12. 2013, str. 9), zadnjič spremenjeno z
Uredbo Komisije (EU) 2019/316 z dne 21. februarja 2019 o spremembi Uredbe
(EU) 1408/2013 o uporabi členov 107 in 108 Pogodbe o delovanju Evropske unije
pri pomoči de minimis v kmetijskem sektorju (UL L št. 51 I z dne
22. 2. 2019, str. 1).
(5) Vlada Republike Slovenije predpiše podrobnejše pogoje za
dodelitev finančnega nadomestila iz tega člena.
(6) Sredstva za izplačilo finančnega nadomestila iz tega
člena se zagotavljajo iz proračuna Republike Slovenije.
10. člen
(postopek)
(1) Za ukrep iz 8. in 9. člena tega zakona se odločbe
izdajo na podlagi podatkov iz uradnih evidenc.
(2) Agencija Republike Slovenije za kmetijske trge in razvoj
podeželja na podlagi podatkov iz prejšnjega odstavka najpozneje v 30 dneh od
uveljavitve predpisa iz sedmega odstavka 8. člena in petega odstavka
9. člena tega zakona odpremi informativno odločbo.
(3) Če upravičenec ugotovi, da je izračun v informativni
odločbi iz prejšnjega odstavka nepravilen ali se z izplačilom ne strinja, lahko
v 15 dneh od vročitve odločbe vloži ugovor. Agencija Republike Slovenije za
kmetijske trge in razvoj podeželja preveri navedbe upravičenca in izda odločbo.
(4) Če upravičenec zoper informativno odločbo iz drugega
odstavka tega člena ne ugovarja, postane informativna odločba dokončna. Šteje
se tudi, da se je upravičenec odpovedal pravici do pritožbe.
(5) Upravičenec lahko v 15 dneh od vročitve odločbe iz
tretjega odstavka tega člena vloži pritožbo na Ministrstvo za kmetijstvo,
gozdarstvo in prehrano. Pritožba ne zadrži izvršitve odločbe.
(6) Odločbe in sklepi iz tega člena se vročajo z navadno
vročitvijo. Šteje se, da je vročitev opravljena 20. dan od dneva odpreme,
navedenega na odločbi in sklepu oziroma na posamičnem aktu.
11. člen
(vračilo finančnega nadomestila)
(1) Izpolnjevanje pogojev iz drugega in šestega odstavka
8. člena tega zakona ugotovi Agencija Republike Slovenije za kmetijske
trge in razvoj podeželja na osnovi podatkov ministrstva, pristojnega za
kmetijstvo.
(2) Če upravičenec ne izpolni pogoja iz drugega odstavka
8. člena tega zakona, Agencija Republike Slovenije za kmetijske trge in
razvoj podeželja zahteva vračilo izplačanih sredstev.
(3) Če upravičenec ne izpolni pogoja iz šestega odstavka
8. člena tega zakona, Agencija Republike Slovenije za kmetijske trge in
razvoj podeželja zahteva vračilo izplačanih sredstev v deležu, ki presega 60
odstotkov nastale škode iz šestega odstavka 8. člena tega zakona.
(4) Upravičenec je dolžan vrniti znesek prejetega finančnega
nadomestila v 30 dneh od vročitve odločbe iz drugega in tretjega odstavka tega
člena.
(5) Po poteku roka za vračilo prejetega finančnega
nadomestila iz prejšnjega odstavka, se plačajo zamudne obresti po ZPOMZO-1.
IV. UKREPI NA DAVČNEM PODROČJU
12. člen
(predlaganje davčnega obračuna)
(1) Ne glede na drugi odstavek 297. člena Zakona o davčnem
postopku (Uradni list RS, št. 13/11 – uradno prečiščeno besedilo, 32/12,
94/12, 101/13 – ZDavNepr, 111/13, 22/14 – odl. US, 25/14 – ZFU, 40/14 – ZIN-B,
90/14, 91/15, 63/16, 69/17, 13/18 – ZJF-H, 36/19, 66/19, 145/20 – odl. US in
203/20 – ZIUPOPDVE; v nadaljnjem besedilu: ZDavP-2) mora davčni zavezanec
predložiti davčnemu organu davčni obračun od dohodka iz dejavnosti najpozneje
do 30. aprila 2022 za leto 2021.
(2) Ne glede na drugi odstavek 358. člena ZDavP-2 mora
davčni zavezanec, ki sestavlja davčni obračun za davčno obdobje, ki se ne
razlikuje od koledarskega leta, predložiti davčnemu organu davčni obračun davka
od dohodka pravnih oseb najpozneje do 30. aprila 2022 za leto 2021.
(3) Če davčni zavezanec sestavlja davčni obračun za davčno
obdobje, ki se razlikuje od koledarskega leta in je enako poslovnemu letu, in
se izteče rok za predložitev davčnega obračuna po tretjem odstavku
358. člena ZDavP-2 do 30. aprila 2022, lahko predloži davčni obračun
v enem mesecu po izteku roka iz tretjega odstavka 358. člena ZDavP-2.
13. člen
(rok za priglasitev ugotavljanja davčne osnove z
upoštevanjem normiranih odhodkov)
(1) Ne glede na prvi odstavek 308. člena ZDavP-2 davčni
zavezanec opravi priglasitev ugotavljanja davčne osnove z upoštevanjem
normiranih odhodkov za davčno leto 2022 najpozneje do 30. aprila 2022
oziroma do poteka roka za preložitev obračuna akontacije dohodnine oziroma
dohodnine od dohodka iz dejavnosti po tem členu.
(2) Ne glede na tretji odstavek 382.a člena ZDavP-2 davčni
zavezanec priglasi ugotavljanje davčne osnove z upoštevanjem normiranih
odhodkov za davčno leto 2022 oziroma za davčno leto, ki se začne v letu 2022,
najpozneje do 30. aprila 2022 oziroma do poteka roka za predložitev
davčnega obračuna po tem členu.
(3) Šteje se, da je davčni zavezanec priglasil ugotavljanje
davčne osnove za davčno leto z upoštevanjem normiranih odhodkov in se odločil
za ugotavljanje davčne osnove z upoštevanjem normiranih odhodkov, če do
30. aprila 2022 oziroma do poteka roka za predložitev davčnega obračuna po
tem členu zakona, ne obvesti davčnega organa o prenehanju ugotavljanja davčne
osnove z upoštevanjem normiranih odhodkov v davčnem obračunu za predhodno leto
oziroma obdobje.
14. člen
(sprememba predhodne akontacije oziroma akontacije dohodnine
ter akontacije davka od dohodkov pravnih oseb)
Ne glede na prvi odstavek 299. člena in deveti odstavek
371. člena ZDavP-2 davčni zavezanec zahtevi za spremembo predhodne
akontacije oziroma akontacije dohodnine in akontacije davka od dohodkov pravnih
oseb priloži oceno davčne osnove za tekoče leto ter podatke, ki dokazujejo
spremembo davčne osnove.
15. člen
(določitev nove zavarovalne osnove)
Ne glede na šesti odstavek 145. člena Zakona o
pokojninskem in invalidskem zavarovanju (Uradni list RS, št. 96/12, 39/13,
99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B,
95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19, 75/19,
139/20, 189/20 – ZFRO, 51/21, 121/21, 162/21, 196/21 – ZDOsk in 10/22) in ne
glede na drugi odstavek 10. člena Pravilnika o določanju zavarovalne
osnove (Uradni list RS, št. 89/13, 11/15, 83/16 in 72/17) se zavarovalna
osnova v letu 2022 na novo določi na podlagi zadnjega obračuna akontacije
dohodnine oziroma dohodnine od dohodka iz dejavnosti za mesec po mesecu, v katerem
je bil obračun davka predložen davčnemu organu, vendar najpozneje za mesec maj.
16. člen
(rok za predložitev letnih poročil)
Ne glede na določbe drugih zakonov in predpisov morajo tisti
zavezanci, ki predlagajo letna poročila na Agencijo Republike Slovenije za
javnopravne evidence in storitve do 31. marca tekočega leta, v letu 2022
predložiti letna poročila najpozneje do 30. aprila 2022.
V. PREHODNE IN KONČNA DOLOČBA
17. člen
(rok za izdajo podzakonskih predpisov)
(1) Vlada Republike Slovenije izda predpis iz šestega
odstavka 2. člena tega zakona v osmih dneh po uveljavitvi tega zakona.
(2) Vlada Republike Slovenije izda predpis iz sedmega
odstavka 8. člena in petega odstavka 9. člena tega zakona v osmih
dneh po uveljavitvi tega zakona.
18. člen
(sprememba 37. člena Zakona o spremembah in dopolnitvah
Zakona o davku na dodano vrednost)
(1) V Zakonu o spremembah in dopolnitvah Zakona o davku na
dodano vrednost (Uradni list Republike Slovenije, št. 85/10, 86/14 in
77/18) se v drugem odstavku 37. člena besedilo »30. junija 2022«
nadomesti z besedilom »31. decembra 2025«.
(2) Določba prejšnjega odstavka začne veljati z uveljavitvijo
spremembe Direktive Sveta 2006/112/ES z dne 28. novembra 2006 o skupnem
sistemu davka na dodano vrednost (UL L št. 347 z dne 11. 12. 2006,
str. 1), zadnjič spremenjene z Direktivo Sveta (EU) 2021/1159 z dne
13. julija 2021 o spremembi Direktive 2006/112/ES glede začasnih
oprostitev pri uvozu in nekaterih dobavah v odziv na pandemijo COVID-19 (UL L
št. 250 z dne 15. 7. 2021, str. 1–3; v nadaljnjem besedilu:
Direktiva 2006/112/ES), glede podaljšanja obdobja uporabe neobveznega mehanizma
obrnjene davčne obveznosti iz prvega odstavka člena 199a Direktive 2006/112/ES.
(3) Minister, pristojen za finance, objavi dan uveljavitve
spremembe Direktive 2006/112/ES iz prejšnjega odstavka v Uradnem listu
Republike Slovenije.
19. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 312-01/22-3/29
Ljubljana, dne 22. februarja 2022
EPA 2482-VIII
Državni zbor
Republike Slovenije
Igor Zorčič
predsednik