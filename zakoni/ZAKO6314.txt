I. UVODNE DOLOČBE
1. člen
(vsebina zakona)
(1) Ta zakon ureja naloge in pooblastila
policije.
(2) Policija opravlja naloge in pooblastila
po določbah tega zakona zaradi zagotavljanja temeljnih dolžnosti policije, ki
obsegajo: zagotavljanje varnosti posameznikom in skupnosti, spoštovanje
človekovih pravic in temeljnih svoboščin ter krepitev pravne države.
(3) Policija opravlja naloge in pooblastila
zaradi preprečevanja in odpravljanja nevarnosti, ki ogrožajo dobrine iz
prejšnjega odstavka.
(4) Pri opravljanju nalog in pooblastil po
določbah drugih zakonov policija uporablja določbe tega zakona, če drug zakon
ne določa drugače. Policija pri zbiranju dokazov ravna po določbah tega zakona
samo, če drugi zakoni ne določajo pravil glede zbiranja dokazov.
2. člen
(prenos predpisov Evropske unije)
(1) Ta zakon v skladu z 2. (razen 7.
člena), 3., 4. in 5. poglavjem Sklepa Sveta 2008/615/PNZ z dne 23. junija 2008
o poglobitvi čezmejnega sodelovanja, zlasti na področju boja proti terorizmu in
čezmejnemu kriminalu (UL L št. 210 z dne 6. 8. 2008, str. 1; v nadaljnjem
besedilu: Sklep Sveta 2008/615/PNZ) in 2., 3., 4., 5. in 6. poglavjem Sklepa
Sveta 2008/616/PNZ z dne 23. junija 2008 o izvajanju Sklepa 2008/615/PNZ o
poglobitvi čezmejnega sodelovanja, zlasti na področju boja proti terorizmu in
čezmejnemu kriminalu (UL L št. 210 z dne 6. 8. 2008, str. 12; v nadaljnjem
besedilu: Sklep Sveta 2008/616/PNZ) ter Sklepom Sveta 2008/617/PNZ z dne 23.
junija 2008 o izboljšanju sodelovanja med posebnimi enotami za posredovanje
držav članic Evropske unije v kriznih razmerah (UL L št. 210 z dne 6. 8. 2008,
str. 73; v nadaljnjem besedilu Sklep Sveta 2008/617/PNZ), Sklepom Sveta
2008/633/PNZ z dne 23. junija 2008 o dostopu imenovanih organov držav
članic in Europola do vizumskega informacijskega sistema (VIS) za iskanje
podatkov za namene preprečevanja, odkrivanja in preiskovanja terorističnih
dejanj in drugih hudih kaznivih dejanj (UL L št. 218 z dne 13. 8. 2008, str.
129; v nadaljnjem besedilu: Sklep Sveta 2008/633/PNZ) in Okvirnim sklepom Sveta
2008/977/PNZ z dne 27. novembra 2008 o varstvu osebnih podatkov, ki se
obdelujejo v okviru policijskega in pravosodnega sodelovanja v kazenskih
zadevah (UL L št. 350/60 z dne 30. 12. 2008, str. 60), določa:
-       
pristojne organe za izvajanje Sklepa Sveta 2008/615/PNZ, Sklepa Sveta
2008/616/PNZ in Sklepa Sveta 2008/617/PNZ;
-       
nacionalne kontaktne točke za oblike sodelovanja policije z drugimi
državami članicami za preprečevanje kaznivih dejanj, vzdrževanje in
zagotavljanje javnega reda in miru med javnimi zbiranji, ob naravnih in drugih
nesrečah ter v kriznih razmerah in pristojnost za določanje nacionalnih
kontaktnih točk za avtomatizirano iskanje in primerjavo podatkov ter izmenjavo
informacij in podatkov za zagotovitev javnega reda ob pomembnih dogodkih in
množičnih prireditvah s čezmejno razsežnostjo ter za ukrepe za preprečevanje
kaznivih dejanj s področja terorizma.
(2) S tem zakonom se v pravni red Republike
Slovenije prenaša Direktiva (EU) 2016/681 Evropskega parlamenta in Sveta z dne
27. aprila 2016 o uporabi podatkov iz evidence podatkov o potnikih (PNR)
za preprečevanje, odkrivanje, preiskovanje in pregon terorističnih in hudih
kaznivih dejanj (UL L št. 119 z dne 4. 5. 2016, str. 132), v delu, ki
ureja obdelavo, zbiranje, uporabo in hrambo podatkov iz evidence podatkov o
potnikih (PNR) s strani pristojnega organa države ter izmenjavo informacij.
3. člen
(pomen izrazov)
Posamezni izrazi v tem zakonu imajo
naslednji pomen:
1.     
Policijska naloga je naloga, predpisana s tem ali drugim zakonom in se
opravlja z uporabo policijskih pooblastil ali z drugimi uradnimi dejanji.
2.     
Policijsko pooblastilo je z zakonom določen ukrep, ki policistom omogoča
opravljanje policijskih nalog in s katerim se praviloma posega v človekove
pravice ali temeljne svoboščine ali druge pravice.
3.     
Nevarnost je možnost za nastanek škode ali ogrožanja dobrine, ki se
varuje z opravljanjem policijske naloge.
4.     
Velika nevarnost je nevarnost, ki ogroža pomembne dobrine, kot so
življenje ljudi, zdravje, svoboda ali večja premoženjska vrednost. 
5.     
Verjetnost je podana, ko je pričakovanje, da bo ogrožanje ali škodna
posledica nastala, večje od pričakovanja, da ne bo nastala.
6.     
Velika verjetnost je podana, ko je pričakovanje, da bo ogrožanje ali
škodna posledica nastala, bistveno večje od pričakovanja, da ne bo nastala.
7.     
Policijski vodja ali policijska vodja (v nadaljnjem besedilu: policijski
vodja) je policist oziroma policistka (v nadaljnjem besedilu: policist), ki
vodi enega ali več policistov pri opravljanju nalog policije ali tisti, ki je
določen za vodenje konkretne policijske naloge.
8.     
Odredba policistu je ustna ali pisna zahteva policijskega vodje, dana
policistu za izvedbo policijske naloge, policijskega pooblastila ali uradnega
dejanja.
9.     
Nalog je ustna ali pisna zahteva pristojnega organa za izvedbo določene
policijske naloge.
10.  
Upiranje je vsako nezakonito ravnanje, s katerim oseba policistu otežuje
ali onemogoča izvedbo zakonite policijske naloge.
11.  
Pasivno upiranje je upiranje osebe, ki ne upošteva policistovega
zakonitega ukaza ali s svojim nezakonitim ravnanjem otežuje ali onemogoča
izvedbo zakonite policijske naloge, tako da se usede, uleže, obrne vstran ali
drugače podobno ravna.
12.  
Aktivno upiranje je upiranje z orožjem, nevarnim orodjem, drugim
predmetom ali snovjo, živaljo ali s telesno silo, pri čemer oseba, ki se upira,
policistu namerava preprečiti izvedbo zakonite policijske naloge. Za aktivno
upiranje se štejejo tudi pozivanje k upiranju, beg osebe in ogrožanje.
Ogrožanje pomeni, da oseba s svojim položajem, kretnjami ali ravnanjem kaže, da
bo napadla policista ali drugo osebo ali objekt, ki ga policist varuje.
13.  
Napad je vsaka nezakonita neposredna aktivnost osebe s telesno silo, z
živaljo, orožjem, orodjem ali drugim predmetom ali snovjo, s katero namerava
policista ali drugo osebo poškodovati ali ji vzeti življenje ali ogroziti njeno
osebno varnost ali varnost objekta, ki ga policist varuje.
14.  
Nevaren predmet je predmet, ki je primeren za napad ali samopoškodbo ali
se z njim lahko huje ogrozi javni red ali splošna varnost ljudi ali premoženja.
15.  
Podatek je osebni, tajni ali drug podatek, ki vsebuje dejstvo, primerno
za razlago, sklepanje ali obdelavo.
16.  
Varovan podatek policije je osebni podatek ali drug obdelovan podatek,
ki ni tajen, njegovo razkritje nepoklicanim osebam pa bi povzročilo škodo
državnemu organu, poteku uradnih postopkov ali fizičnim ali pravnim osebam,
zato morajo njegovo obdelavo spremljati določeni varnostni ukrepi in postopki.
17.  
Varnostno preverjanje oseb je ugotavljanje morebitnih varnostnih
zadržkov za dostop do varovane osebe ali za delo pri varovani osebi, za delo v
varovanem objektu, prostoru ali okolišu ali na določenem delovnem mestu ali za
dostop do njih ali v drugih primerih, določenih z zakonom.
18.  
Akreditacijski postopek je omejeno varnostno preverjanje za zagotavljanje
upravičenosti vstopa v določen prostor, kjer se izvajajo posebni varnostni
ukrepi za varovanje določenih varovanih oseb. Akreditacijski postopek obsega
izpolnitev posebnega vprašalnika, ki vsebuje osebne podatke preverjene osebe,
namen vstopa in zadrževanja v prostorih posebnega pomena ter druge, nujno
potrebne podatke za uspešno in učinkovito varovanje določenih oseb in objektov.
19.  
Sum varnostnega zadržka je izraz, ki se v tem zakonu uporablja v enakem
pomenu kot v zakonu, ki ureja tajne podatke.
II. NALOGE POLICIJE
Opravljanje nalog policije
4. člen
(naloge policije)
(1) Naloge policije, ki izhajajo iz njenih
temeljnih dolžnosti, so:
-       
varovanje življenja, osebne varnosti in premoženja ljudi,
-       
preprečevanje, odkrivanje in preiskovanje kaznivih dejanj in prekrškov,
odkrivanje in prijemanje storilcev kaznivih dejanj in prekrškov, drugih iskanih
ali pogrešanih oseb ter njihovo izročanje pristojnim organom in zbiranje
dokazov ter raziskovanje okoliščin, ki so pomembne za ugotovitev premoženjske
koristi, ki izvira iz kaznivih dejanj in prekrškov,
-       
vzdrževanje javnega reda,
-       
nadzor in urejanje prometa na javnih cestah in nekategoriziranih cestah,
ki so dane v uporabo za javni promet,
-       
nadzor državne meje,
-       
naloge v zvezi z gibanjem in prebivanjem tujcev,
-       
varovanje določenih oseb, prostorov, objektov in okolišev objektov, in
če z zakonom ni določeno drugače, varovanje določenih delovnih mest in tajnosti
podatkov državnih organov,
-       
naloge ob naravnih in drugih nesrečah,
-       
druge naloge, določene v tem zakonu in drugih predpisih v skladu z
zakonom.
(2) Policija pri opravljanju nalog sodeluje
s posamezniki in skupnostjo ter izvaja preventivno dejavnost.
5. člen
(temelj opravljanja policijske naloge)
(1) Policist opravlja policijsko nalogo ali
uporablja policijska pooblastila po:
-       
uradni dolžnosti,
-       
odredbi policijskega vodje,
-       
nalogu sodišča, državnega tožilca ali drugega organa, ki ga za to
pooblašča poseben zakon.
(2) Odredba policistu in nalog za izvedbo
policijske naloge morata temeljiti na zakonu in morata biti razumljiva in
določna.
(3) Policist mora odkloniti izvedbo odredbe
ali naloga, če je očitno, da bi s tem storil kaznivo ravnanje. O odklonitvi
policist takoj obvesti notranjo organizacijsko enoto policije, pristojno za
notranjo varnost, ali drug pristojen državni organ. Policista, ki odkloni
izvedbo takšne odredbe ali naloga, se ne sme na kakršen koli način kaznovati.
6. člen
(oblike opravljanja policijskih nalog)
Policisti opravljajo policijske naloge,
zlasti:
-       
z opazovanjem,
-       
s patruljiranjem,
-       
z interveniranjem,
-       
z zasedo,
-       
s poostrenim nadzorom in
-       
z varnostno akcijo.
7. člen
(taktični preudarek)
Policisti pri opravljanju policijskih nalog
ocenjujejo, katere odločitve, policijska pooblastila ali uradna dejanja bodo za
učinkovito preprečevanje in odpravljanje nevarnosti izvedli, glede na dejstva
in okoliščine, ki so jim bile znane v trenutku ocenjevanja.
8. člen
(policijski postopek)
(1) Policijski postopek je vsako dejanje
policistov zaradi opravljanja policijskih nalog.
(2) Fizična oseba, pravna oseba ali državni
organ v policijskem postopku ali oseba, ki je navzoča na kraju policijskega
postopka, mora ravnati po odredbah, ukazih, navodilih ali zahtevah policistov,
ki so potrebne za zagotovitev varnosti in nemoteno izvedbo policijskega
postopka.
9. člen
(omejitve ob veliki verjetnosti hujših
kršitev javnega reda)
(1) Ob veliki verjetnosti hujših kršitev
javnega reda lahko Vlada Republike Slovenije (v nadaljnjem besedilu: vlada) na
predlog ministrice oziroma ministra, pristojnega za notranje zadeve (v
nadaljnjem besedilu: minister) naloži policiji, da z odredbo:
-       
omeji ali prepove gibanje na določenih območjih, določenih krajih ali na
javnih mestih oziroma
-       
prepove nastanitev v določenem kraju ali zapustitev določenega kraja.
(2) Ukrep iz prejšnjega odstavka sme
trajati največ sedem dni. Z izvajanjem ukrepa se preneha takoj, ko prenehajo
razlogi, zaradi katerih je bil odrejen.
(3) Odredba iz prvega odstavka tega člena
je dokončna. Zoper odredbo je dopustno vložiti tožbo na Upravno sodišče
Republike Slovenije, ki o njej odloča prednostno. Vrhovno sodišče Republike
Slovenije o pritožbi zoper sodbo Upravnega sodišča Republike Slovenije odloča
prednostno.
10. člen
(generalna policijska klavzula)
(1) Policija mora v okviru predpisov tudi
brez stvarne pristojnosti, določene v tem ali drugih zakonih, ukreniti vse, kar
je potrebno, da od skupnosti ali posameznika odvrne nevarnost ali prepreči
ravnanja, ki ogrožajo varnost ali javni red.
(2) Pri ukrepanju sme uporabiti policijsko
pooblastilo iz tega ali drugega zakona, ki je glede na okoliščine primerno in s
katerim lahko na najmilejši možen način prepreči, odpravi ali zmanjša učinke
nevarnosti ali ravnanj iz prejšnjega odstavka.
(3) O delovanju policije po prvem odstavku
tega člena na predlog ministra odloča Vlada Republike
Slovenije.
(4) Fizične osebe, pravne osebe in državni
organi morajo dati policiji v uporabo tehnična sredstva, potrebna za izvedbo
nalog iz prvega odstavka tega člena, in zagotoviti osebe, usposobljene za
njihovo upravljanje.
(5) Stroški, nastali z uporabo tehničnih sredstev
in opreme po prejšnjem odstavku, so stroški proračuna.
(6) Zoper ukrepe iz drugega odstavka tega
člena je dopustno vložiti tožbo na Upravno sodišče Republike Slovenije, ki o
njej odloča prednostno. Vrhovno sodišče Republike Slovenije o pritožbi zoper
sodbo Upravnega sodišča Republike Slovenije odloča prednostno.
11. člen
(kriminalistično pridobivanje in
vrednotenje informacij)
(1) Kriminalistično pridobivanje in
vrednotenje informacij je proces zbiranja, vrednotenja in analiziranja osebnih
in drugih podatkov o kriminalni dejavnosti fizičnih in pravnih oseb ter
hudodelskih združb, na podlagi katerega se odloča in načrtuje policijske naloge
za preprečevanje, odkrivanje in preiskovanje kaznivih dejanj, za katera se
storilec preganja po uradni dolžnosti.
(2) Pri pridobivanju podatkov iz prejšnjega
odstavka policija sodeluje z osebami, ki ji prostovoljno posredujejo operativne
informacije o kaznivih dejanjih, njihovih storilcih in drugih aktivnostih, ki
kažejo na kazniva dejanja.
(3) S kriminalističnim pridobivanjem in
vrednotenjem informacij se ne sme izzivati kriminalne dejavnosti.
(4) Policija mora osebam iz drugega
odstavka tega člena zagotoviti varnost in anonimnost, če je to v njihovem interesu
in je skladno z določbo 118. člena tega zakona.
(5) Način izvajanja kriminalističnega
pridobivanja in vrednotenja informacij ter sodelovanje z osebami z internim
aktom določi generalni direktor policije oziroma generalna direktorica policije
(v nadaljnjem besedilu: generalni direktor policije).
12. člen
(policijska asistenca)
(1) Policija zagotavlja pomoč državnim
organom in samoupravnim lokalnim skupnostim, nosilcem javnih pooblastil pa le,
ko izvajajo javna pooblastila na podlagi zakonsko določenih nalog in
pristojnosti (v nadaljnjem besedilu: upravičenci), če pri izvajanju njihovih
nalog pride do upiranja ali ogrožanja ali če to utemeljeno pričakujejo.
(2) Policija zagotavlja pomoč iz prejšnjega
odstavka na podlagi pisnega zahtevka upravičenca. Upravičenec mora zahtevek
poslati pristojni policijski postaji najmanj sedem dni pred opravljanjem nalog.
V zahtevku morajo biti navedeni razlogi, zaradi katerih je treba zagotoviti
pomoč policistov, in zakonska podlaga za izvajanje nalog in pristojnosti, pri
katerih je prišlo do upiranja ali ogrožanja, ali upravičenec to utemeljeno
pričakuje.
(3) Ne glede na določbo prejšnjega odstavka
se pomoč lahko zagotovi takoj na podlagi ustnega zahtevka, če pisnega zahtevka
ni mogoče pravočasno vložiti. Zahtevek za pomoč policist pisno dokumentira,
upravičenec pa mora posredovati zahtevek v pisni obliki najpozneje v roku 24 ur
od ustnega zahtevka.
(4) Preden upravičenec začne opravljati
naloge, policisti osebe, navzoče na kraju, opozorijo, da bodo zoper njih uporabili
policijska pooblastila, če bodo ovirali opravljanje nalog upravičenca.
(5) Policisti ne smejo sami opravljati
dejanj, za opravljanje katerih je pristojen izključno upravičenec.
(6) Ko policisti pri zagotavljanju pomoči
pričakujejo upiranje ali ogrožanje večjega števila oseb, smejo do izvedbe
naloge upravičenca omejiti gibanje na določenem območju ali v določenem
objektu.
(7) Osebe, ki ovirajo ali poskušajo ovirati
opravljanje nalog upravičenca ali ogrožajo življenje ljudi, smejo policisti
odstraniti oziroma ukrepajo skladno z zakonom.
Splošna načela za opravljanje policijskih
nalog
13. člen
(načelo spoštovanja človekove osebnosti in
dostojanstva ter drugih človekovih pravic in temeljnih svoboščin)
(1) Pri opravljanju policijskih nalog
morajo policisti spoštovati in varovati pravico do življenja, človekovo
osebnost in dostojanstvo ter druge človekove pravice in temeljne svoboščine.
(2) Še posebej obzirno morajo policisti
ravnati z žrtvami in osebami, ki potrebujejo dodatno pozornost, pomoč in skrb,
kot so otroci, mladoletniki, starejši, invalidne osebe, nosečnice in žrtve nasilja
v družini.
(3) Policisti ne smejo nikoli povzročati,
spodbujati ali dopuščati mučenja ali drugega krutega, nečloveškega ali ponižujočega
ravnanja ali kaznovanja.
(4) Policisti morajo izvajati policijska
pooblastila tako, da ne ogrožajo življenja oseb, ki niso v policijskem
postopku, niti jim ne smejo nalagati nepotrebnih obveznosti.
14. člen
(načelo enake obravnave)
Pri opravljanju policijskih nalog morajo
policisti vsakomur zagotoviti enako varstvo njegovih pravic. Nikogar ne smejo
diskriminirati na podlagi narodnosti, rase, barve kože, spola, jezika, vere,
spolne usmerjenosti, političnega ali drugega prepričanja, premoženjskega
stanja, rojstva, genetske dediščine, izobrazbe, družbenega položaja,
invalidnosti ali katere koli druge osebne okoliščine.
15. člen
(načelo zakonitosti)
Pri opravljanju policijskih nalog smejo
policisti uporabiti policijska pooblastila na podlagi in v obsegu, ki ga določa
zakon, ter na način, določen z zakonom ali podzakonskim predpisom, izdanim na
podlagi in v skladu z zakonom.
16. člen
(načelo sorazmernosti)
(1) Ko je za uspešno izvedbo policijske
naloge mogoče uporabiti različna policijska pooblastila, morajo policisti
uporabiti tista, s katerimi lahko opravijo policijsko nalogo z najmanjšimi
škodljivimi posledicami.
(2) Hujše policijsko pooblastilo smejo
policisti uporabiti le, če je bila uporaba milejših policijskih pooblastil
neuspešna ali če ta zaradi okoliščin in zagotavljanja varnosti življenja,
osebne varnosti ali varnosti premoženja ne bi bila mogoča.
(3) Policisti morajo prenehati uporabljati
policijsko pooblastilo takoj, ko prenehajo razlogi, zaradi katerih so ga uporabili.
17. člen
(načelo strokovnosti in integritete)
Policisti morajo pri opravljanju
policijskih nalog upoštevati pravila stroke in krepiti integriteto.
18. člen
(splošne določbe o opravljanju policijskih
nalog proti otrokom in mladoletnikom)
(1) Otrok in mladoletnik sta osebi, ki sta
kot takšni določeni v zakonu, ki določa kazensko odgovornost mladoletnikov.
(2) V postopkih z otroki in mladoletniki
morajo policisti upoštevati njihovo starost, telesno in duševno razvitost, občutljivost
in morebitne druge lastnosti, ki jih je mogoče opaziti.
(3) Ko policisti
izvajajo policijska pooblastila proti otroku, o tem obvestijo starše ali
skrbnika, če to zahtevajo koristi otroka, vselej pa, ko so bila zoper njega
uporabljena prisilna sredstva. Ko policisti izvajajo policijska pooblastila
proti mladoletniku, ga seznanijo s pravico do obveščanja staršev ali skrbnika,
starše ali skrbnika pa obvestijo vselej, ko so bila zoper njega uporabljena
prisilna sredstva, je bil priveden ali je bilo odrejeno pridržanje. Pri
obveščanju staršev policisti obvestijo enega ali drugega od staršev, če starši
ne živijo skupaj, pa tistega od staršev, pri katerem otrok ali mladoletnik
živi. Če ta ni dosegljiv, obvestijo drugega od staršev. Če bi bilo obveščanje
staršev ali skrbnika v nasprotju s koristmi otroka ali mladoletnika, policisti
ne obvestijo staršev ali skrbnika, o postopku pa obvestijo pristojni center za
socialno delo.
(4) V primerih, ko policisti glede na
okoliščine ocenijo, da je to potrebno, o izvedbi pooblastila obvestijo tudi
pristojni center za socialno delo.
19. člen
(sporazumevanje pri opravljanju
policijskih nalog)
Za jezikovno sporazumevanje pri opravljanju
policijskih nalog morajo policisti upoštevati predpise o slovenščini kot
uradnem jeziku ter o rabi italijanščine in madžarščine kot uradnih jezikov na
območju občin, v katerih živi avtohtona italijanska oziroma madžarska narodna
skupnost. Pri ustnem sporazumevanju z osebami, ki ne znajo slovenščine,
policisti lahko uporabljajo tudi drug jezik, ki ga oseba razume, sicer pa
tolmača. Gluhi osebi pripada pravica do tolmača skladno z zakonom, ki ureja
uporabo slovenskega znakovnega jezika.
Nošenje prisilnih sredstev
20. člen
(nošenje prisilnih sredstev)
Policisti imajo pravico in dolžnost imeti
in nositi orožje, strelivo ter druga prisilna sredstva skladno s podzakonskim predpisom,
ki ga izda minister.
Opravljanje policijskih nalog v uniformi in
civilni obleki
21. člen
(opravljanje policijskih nalog v uniformi
in civilni obleki)
(1) Policisti opravljajo policijske naloge
v uniformi ali civilni obleki.
(2) Ko policisti opravljajo policijske
naloge v civilni obleki, se morajo pred policijskim postopkom izkazati s
službeno izkaznico. Če okoliščine tega ne dopuščajo, se morajo ustno
predstaviti kot policisti. Takoj ko je možno, pa se morajo izkazati s službeno
izkaznico.
(3) Policist osebi, zoper katero je izvajal
policijska pooblastila, na njeno zahtevo na kraju praviloma pove svoje ime in
priimek ter policijsko enoto, v katero je razporejen, glede na okoliščine pa se
izjemoma predstavi le z identifikacijsko številko, če oceni, da bi predstavitev
z imenom in priimkom lahko povzročila njegovo ogroženost.
(4) Policist se predstavi tako, da si oseba
identifikacijo lahko zapomni ali zapiše.
(5) Ob predstavitvi policist osebi v
postopku pojasni policijsko pooblastilo oziroma nalogo, ki jo izvaja, razen če
bi to ogrozilo ali otežilo izvedbo.
22. člen
(uporaba maskirnega pokrivala)
(1) Ko mora biti med opravljanjem
policijskih nalog zaradi policistove varnosti prikrita njegova prepoznavnost,
sme policist izjemoma uporabljati maskirno pokrivalo. V takem primeru se
policistu ni treba predstaviti v skladu z določbami prejšnjega člena.
(2) O uporabi maskirnega pokrivala odloči
generalni direktor policije, direktor policijske uprave ali oseba, ki jo za to
pooblasti generalni direktor policije ali direktor policijske uprave.
23. člen
(prirejena identiteta)
(1) Za zagotovitev učinkovitega izvajanja nalog
policije v zvezi s prikritimi preiskovalnimi ukrepi na podlagi zakona, ki ureja
kazenski postopek, lahko generalni direktor policije odredi za policiste
vnaprejšnjo izdelavo prirejene identitete, oblikovane identitete ali
prirejenega lastništva sredstev policije. Ti izrazi pomenijo:
-       
prirejena identiteta je prireditev podatkov o osebi, prireditev podatkov
v zbirkah podatkov in izdelava prirejenih listin;
-       
oblikovana identiteta je pridobivanje in obvladovanje specifičnih veščin
ter znanj v določenih okoljih in usposabljanje policistov za določene profile;
-       
prirejeno lastništvo sredstev policije je prireditev oznak ali podatkov o
lastništvu sredstev policije.
(2) Prirejena identiteta, oblikovana
identiteta in prirejeno lastništvo se izdelajo pred izdajo odredbe za prikrite
preiskovalne ukrepe iz zakona, ki ureja kazenski postopek, vendar njihova
uporaba ne sme biti usmerjena v preiskovanje konkretnega kaznivega dejanja.
Prirejena identiteta in prirejeno lastništvo se smeta uporabljati le za
izdelavo oblikovane identitete. Za izdelavo oblikovane identitete se lahko
odredi uporaba prirejene identitete in prirejenega lastništva v pravnem
prometu. Policija mora zagotoviti sledljivost uporabe prirejene identitete,
oblikovane identitete in prirejenega lastništva.
(3) Prirejena identiteta, oblikovana
identiteta in prirejeno lastništvo se lahko po tem členu uporabljajo eno leto
od izdelave, z možnostjo večkratnega podaljšanja uporabe za eno leto. Uporabo
podaljša generalni direktor policije na podlagi obrazloženega predloga
pristojne enote policije. O izdelavi, podaljšanju ali uničenju prirejene
identitete, oblikovane identitete in prirejenega lastništva policija pisno
obvesti vodjo specializiranega državnega tožilstva ali državnega tožilca, ki ga
ta pooblasti.
(4) Nadzor nad prirejeno identiteto,
oblikovano identiteto in prirejenim lastništvom in njihovo uporabo izvaja
najmanj enkrat letno v prostorih policije vodja specializiranega državnega
tožilstva ali državni tožilec, ki ga ta pooblasti. Nadzor se izvaja tako, da se
ne razkrije identitete policistov.
(5) Vodja specializiranega državnega
tožilstva ali državni tožilec, ki ga ta pooblasti, lahko odredi uničenje
prirejene identitete, prirejenega lastništva ali prenehanje izdelave oblikovane
identitete, če pri nadzoru ugotovi neskladje z drugim ali tretjim odstavkom
tega člena.
(6) Zaradi varstva tretjih oseb lahko
generalni direktor policije odredi, da se policist, ki po tem členu uporablja
prirejeno identiteto, v postopkih pred državnimi organi predstavi s pravo
identiteto.
(7) Na zaprosilo tujih pristojnih organov
se lahko izdela prirejena identiteta, oblikovana identiteta in prirejeno
lastništvo po določbah tega člena in 24. člena tega zakona tudi policijskemu
delavcu tuje države s statusom tajnega delavca, ki jo mora uporabljati v skladu
s tem členom in 24. členom tega zakona.
(8) Način izdelave, hrambe in uničenja
prirejene identitete, oblikovane identitete in prirejenega lastništva iz tega
člena in 24. člena tega zakona z internim aktom določi minister.
24. člen
(uporaba prirejene identitete)
(1) Za zaščito izvedbe policijske naloge
pri izvajanju prikritih preiskovalnih ukrepov ali za zagotovitev varnosti
izvajalcev prikritega preiskovalnega ukrepa in policistov, ki zagotavljajo
neposredno operativno podporo pri izvedbi prikritih preiskovalnih ukrepov,
lahko pristojni državni tožilec oziroma preiskovalni sodnik v skladu z
določbami zakona, ki ureja kazenski postopek, dovoli uporabo prirejene
identitete, oblikovane identitete ali prirejenega lastništva sredstev policije
iz prejšnjega člena.
(2) Ko policist uporablja prirejeno
identiteto, se ne izkazuje in predstavlja po določbah 21. člena tega zakona.
25. člen
(izvedba prirejene identitete in
lastništva)
Državni organi, samoupravne lokalne
skupnosti in nosilci javnih pooblastil morajo odredbe za izvedbo ukrepov iz 23.
in 24. člena tega zakona izvesti tako, da so v njihovih zbirkah osebnih in
drugih podatkov, javnih knjigah in uradnih evidencah začasno dostopni samo novi
osebni podatki in podatki o nepremičninah ali premičninah. Prirejene dokumente
ali javne listine morajo izdelati na način, ki ne omogoča dvoma o novi identiteti
ali novem lastništvu.
26. člen
(izplačilo stroškov in nagrad v zvezi s
prikritimi preiskovalnimi ukrepi)
(1) Za izplačilo stroškov in nagrad v zvezi
z izvajanjem prikritih preiskovalnih ukrepov, odobrenih na podlagi zakona, ki
ureja kazenski postopek, ter za plačilo stroškov in nagrad, povezanih s
pridobivanjem koristnih informacij o kaznivih dejanjih ali njihovih storilcih,
odobrenih na podlagi tega zakona, se v finančnem načrtu policije določijo
namenska proračunska sredstva. Podatki o izplačilih se vodijo skladno s
predpisi, ki urejajo posamezna področja.
(2) Poslovanje s sredstvi za posebne
operativne namene iz prejšnjega odstavka z internim aktom določi minister.
(3) Od denarnih prejemkov iz prvega
odstavka tega člena se ne plačajo davki in prispevki za socialno varnost ali
druge dajatve, ki jih določajo predpisi.
Opravljanje policijskih nalog zunaj
delovnega časa
27. člen
(opravljanje policijskih nalog zunaj
delovnega časa)
(1) Policisti morajo tudi zunaj delovnega
časa preprečevati nezakonita dejanja ter opravljati druge policijske naloge, če
je zaradi nezakonitega dejanja ali splošne nevarnosti neposredno ogroženo
življenje, zdravje, osebna varnost ali premoženje.
(2) V drugih primerih smejo policisti zunaj
delovnega časa opravljati policijske naloge, če v uniformi neposredno zaznajo
kršitev predpisov in če je glede na okoliščine treba ukrepati takoj.
(3) Policisti ne smejo opravljati
policijskih nalog v primerih iz prejšnjega odstavka, če so sami udeleženi v
takem dogodku.
(4) O opravljanju policijskih nalog zunaj
delovnega časa morajo policisti takoj seznaniti vodjo policijske enote, v
katero so razporejeni.
Posebnosti pri izvajanju policijskih pooblastil
zoper določene kategorije oseb
28. člen
(posebnosti pri izvajanju policijskih
pooblastil zoper osebe z imuniteto)
Policisti morajo upoštevati posebnosti
postopka in načelo izvzetosti (imuniteta) določenih oseb, objektov, prevoznih
sredstev in stvari pri izvajanju policijskih nalog.
29. člen
(diplomatska in konzularna imuniteta)
(1) Osebe, ki uživa diplomatsko imuniteto v
Republiki Sloveniji in se nanjo sklicuje z ustrezno listino, policisti ne smejo
privesti, pridržati ali ji omejiti gibanje od trenutka, ko izvejo, da uživa
imuniteto, morajo pa zbrati in zavarovati dokaze, da je oseba kršila predpise
Republike Slovenije. O ugotovljeni kršitvi osebe, ki uživa diplomatsko
imuniteto, policija pisno obvesti ministrstvo, pristojno za zunanje zadeve. Osebi,
ki uživa diplomatsko imuniteto, je za kršitev mogoče izreči tiste sankcije, ki
so v skladu z zakonom in niso obsežene z imuniteto.
(2) Ne glede na določbo prejšnjega odstavka
morajo policisti preprečiti dejanje, s katerim oseba z diplomatsko imuniteto
povzroča veliko nevarnost.
(3) Osebo, ki uživa konzularno imuniteto v
Republiki Sloveniji in se nanjo sklicuje z ustrezno listino, smejo policisti
privesti, pridržati ali ji omejiti gibanje le na podlagi pisnega naloga
sodišča, ob sumu storitve kaznivega dejanja ali prekrška pa smejo zoper njo
izvesti vsa zakonska policijska pooblastila in druga uradna dejanja, razen
privedbe, pridržanja ali omejitve gibanja. Prejšnji stavek se ne uporablja za
častne konzularne funkcionarje.
(4) Policisti ne smejo vstopiti v prostore
diplomatske misije in konzulata, razen konzulata, ki ga vodi častni konzularni
funkcionar, niti ne smejo vstopiti v zasebno stanovanje tujega diplomatskega
predstavnika ali pregledati ali preiskati vozila, ki ga ta uporablja.
(5) Izjemoma smejo policisti vstopiti v
prostore diplomatske misije, če to zahteva ali s tem soglaša šef misije, ali v
prostore konzulata, če to zahteva ali s tem soglaša šef konzulata, oseba, ki jo
on določi, ali šef diplomatske misije države imenovanja. V takem primeru smejo
policisti zahtevati, da jim tisti, ki je zahteval vstop, to pisno potrdi. V
zasebno stanovanje tujega diplomatskega predstavnika smejo policisti vstopiti
na zahtevo ali ob soglasju šefa misije, konzulata ali osebe, ki jo določita. V
navedenih primerih mora biti prisoten predstavnik misije ali konzulata.
(6) Ne glede na določbi četrtega in petega
odstavka tega člena smejo policisti ob požaru ali drugih nesrečah, ki zahtevajo
hitre varnostne ukrepe, vstopiti v prostore konzulata. V takem primeru, če je
le mogoče, policisti predhodno obvestijo konzulat, v teh prostorih pa se zadržijo
le nujno potreben čas.
(7) Arhiva, dokumentov in uradnih dopisov
diplomatskih misij in konzulatov ter po predpisih označene diplomatske in
konzularne pošte ni dovoljeno odpirati, pregledovati, zadrževati ali zaseči.
Navedena določba velja za arhive, dokumente in uradne dopise konzulatov, ki jih
vodijo častni konzuli le, če so ti ločeni od drugih dokumentov častnega
konzularnega funkcionarja ali drugih oseb.
(8) Če policisti zavrnejo konzularno
pošiljko, o tem napišejo poročilo, v katerem utemeljijo razloge in potek
postopka.
(9) Določbe prvega, drugega, četrtega,
petega in sedmega odstavka tega člena veljajo tudi za mednarodne organizacije s
sedežem v Republiki Sloveniji in njihovo osebje, ki uživa imuniteto v obsegu,
ki ga določajo mednarodne pogodbe.
(10) Policisti izvajajo policijska
pooblastila zoper osebe, ki uživajo diplomatsko ali konzularno imuniteto, v
skladu z mednarodnim pravom in na način, ki ustreza mednarodnim običajem.
30. člen
(imuniteta državnih funkcionarjev)
(1) Če je storilec kaznivega dejanja ali
prekrška oseba, ki po ustavi ali zakonu uživa imuniteto (poslanec, sodnik,
sodnik ustavnega sodišča, varuh človekovih pravic, državni tožilec in državni
svetnik) in se nanjo sklicuje, morajo policisti storiti vse potrebno, da se
zberejo potrebni podatki in zavarujejo dokazi. Pri tem smejo policisti
uporabiti vsa policijska pooblastila.
(2) Če je privedena oseba, ki uživa
imuniteto iz prejšnjega odstavka in se nanjo sklicuje, zalotena pri storitvi
kaznivega dejanja, katerega storilec se preganja po uradni dolžnosti, morajo
policisti o privedbi takoj obvestiti pristojnega državnega tožilca.
31. člen
(posebnosti pri izvajanju policijskih
pooblastil zoper vojaške osebe in na vojaškem območju)
(1) Policijska pooblastila izvajajo
policisti tudi zoper vojaške osebe, če to z drugim zakonom ni drugače določeno.
O privedbi ali pridržanju vojaške osebe morajo takoj obvestiti vojaško
policijo.
(2) Policisti smejo vojaško osebo, ki bi
lahko dala koristne podatke za opravljanje policijskih nalog, povabiti v uradne
prostore policije preko njenega poveljstva ali neposrednega predstojnika.
(3) Če policisti opravljajo policijske
naloge v objektu ali okolišu objekta, ki je posebnega pomena za obrambo, ali na
območju tabora, povabijo pristojno vojaško osebo, naj bo pri tem navzoča.
32. člen
(posebnosti pri opravljanju policijskih
nalog zoper polnoletne osebe pod skrbništvom)
Za polnoletne osebe, za katere policisti
ugotovijo, da jim je bila popolnoma odvzeta poslovna sposobnost, se glede
vabljenja in privedbe uporabljajo določbe tega zakona, ki veljajo za otroke.
III. POLICIJSKA POOBLASTILA
33. člen
(policijska pooblastila)
(1) Pri opravljanju policijskih nalog smejo
policisti:
-       
zbirati obvestila,
-       
vabiti,
-       
opozarjati,
-       
ukazovati,
-       
ugotavljati identiteto oseb in izvajati identifikacijski postopek,
-       
iskati osebe,
-       
izvajati prikrito in namensko kontrolo,
-       
izvajati prepoznavo oseb po fotografijah, 
-       
izdelovati fotorobote,
-       
izvajati poligrafski postopek,
-       
postavljati cestne zapore z blokadnimi točkami,
-       
uporabljati tuja prevozna sredstva, sredstva za zveze ali druga
sredstva,
-       
opravljati varnostne preglede,
-       
opravljati preglede oseb,
-       
vstopati v tuja stanovanja in v druge prostore, 
-       
zasegati predmete,
-       
opravljati protiteroristične preglede, 
-       
začasno omejevati gibanje oseb,
-       
privesti osebe,
-       
prepovedati približevanje določeni osebi, kraju ali območju,
-       
prepovedati udeležbo na športnih prireditvah,
-       
prekiniti potovanje,
-       
pridržati osebe,
-       
uporabljati prisilna sredstva,
-       
varnostno preverjati osebe,
-       
izvajati akreditacijski postopek,
-       
izvajati policijska pooblastila na vodah,
-       
zbirati in obdelovati podatke in
-       
izvajati druga policijska pooblastila, določena v zakonih.
(2) Način izvajanja policijskih pooblastil
iz prejšnjega odstavka, razen če ni s tem zakonom
določeno drugače, podrobneje predpiše minister po
pridobitvi predhodnega mnenja Varuha človekovih pravic.
1. SPLOŠNA POLICIJSKA POOBLASTILA
Zbiranje obvestil
34. člen
(zbiranje obvestil)
(1) Policisti zbirajo obvestila od oseb, ki
bi lahko dale koristne podatke za uspešno opravljanje policijskih nalog, določenih
s tem ali drugim zakonom.
(2) Sodelovanje
osebe pri zbiranju obvestil je prostovoljno. Oseba ima pravico do anonimnosti,
razen če zakon, ki ureja kazenski postopek, in zakon, ki ureja postopek o
prekrških, ne urejata drugače. Policisti pred zbiranjem obvestil poučijo osebo
o pravici do prostovoljnosti in anonimnosti, razen če je do zbiranja obvestil
prišlo na pobudo osebe ali v primeru preventivnih dejavnosti.
(3) Policisti smejo zbirati obvestila od
osebe neposredno na kraju dogodka, v službenih prostorih policije, na delovnem
mestu osebe, na drugem primernem kraju, s pristankom osebe pa tudi na njenem
domu.
(4) Določbe tega člena se smiselno
uporabljajo, ko policisti fizično osebo, samostojnega podjetnika posameznika,
posameznika, ki samostojno opravlja dejavnost, ali pravno osebo pisno zaprošajo
za informacije in obvestila.
Vabljenje
35. člen
(vabljenje)
(1) Policisti smejo vabiti v uradne
prostore osebo:
-       
ki bi lahko dala koristne podatke za opravljanje policijskih nalog,
-       
katere navzočnost je nujno potrebna za izvedbo drugega policijskega
pooblastila, določenega s tem ali z drugim zakonom.
(2) Policisti smejo osebo vabiti pisno,
neposredno ustno, po telefonu ali elektronski poti.
(3) Osebe, ki policiji niso znane, se lahko
vabijo z javnim naznanilom.
(4) Vabilo mora vsebovati kraj, čas in
razlog vabljenja.
(5) Osebo smejo policisti prisilno privesti
le v primeru iz druge alineje prvega odstavka tega člena, če se vabilu ni odzvala
niti izostanka ni opravičila, v pisnem vabilu pa je bila opozorjena na možnost
prisilne privedbe.
(6) Zaradi vabljenja oseba ne sme imeti
nepotrebnih težav pri opravljanju svojega rednega dela.
(7) Vabljeni osebi se na njeno zahtevo
povrnejo potni stroški za potovanje z najcenejšim javnim prevoznim sredstvom od
dejanskega prebivališča do kraja, kamor je vabljena, in nazaj. Če na poti ali delu poti javno prevozno
sredstvo ne vozi, se vabljeni osebi povrnejo stroški za prevožene kilometre z
lastnim prevoznim sredstvom.
(8) Način povrnitve potnih stroškov
vabljeni osebi podrobneje predpiše minister.
36. člen
(vabljenje otrok in mladoletnikov)
(1) Otroka smejo policisti vabiti le preko
staršev ali skrbnika. 
(2) Ko policisti vabijo mladoletnika,
morajo hkrati obvestiti tudi starše ali skrbnika. 
(3) Če bi bilo vabljenje ali obveščanje
staršev ali skrbnika v nasprotju s koristmi otroka ali mladoletnika, morajo policist
o postopku obvestiti pristojni center za socialno delo.
37. člen
(posebni primeri vabljenja)
(1) Policisti smejo na način iz 35. člena
tega zakona izjemoma vabiti tudi osebe, ki bi lahko dale koristne podatke za
preverjanje strokovnosti izvedenih policijskih nalog oziroma pooblastil,
notranje varnosti ali integritete delavcev policije.
(2) Vabljena oseba iz prejšnjega odstavka
ne sme biti prisilno privedena. 
Opozorilo
38. člen
(opozorilo)
(1) Policisti smejo opozoriti fizične in
pravne osebe ter državne organe na okoliščine, ravnanja ali opustitev ravnanj,
ki ogrožajo ali bi lahko ogrožale javni red, življenje, osebno varnost ali
premoženje.
(2) Policisti opozarjajo ustno ali pisno, z
uporabo tehničnih sredstev ali preko javnih medijev. 
(3) Opozorila morajo biti jasna in kratka
ter nedvoumno izražena. 
(4) Opozorila za pravne osebe in državne organe
policisti izrečejo odgovorni osebi.
Ukaz
39. člen
(ukaz)
(1) Z ukazom smejo policisti fizičnim in
pravnim osebam ter državnim organom dati navodila in zahtevati od njih ravnanja
ali opustitev ravnanj, da bi opravili policijske naloge, določene v tem zakonu
in drugih predpisih v skladu z zakonom.
(2) Policisti ukazujejo neposredno ustno
ali tudi z uporabo tehničnih sredstev ali na drug primeren način. 
(3) Če je glede na okoliščine to mogoče,
policisti ob ukazu navedejo razlog, zaradi katerega je potrebna določena
storitev ali opustitev ravnanja, ter kakšni ukrepi bodo izvedeni ob
neupoštevanju ukaza.
(4) Ukazi morajo biti jasni in kratki ter
nedvoumno izraženi. 
(5) Ukaz za pravne osebe in državne organe
izrečejo odgovorni osebi. 
Ugotavljanje identitete
40. člen
(ugotavljanje identitete)
(1) Policisti smejo ugotavljati identiteto
osebe, ki:
-       
jo je treba privesti ali pridržati;
-       
vstopa v območje, kraj, prostor, objekt ali okoliš, na katerem je
prepovedano ali omejeno gibanje, ali se tam nahaja; 
-       
je na območju, v kraju ali objektu, v katerem se izvajajo ukrepi za
iskanje ali izsleditev storilca kaznivega dejanja ali prekrška ali predmetov in
sledi, ki so pomembni za kazenski postopek ali postopek o prekršku; 
-       
z obnašanjem, ravnanjem ali zadrževanjem na določenem kraju ali ob
določenem času vzbuja sum, da bo storila, izvršuje ali je storila kaznivo
dejanje ali prekršek; 
-       
je po opisu podobna iskani osebi;
-       
z obnašanjem, ravnanjem ali zadrževanjem na določenem kraju ali v
določenem času vzbuja sum, da je otrok ali mladoletnik na begu od doma ali iz vzgojnega
zavoda, socialnovarstvenega zavoda, prevzgojnega doma ali zdravstvene ustanove
ali se je izgubil;
-       
je očitno nebogljena in je ugotavljanje identitete nujno za zagotovitev
pomoči;
-       
bi lahko dala koristne podatke za opravljanje policijskih nalog.
(2) Za zadrževanje na določenem kraju ali v
določenem času se šteje zlasti navzočnost na javnih krajih, kjer je gibanje
dovoljeno pod določenimi pogoji, v okolišu varovanih objektov, objektov posebnega pomena ali na drugih
krajih, zlasti kjer je večja dnevna, občasna ali trenutna migracija ljudi
oziroma na javnem prevoznem sredstvu, če gre za varnostno tvegana območja.
(3) Policisti smejo ugotavljati identiteto
osebe in posredovati njene podatke tudi na upravičeno zahtevo uradnih oseb ter
nosilcev javnih pooblastil, če je to nujno za izvajanje pooblastil teh uradnih
oseb ali za zagotavljanje njihove varnosti.
(4) Policisti smejo ugotavljati identiteto
osebe tudi na upravičeno zahtevo druge osebe, ki izkazuje premoženjsko in
nepremoženjsko škodo, telesno poškodbo, sum storitve kaznivega dejanja ali
prekrška in v podobnih primerih ter tako ugotovljene podatke posredovati
upravičencu, ki izkaže pravni interes za uveljavljanje pravic pred sodnimi ali
državnimi organi.
41. člen
(načini ugotavljanja identitete)
(1) Policisti ugotavljajo identiteto osebe
tako, da osebo na primeren način ustavijo in ji pojasnijo razlog ustavitve ter
nato zahtevajo izročitev javne listine z njeno fotografijo, ki jo je izdal
državni organ, da listino pogledajo ter primerjajo in preverijo podatke v
ustreznih evidencah.
(2) Če je oseba zakrita ali zamaskirana,
smejo policisti zahtevati, da se odkrije, zato da lahko nedvomno ugotovijo
njeno identiteto.
(3) Če policisti dvomijo o pristnosti javne
listine ali je oseba nima ali identitete ni možno z gotovostjo ugotoviti, smejo
ugotavljati identiteto z razgovorom, v katerem preverjajo podatke o identiteti
s pomočjo podatkov iz evidenc po tem zakonu, uradnih evidenc in drugih zbirk
podatkov, drugih listin, s pomočjo drugih oseb ali na drugem kraju ali na
način, ki ga predlaga oseba, če je varen in razumen.
(4) Če policisti ne morejo ugotoviti
identitete osebe, jo smejo privesti v policijske prostore in izvesti
identifikacijski postopek.
(5) Policisti
smejo vzeti prstne odtise in odtise dlani ter fotografirati osebo, ki je
poskušala nezakonito prestopiti ali je nezakonito prestopila državno mejo.
(6) Zaradi ugotovitve identitete pogrešane
osebe in identifikacije najdenega trupla smejo policisti poiskati in zavarovati
material za identifikacijo (nosilce biološkega materiala in materiala za
pridobitev odtisov prstov in dlani pogrešane osebe), ob soglasju osebe, ki je s
pogrešano osebo v krvnem sorodstvu, pa tudi odvzeti bris njene ustne sluznice.
42. člen
(identifikacijski postopek)
(1) Identifikacijski postopek zajema
preverjanje podatkov v evidencah policije, upravnih organov in drugih zbirkah
podatkov, za pridobitev katerih je policist pooblaščen z zakonom, odvzem in
primerjavo prstnih odtisov in odtisov dlani, zabeleženje in primerjavo opisa
osebe, fotografiranje osebe in primerjavo fotografije s fotografijami drugih
oseb, odvzem brisa ustne sluznice ali drugega biološkega materiala in
primerjavo profilov DNK ter druga operativna in kriminalističnotehnična opravila.
Fotografijo in osebni opis osebe smejo policisti tudi objaviti.
(2) Določbe prejšnjega odstavka se
uporabljajo tudi za identifikacijo trupla, ugotovitev identitete in izsleditev
iskane osebe, najdbo pogrešane osebe ter za ugotovitev identitete žrtve kaznivih
ravnanj.
Iskanje oseb
43. člen
(iskanje oseb)
(1) Policija išče osebe, ki so pogrešane in
je glede na okoliščine mogoče domnevati, da potrebujejo pomoč.
(2) Policija išče tudi druge osebe, če tako
določajo drugi zakoni.
(3) Pri iskanju oseb smejo policisti
uporabiti službenega psa, tehnična sredstva za fotografiranje ter video in
avdio snemanje, termovizijske kamere in naprave za gledanje ponoči. Posnetki se
brišejo takoj, ko je to mogoče, najpozneje pa v 30 dneh od njihovega nastanka.
(4) V primerih iz prvega odstavka tega
člena smejo policisti:
-       
od operaterja mobilne telefonije pridobiti podatke o komunikacijah
pogrešane osebe s sredstvi mobilne komunikacije (podatki o času in telefonski
številki klicane ali kličoče osebe ter podatki o naročniku številke),
-       
od upravljavca pridobiti videoposnetek nadzorne kamere, če je glede na
okoliščine mogoče domnevati, da se je pogrešana oseba zadrževala na določenem
območju,
-       
opraviti pregled osebnih predmetov, prostorov in prevoznih sredstev, ki
jih je pogrešana oseba uporabljala za bivanje oziroma za življenje,
-       
opraviti vpogled v podatke, shranjene na računalniku ali drugem mediju
informacijske tehnologije pogrešane osebe,
-       
od banke pridobiti podatke o plačilnem prometu (kraj in čas finančne
transakcije) pogrešane osebe,
-       
razpisati iskanje osebe.
(5) Zahtevo iz prve alineje prejšnjega
odstavka operaterju mobilne telefonije pošlje Operativno-komunikacijski center
Generalne policijske uprave.
(6) Pregled osebnih predmetov, prostorov in
prevoznih sredstev, ki jih je pogrešana oseba uporabljala za bivanje oziroma za
življenje, smejo policisti opraviti, če bližnji, s katero pogrešana oseba živi
v skupnem gospodinjstvu, to dovoli.
(7) Vpogled v podatke, shranjene na
računalniku ali drugem mediju informacijske tehnologije pogrešane osebe,
pridobitev podatkov od banke o plačilnem prometu pogrešane osebe in v primerih
iz prejšnjega odstavka, ko bližnja oseba ne živi v skupnem gospodinjstvu s
pogrešano osebo, smejo policisti opraviti na podlagi odredbe preiskovalnega
sodnika, če je to nujno za razjasnitev okoliščin pogrešitve in izsleditev
pogrešane osebe. Preiskovalni sodnik odloči o ukrepih v roku, ki ne sme biti
daljši od 24 ur.
(8) S podatki, ki jih policisti pridobijo
na podlagi četrtega odstavka tega člena morajo ravnati še posebno skrbno in jih
uporabiti na način in v obsegu, ki so nujno potrebni za ugotavljanje okoliščin
pri iskanju pogrešane osebe. Ko je oseba najdena, se seznani z zbranimi
podatki. Zbranih podatkov se v druge namene ne sme uporabiti.
(9) Način iskanja oseb z internim aktom
določi generalni direktor policije.
Prikrita in namenska kontrola
44. člen
(prikrita in namenska kontrola)
(1) Prikrita in namenska kontrola se izvaja
pri mejni in policijski kontroli v notranjosti države na podlagi ukrepov za
osebe, vozila, plovila, zrakoplove ali zabojnike, ki so vneseni v schengenski
informacijski sistem, skladno z določbami Sklepa Sveta 2007/533/PNZ, z dne
12. junija 2007 o vzpostavitvi, delovanju in uporabi druge generacije
schengenskega informacijskega sistema (SIS II) (UL L št. 205 z dne
7. avgusta 2007, str. 63).
(2) Prikrita kontrola pomeni odkritje
razpisane osebe, razpisanega vozila, plovila, zrakoplova ali zabojnika in
zbiranje informacij iz četrtega odstavka tega člena.
(3) Namenska kontrola pomeni pregled osebe,
vozila, plovila, zrakoplova ali zabojnika na podlagi zakona, ki ureja nadzor
državne meje, zakona, ki ureja kazenski postopek, zakona, ki ureja postopek o
prekrških, ali na podlagi drugih zakonov, ki urejajo postopek pregleda. Če niso
izpolnjeni zakonski pogoji za pregled, se namenska kontrola nadomesti s
prikrito kontrolo.
(4) Organu, ki je odredil razpis, se
pošljejo informacije o izsleditvi razpisane osebe, razpisanega vozila, plovila,
zrakoplova ali zabojnika, kraju, času ali razlogu kontrole, o poti in namembnem
kraju potovanja, osebah, ki spremljajo osebo, ali potnikih v vozilu, na plovilu
ali zrakoplovu, uporabljenem vozilu, plovilu, zrakoplovu ali zabojniku,
stvareh, ki jih ima oseba s seboj, in okoliščinah, v katerih so bili oseba,
vozilo, plovilo, zrakoplov ali zabojnik izsledeni.
(5) Policisti morajo prikrito in namensko
kontrolo uporabljati ter opravljati tako, da čim manj posegajo v pravice osebe,
na katero se razpis ukrepa nanaša, in pravice oseb, ki jo spremljajo.
45. člen
(razpis prikrite in namenske kontrole)
(1) Če obstajajo zadostni dejanski razlogi,
da je bilo storjeno, da se pripravlja, izvršuje oziroma organizira kaznivo
dejanje iz drugega ali šestega odstavka tega člena, ali če na podlagi celostne
ocene te osebe, ugotovljene na podlagi informacij, pridobljenih skladno z
zakonom, zlasti na podlagi operativnih informacij policije, kazenskih ovadb,
kazenskih postopkov, ki še niso pravnomočno končani, in pravnomočnih kazenskih
obsodb, ki še niso izbrisane, obstaja zadostni dejanski razlog, da bo tudi v
prihodnje storila kazniva dejanja iz drugega ali šestega odstavka tega člena,
se sme za odkritje kaznivega dejanja ali storilca odrediti razpis prikrite ali
namenske kontrole zoper osebo, vozilo, plovilo, zrakoplov ali zabojnik, ki se
vnese v schengenski informacijski sistem.
(2) Razpis se sme odrediti za naslednja
kazniva dejanja: terorizem po 108. členu, financiranje terorizma po 109. členu,
ščuvanje in javno poveličevanje terorističnih dejanj po 110. členu, novačenje
in usposabljanje za terorizem po 111. členu, trgovina z ljudmi po 113. členu,
uboj po 115. členu, umor po 116. členu, ugrabitev po 134. členu, posilstvo po
170. členu, spolni napad na osebo, mlajšo od petnajst let, po 173. členu,
pridobivanje oseb, mlajših od petnajst let, za spolne namene po 173.a členu,
zloraba prostitucije po 175. členu, prikazovanje, izdelava, posest in
posredovanje pornografskega gradiva po 176. členu, neupravičena proizvodnja in
promet s prepovedanimi drogami, nedovoljenimi snovmi v športu in predhodnimi sestavinami
za izdelavo prepovedanih drog po 186. členu, omogočanje uživanja prepovedanih
drog ali nedovoljenih snovi v športu po 187. členu, velika tatvina po 205.
členu, rop po 206. členu, goljufija po 211. členu, izsiljevanje po 213. členu,
nedovoljen izvoz in uvoz stvari, ki so posebnega kulturnega pomena ali naravne
vrednote po 218. členu, poslovna goljufija po 228. členu, goljufija na škodo
Evropske unije po 229. členu, zloraba informacijskega sistema po 237. členu,
ponarejanje denarja po 243. členu, ponarejanje in uporaba ponarejenih
vrednotnic ali vrednostnih papirjev po 244. členu, pranje denarja po 245.
členu, tihotapstvo po 250. členu, hudodelsko združevanje po 294. členu,
nedovoljena proizvodnja in promet orožja ali eksploziva po 307. členu, prepovedano
prehajanje meje ali ozemlja države po 308. členu, povzročitev splošne
nevarnosti po drugem odstavku 314. člena, ugrabitev zrakoplova ali plovila po
329. členu, napad na varnost zračnega prometa po 330. členu, protipravno
ravnanje z jedrskimi ali drugimi nevarnimi radioaktivnimi snovmi po 334. členu,
diverzija po 356. členu, ogrožanje oseb pod mednarodnim varstvom po 371. členu,
jemanje talcev po 373. členu in piratstvo po 374. členu Kazenskega zakonika
(Uradni list RS, št. 50/12 – uradno prečiščeno besedilo, 6/16 – popr., 54/15,
38/16 in 27/17; v nadaljnjem
besedilu: KZ-1).
(3) Razpis prikrite in namenske kontrole s
pisno odredbo dovoli državni tožilec na pisni predlog policije. Predlog in
odredba morata vsebovati podatke, ki omogočajo določljivost osebe, vozila,
plovila, zrakoplova in zabojnika, razlog ter utemeljitev za prikrito ali
namensko kontrolo.
(4) Če pisne odredbe ni mogoče pravočasno
dobiti in če bi bilo nevarno odlašati, lahko državni tožilec na ustni predlog
policije začetek izvajanja ukrepa izjemoma dovoli z ustno odredbo. O ustnem
predlogu državni tožilec napiše uradni zaznamek. Pisna odredba, ki mora
vsebovati utemeljitev razloga predčasne izvedbe, mora biti izdana najpozneje v
12 urah po izdaji ustne odredbe.
(5) Izvajanje ukrepa sme trajati največ tri
mesece, iz tehtnih razlogov pa se s pisno odredbo sme podaljšati vsakič za tri
mesece. Skupno sme ukrep trajati 12 mesecev. Če nadaljnje pomembne okoliščine
kažejo na to, da je potrebno ukrep še naprej izvajati, se sme ukrep s pisno
odredbo izjemoma podaljšati vsakič še za tri mesece, na skupno največ
18 mesecev. Policija preneha izvajati ukrep takoj, ko prenehajo razlogi,
zaradi katerih je bil ukrep odrejen. O prenehanju brez odlašanja pisno obvesti
organ, ki je ukrep odredil.
(6) Razpis se sme odrediti tudi za
naslednja kazniva dejanja: genocid po 100. členu, hudodelstvo zoper človečnost
po 101. členu in vojna hudodelstva po 102. členu, izdaja tajnih podatkov po
260. členu, veleizdaja po 348. členu, napad na ozemeljsko celovitost po 349. členu,
uboj predsednika republike po 352. členu, nasilje zoper najvišje predstavnike
države po 353. členu, oborožen upor po 355. členu in vohunstvo po 358. členu
KZ-1, vendar le na podlagi pisne odredbe generalnega državnega tožilca ali
vrhovnega državnega tožilca, ki ga generalni državni tožilec za to posebej
pisno pooblasti. Glede pogojev odreditve razpisov in roka njihovega trajanja po
tem odstavku se uporabljajo določbe tretjega, četrtega in petega odstavka tega
člena. Predlagatelj razpisa se mora o razlogih za izdajo razpisa še pred izdajo
posvetovati z drugimi državami, ki bi morale ta razpis izvesti.
Prepoznava oseb po fotografijah
46. člen
(prepoznava oseb po fotografijah)
(1) Policisti smejo zaradi odkrivanja
storilca kaznivega dejanja ali prekrška ali ugotavljanja identitete neznane
osebe opraviti prepoznavo oseb po fotografijah.
(2) Pred prepoznavo policist osebo opozori,
da mora po zakonu, ki ureja varstvo osebnih podatkov, varovati tajnost osebnih
podatkov, ki jih bo izvedela pri prepoznavi.
(3) Policist mora od osebe, ki bo opravila
prepoznavo, najprej zahtevati, da opiše in navede fizične znake, po katerih se
oseba, ki jo bo prepoznavala, razlikuje od drugih oseb, šele potem ji pokaže
fotografijo, in sicer skupaj z drugimi primerljivimi fotografijami, na katerih
so njej neznane osebe. Policist, ki vodi prepoznavo po fotografijah, mora
zagotoviti, da oseba, ki opravlja prepoznavo, pred začetkom prepoznave ne vidi
posamezne fotografije osebe oziroma same osebe, ki jo bo prepoznavala.
(4) O prepoznavi policist napiše uradni
zaznamek, v katerega navede tudi, katere fotografije je oseba videla.
(5) Pri postopku smejo policisti
uporabljati fotografije iz evidence fotografiranih oseb ali fotografije oseb,
pridobljene na drug zakonit način. Fotografije oseb, ki bodo pokazane pri
prepoznavi, morajo biti izbrane na podlagi predhodno pridobljenega osebnega
opisa.
(6) Ko v postopku sodeluje več oseb, se
prepoznava opravlja z vsako posebej.
Izdelava fotorobota
47. člen
(izdelava fotorobota)
(1) Policisti smejo izdelati fotorobota
zaradi odkrivanja storilca kaznivega dejanja ali prekrška ali ugotavljanja
identitete neznane osebe. 
(2) Izdelan fotorobot se sme objaviti. 
(3) Način izdelave in objave fotorobota z
internim aktom določi generalni direktor policije. 
Poligrafski postopek
48. člen
(poligrafski postopek)
(1) Pri preiskovanju kaznivih dejanj smejo
policisti ob upoštevanju okoliščin kaznivega dejanja kot pripomoček izvesti
poligrafski postopek. Ob začetku postopka morajo osebo seznaniti:
-       
z namenom in načinom izvedbe poligrafskega postopka ter delovanjem
poligrafskega aparata,
-       
da se poligrafski postopek sme opraviti le z njenim soglasjem in
-       
da se rezultati poligrafskega postopka ne morejo uporabiti kot dokaz v
kazenskem postopku.
(2) Poligrafski postopek se sme izvesti
samo s pisnim soglasjem osebe. Pisno soglasje za poligrafski postopek
mladoletnika izdajo starši ali skrbnik. Če so starši ali skrbnik osumljeni
kaznivega dejanja zoper mladoletnika, pisno soglasje izda pristojni center za
socialno delo. Poligrafski postopek se ne sme izvesti zoper otroka.
(3) Policist mora prekiniti poligrafski
postopek, če oseba soglasje zanj umakne ali če policist ugotovi, da je oseba v
psihofizičnem stanju, ki ni primerno za ta postopek.
(4) Minister predpiše način pridobitve soglasja
in način seznanitve osebe po prvem odstavku tega člena. Tehnične kriterije in
postopek izvedbe poligrafskega postopka z internim aktom določi generalni
direktor policije. 
Cestna zapora z blokadno točko
49. člen
(cestna zapora z blokadno točko)
(1) Policisti smejo vzpostaviti cestno
zaporo z blokadno točko zaradi popolne ali selektivne kontrole nad vozili in
osebami, če: 
-       
obstaja verjetnost, da bo na določenem območju prišlo do velike
nevarnosti in je opravljanje te policijske naloge potrebno za njeno preprečitev
ali je do velike nevarnosti že prišlo,
-       
je treba prijeti storilce kaznivih dejanj ali prekrškov ali izslediti
predmete kaznivega dejanja ali prekrška, ali 
-       
je treba preprečiti hujše kršitve javnega reda, varnosti cestnega
prometa ali varnosti državne meje. 
(2) Cestno zaporo z blokadno točko odredi
generalni direktor policije, direktor policijske uprave ali oseba, ki jo za to
pooblasti generalni direktor policije ali direktor policijske uprave. 
(3) Cestna zapora z blokadno točko sme
trajati, dokler ne preneha verjetnost nastanka velike nevarnosti, ni odpravljena
velika nevarnost, ni prijet storilec, ni izsleden predmet ali dokler niso
preprečene hujše kršitve. Če se ugotovi, da cilja s cestno zaporo ne bo mogoče
doseči, jo je treba takoj umakniti.
Uporaba tujega prevoznega sredstva,
sredstva za zvezo ali drugega sredstva
50. člen
(uporaba tujega prevoznega sredstva,
sredstva za zvezo ali drugega sredstva)
(1) Če morajo prijeti storilca kaznivega
dejanja ali prepeljati v najbližji zdravstveni zavod osebo, ki potrebuje nujno
zdravniško pomoč, ali opraviti drugo nujno policijsko nalogo, smejo policisti,
če tega ne morejo storiti drugače, uporabiti najbližje dosegljivo prevozno
sredstvo ali sredstvo za zvezo oziroma kakšno drugo sredstvo. 
(2) Sredstva gasilcev, civilne zaščite in
drugih reševalnih služb smejo policisti uporabiti le za prevoz osebe, ki potrebuje
nujno zdravniško pomoč, v najbližji zdravstveni zavod. Z istim namenom smejo
policisti v dogovoru z vojaškimi osebami uporabiti tudi sredstva Slovenske
vojske.
(3) Policisti upravičencu po možnosti
pojasnijo, da bo sredstvo uporabljeno zaradi opravljanja policijske naloge,
kdaj in kje mu bo vrnjeno in da mu bo izdano potrdilo o uporabi.
(4) Lastnik sredstva iz prvega odstavka
tega člena ima pravico do povračila stroškov in morebitne premoženjske škode,
ki mu je bila povzročena z uporabo njegovega sredstva. 
(5) Pri opravljanju policijskih nalog na
javnih prevoznih sredstvih imajo policisti pravico do brezplačnega prevoza s
temi sredstvi in pravice iz obveznega zavarovanja potnikov v javnem prometu.
Varnostni pregled
51. člen
(varnostni pregled)
(1) Pri opravljanju policijskih nalog smejo
policisti opraviti varnostni pregled osebe, če je glede na okoliščine mogoče
pričakovati njen napad ali samopoškodbo.
(2) Varnostni pregled obsega pregled osebe,
njenih stvari in prevoznega sredstva, pri čemer policisti ugotavljajo, ali je
oseba oborožena in ali ima pri sebi oziroma s sabo druge nevarne predmete ali
snovi.
(3) Pri varnostnem pregledu osebe policisti
z rokami pretipajo njena oblačila, rokavice, pokrivalo in lase ter pregledajo
obutev. Varnostni pregled osebe ne obsega telesnega pregleda niti osebne
preiskave.
(4) Pri varnostnem pregledu stvari
policisti pregledajo predmete, ki jih ima oseba pri sebi in bi lahko bilo v
njih skrito orožje ali drugi nevarni predmeti ali snovi.
(5) Pri varnostnem pregledu prevoznega
sredstva, ki je v neposredni bližini in dostopno osebi, ki jo varnostno pregledujejo, policisti pregledajo njegovo
notranjost, prtljažnik in druge prostore za prtljago ali opremo vozila. Pri tem
ne smejo pregledovati skritih delov vozila.
(6) Pred namestitvijo osebe v prostor za
pridržanje policisti opravijo podrobnejši varnostni pregled osebe. Pri tem
podrobneje pretipajo in pregledajo predvsem notranjost obuval, žepe, notranje
dele in prikrita mesta oblačil ali pokrival, ki jih ni mogoče pregledati z
otipom, vanje pa je mogoče skriti manjše nevarne predmete ali snovi. Če je
potrebno, smejo zahtevati, da oseba posamezna vrhnja oblačila sleče, da jih
podrobneje pregledajo. Pri tem policisti podrobno pregledajo tudi vsebino
stvari, ki jih ima oseba pri sebi oziroma s sabo. V
skladu s tem odstavkom policisti ravnajo tudi, ko zaradi začasne omejitve
gibanja osebo nastanijo v center za tujce.
(7) Varnostni pregled osebe mora opraviti
oseba istega spola, razen če varnostnega pregleda ni mogoče odložiti.
(8) Pri varnostnem pregledu smejo policisti
uporabljati tehnična sredstva ali službenega psa. 
(9) Če policisti pri varnostnem pregledu
otipajo oziroma odkrijejo orožje, nevaren predmet ali snov, to ne glede na
mesto najdbe odvzamejo, osebi pa vrnejo po koncu policijskega postopka, razen
če ne najdejo predmeta, ki mora biti zasežen po zakonu, ki ureja kazenski
postopek, zakonu, ki ureja postopek o prekrških, ali po drugem zakonu. V takih
primerih policisti po varnostnem pregledu nadaljujejo postopek po teh
predpisih.
Pregled osebe
52. člen
(pregled osebe)
(1) Policisti smejo zaradi zasega predmetov
opraviti pregled osebe, če na podlagi njihove neposredne zaznave obstaja velika
verjetnost, da ima oseba pri sebi predmete, ki jih je skladno z zakonom treba
zaseči.
(2) Pred začetkom pregleda policisti
ukažejo osebi, naj sama izroči predmete, razen če bi to lahko ogrozilo varnost
ljudi ali premoženja. 
(3) Pregled osebe mora opraviti oseba
istega spola, razen če s pregledom ni mogoče odlašati.
(4) Pregled osebe ne obsega telesnega
pregleda ali osebne preiskave. Pri pregledu policisti z rokami pretipajo
oblačila osebe in pregledajo vsebino stvari, ki jih ima oseba pri sebi oziroma
s sabo. Policisti pri pregledu stvari ne smejo s silo odpirati zaprtih
predmetov.
(5) Če se oseba iz prvega odstavka tega
člena nahaja v ali ob vozilu in so policisti neposredno zaznali, da so bili
predmeti skriti ali odvrženi v vozilo ali se nahajajo v vozilu, smejo
pregledati tudi notranjost vozila, razen njegovih skritih delov. 
(6) Če policisti med pregledom najdejo
predmet, ki mora biti zasežen na podlagi zakona, ki ureja kazenski postopek,
zakona, ki ureja postopek o prekršku, ali na podlagi drugega zakona, policisti
nadaljujejo postopek po teh predpisih.
Vstop v tuje stanovanje in druge prostore
53. člen
(vstop v tuje stanovanje in druge
prostore)
(1) Policisti smejo brez naloga sodišča
vstopiti v tuje stanovanje in druge prostore:
-       
če imetnik stanovanja to dovoli,
-       
če kdo kliče na pomoč, 
-       
če je to potrebno za preprečitev samomora, 
-       
če se preverjajo okoliščine, ki kažejo na smrt določene osebe v tem
prostoru ali 
-       
v drugih primerih, če je to nujno za zavarovanje ljudi ali premoženja.
(2) Pred vstopom v tuje stanovanje in druge
prostore policisti osebo v notranjosti seznanijo z razlogi vstopa, razen če
tega ni mogoče storiti, ker je treba ukrepati takoj in nepričakovano.
(3) Policisti smejo, ko ni mogoče drugače,
za vstop v tuje stanovanje in druge prostore uporabiti telesno silo ali
tehnična sredstva. 
(4) Policisti se smejo zadrževati v tujem
stanovanju in drugih prostorih samo toliko časa, dokler obstajajo razlogi za
vstop.
(5) Policisti o vstopu v tuje stanovanje in
druge prostore imetniku izdajo potrdilo. V potrdilu navedejo razloge za vstop
in morebitne poškodbe, ki so nastale pri vstopu. V primeru iz prve alineje
prvega odstavka tega člena policisti izdajo potrdilo le, če imetnik to želi. 
(6) Če v prostoru po opravljeni policijski
nalogi ni imetnika ali drugega upravičenca, policisti poskrbijo za varovanje
prostora, v katerega so vstopili. Z namenom, da bi zavarovali prostor, ga smejo
tudi zapečatiti.
Zaseg predmetov
54. člen
(zaseg predmetov)
(1) Policisti smejo pri opravljanju policijskih
nalog zaseči predmete, primerne za napad ali samopoškodbo, ter tudi predmete, s
katerimi se lahko huje ogrozi javni red ali splošna varnost ljudi ali
premoženja. 
(2) Policisti predmet zasežejo tako, da ne
povzročijo nepotrebne škode. Za zasežene predmete izdajo osebi potrdilo o
zasegu. Do izdaje potrdila mora biti predmet pod vidnim nadzorom osebe, ki ji
je bil predmet zasežen, ali v zapečatenem ovoju. 
(3) Predmete iz tega člena morajo policisti
izročiti pristojnemu organu, pri katerem poteka nadaljnji postopek. Če zoper
osebo, ki so ji bili predmeti zaseženi, ni bil uveden postopek pred pristojnim
organom, morajo predmete osebi vrniti, razen če gre za nevarne predmete ali
predmete, ki jih je po zakonu treba odvzeti, ali če je
oseba nedvoumno izrazila voljo, da predmeta ne želi več imeti v lasti.
(4) Nevaren predmet ali predmet, ki ga je
po zakonu treba odvzeti in ki ne bo vrnjen osebi, morajo policisti komisijsko
uničiti ali odstopiti subjektu, ki je pristojen za njegovo uničenje, ter o tem
napisati zapisnik. O uničenju policisti obvestijo osebo, ki ji je bil predmet
zasežen. Če je oseba
nedvoumno izrazila voljo, da predmeta ne želi imeti več v lasti, policist ravna
v skladu s predpisi, ki urejajo ravnanje z najdenimi stvarmi.
(5) Šteje se, da je oseba nedvoumno
izrazila voljo, da predmeta ne želi več imeti v lasti, če je bila v pisnem
obvestilu o vrnitvi predmetov, na katero se ni odzvala, posebej opozorjena na
to, da se bo, če predmetov ne bo prevzela oziroma zahtevala, da se ji predmeti
dostavijo na dom, štelo, da se je odpovedala lastninski pravici do predmeta.
Pisno obvestilo o vrnitvi predmetov se osebi osebno vroči.
(6) Postopek
hrambe in uničenja zaseženih predmetov podrobneje predpiše minister.
Protiteroristični pregled
55. člen
(protiteroristični pregled prostorov,
objektov, naprav in območij)
(1) Za zagotavljanje varnosti varovanih
oseb, varovanih objektov in njihovih okolišev ali tajnih podatkov ali če je
glede na okoliščine mogoče pričakovati, da bo določen prostor, objekt, naprava,
prevozno sredstvo, območje ali promet ogrožen s posebno nevarnimi sredstvi,
snovmi ali napravami ali je do tega
že prišlo, smejo policisti opraviti protiteroristični pregled prostorov,
objektov, naprav, prevoznih sredstev in območij.
(2) Policijsko pooblastilo iz prejšnjega
odstavka smejo policisti v tujem stanovanju in drugih prostorih izvesti le, če
so hkrati izpolnjeni pogoji iz 53. člena tega zakona.
(3) Pri protiterorističnem pregledu smejo
policisti prostor, objekt, območje ali prevozno sredstvo izprazniti,
prepovedati dostop do njih ter jih neposredno, s
službenim psom ali s tehničnimi sredstvi pregledati. V
teh primerih smejo policisti opraviti tudi varnostni pregled.
(4) Pregled opravljajo policisti z
iskanjem, identificiranjem, proučevanjem, onesposabljanjem in odstranjevanjem
naprav, sredstev ter snovi. Protiteroristični pregled lahko obsega tudi
protibombni, kemijsko-bakteriološko-radiološki in protiprisluškovalni pregled.
(5) Če lastnik, imetnik ali druga pristojna
oseba noče ali ne more sodelovati, policisti izvedejo protiteroristični pregled
tudi brez njenega sodelovanja ali brez njene navzočnosti.
(6) V primerih in na območjih iz prvega
odstavka tega člena smejo policisti za nujno potreben čas tudi motiti radiofrekvenčni
spekter ter uporabljati tehnična
sredstva za odkrivanje pasivnih in aktivnih prisluškovalnih naprav in
odkrivanje lažnih baznih postaj mobilne telefonije.
Začasna omejitev gibanja
56. člen
(začasna omejitev gibanja)
(1) Osebi, ki je v policijskem postopku, je
gibanje začasno omejeno, če se dejansko ne more svobodno gibati zaradi izvedbe
določenega policijskega pooblastila ali drugega uradnega dejanja. Ta omejitev
sme trajati le nujno potreben čas za izvedbo policijskega pooblastila ali
drugega uradnega dejanja. 
(2) Določbe tega člena se smiselno
uporabljajo tudi za privedbo na podlagi:
-       
naloga pristojnega organa,
-       
zakona, ki ureja kazenski postopek, razen če gre za odvzem prostosti, in
-       
zakona, ki ureja postopek o prekrških.
(3) Določbe tega
člena se smiselno uporabljajo tudi za zadržanje na podlagi zakona, ki ureja
kazenski postopek.
(4) Policisti smejo izprazniti območje,
prostor ali objekt in okoliš, prepovedati dostop, ga pregledati, začasno
omejiti gibanje na območju, v prostoru, objektu,
okolišu ali v njihovi bližini in določiti smer gibanja
do izvedbe policijske naloge, če:
-       
obstaja verjetnost, da bo na določenem območju, prostoru ali v določenem
objektu in okolišu prišlo do velike nevarnosti,
-       
je na določenem območju, prostoru ali v določenem objektu in okolišu
prišlo do velike nevarnosti,
-       
je to potrebno za zagotavljanje varnosti določenih oseb, prostorov,
objektov in okolišev objektov,
-       
je to nujno, da se prime iskana oseba,
-       
je treba opraviti ogled kraja dejanja.
(5) Ukrepi policistov iz prejšnjega
odstavka veljajo tudi za brezpilotne zrakoplove, daljinsko ali avtonomno vodena
vozila ali plovila ali druga primerljiva tehnična sredstva.
(6) Območje, kjer
velja začasna omejitev gibanja, policisti lahko označijo s trakovi ali
zaščitijo z ograjami ali drugimi sredstvi.
(7) Policijsko
pooblastilo iz četrtega odstavka tega člena smejo policisti v tujem stanovanju
in drugih prostorih izvesti le, če so hkrati izpolnjeni pogoji iz 53. člena
tega zakona. 
(8) Kot posebni
primeri začasne omejitve gibanja po tem zakonu se štejejo:
-       
privedba na podlagi tega zakona,
-       
prepoved približevanja določenemu kraju ali osebi,
-       
prepoved udeležbe na športnih prireditvah in 
-       
prekinitev potovanja.
(9) Ob začasni
omejitvi gibanja policisti osebo seznanijo z razlogi začasne omejitve gibanja,
v zakonsko določenih primerih pa tudi z drugimi pravicami.
(10) Zoper osebo,
ki ne upošteva začasne omejitve gibanja, smejo policisti uporabiti druga
policijska pooblastila. 
(11) V primerih iz
prvega in drugega odstavka tega člena sme čas začasne omejitve gibanja trajati
največ šest ur.
(12) Na njeno
zahtevo mora policist osebi, ki ji je bilo začasno omejeno gibanje za več kot
eno uro, izdati potrdilo z navedbo časa začetka in konca začasne omejitve
gibanja ter navesti, kateri policijski postopek je bil izveden.
Privedba
57. člen
(privedba)
(1) S privedbo policisti začasno omejijo
gibanje osebi ter jo privedejo v policijske prostore, v uradne prostore drugega
organa ali na določen kraj.
(2) Privedbo smejo opraviti na podlagi
naloga za privedbo. Brez naloga za privedbo smejo privedbo opraviti, če tako
določa drug zakon, po določbah tega zakona pa zaradi:
-       
vabljenja iz petega odstavka 35. člena tega zakona,
-       
ugotavljanja identitete iz četrtega odstavka 41. člena tega zakona,
-       
zagotovitve navzočnosti tujca, ki ne izpolnjuje pogojev za vstop,
tranzit ali izstop iz države oziroma območja pogodbenic Konvencije o izvajanju
schengenskega sporazuma ali
-       
drugih primerov, ko je to potrebno za izvedbo drugega policijskega
pooblastila.
(3) Osebi, zoper katero je izdan nalog za
privedbo, policisti nalog izročijo in ji ukažejo, naj gre z njimi in jo
opozorijo na posledice, če se bo privedbi upirala ali skušala pobegniti. Če ji
zaradi tehničnih ali drugih razlogov naloga ni mogoče takoj izročiti, jo policisti seznanijo z njegovo
vsebino. Nalog ji izročijo
takoj, ko je to mogoče, najpozneje pa na kraju, kamor je privedena. Če se oseba
upira, jo policisti prisilno privedejo.
(4) Če oseba, ki jo je treba privesti,
zahteva obveščanje bližnjih, delodajalca ali zagovornika, ji policist to
omogoči, takoj ko varnostne razmere to dopuščajo. Če tuj državljan zahteva
obveščanje diplomatsko-konzularnega predstavništva
države, katere državljan je, predstavništvo obvesti
policija. Obveščanje navedenih oseb ne zadrži privedbe ali drugih policijskih
ukrepov.
(5) Pred privedbo policisti opravijo
varnostni pregled.
(6) Privedba sme trajati le nujno potreben
čas. Ko policisti določajo čas začetka izvajanja privedbe, morajo upoštevati
vse okoliščine, ki bi lahko vplivale na uspešno izvedbo. Od začetka izvajanja
privedbe do izročitve osebe pristojnemu organu ali uradni osebi ne sme preteči
več kot šest ur, razen ob nepričakovanih izrednih dogodkih, kot so na primer
nepričakovane vremenske razmere, prometne nesreče, tehnične okvare.
(7) O okoliščinah, ki onemogočajo izvedbo
privedbe ali zahtevajo njeno odložitev, policisti takoj obvestijo organ, ki je
nalog za privedbo izdal.
(8) Za preprečitev prepoznavnosti, če je to
nujno zaradi ogroženosti življenja ali zavarovanja dokazov, smejo policisti
osebi med privedbo za nujno potreben čas na glavo nadeti posebno zaščitno
pokrivalo. O uporabi zaščitnega pokrivala odloči policijski vodja. Posebno
zaščitno pokrivalo smejo policisti nadeti osebi tudi na njeno željo.
58. člen
(privedba zaradi zagotavljanja pomoči)
(1) Policisti smejo privesti tudi osebo, ki
je očitno nebogljena, ko je to nujno potrebno za zagotavljanje njenega zdravja
ali varnosti. Privedejo jo v najbližjo zdravstveno ustanovo ali pristojni
center za socialno delo, v izjemnih primerih pa tudi v policijske prostore.
(2) Policisti smejo v primerih iz
prejšnjega odstavka privesti tudi otroka ali mladoletnika. 
(3) Pred privedbo smejo policisti opraviti
varnostni pregled. 
59. člen
(posebnosti pri privedbi otroka ali
mladoletnika)
(1) Če je privedena oseba otrok ali
mladoletnik, morajo policisti v najkrajšem možnem času ustno obvestiti njene
starše ali skrbnika. Če ugotovijo, da bi bilo obveščanje staršev ali skrbnika v
nasprotju s koristmi otroka ali mladoletnika, policisti ne obvestijo staršev
ali skrbnika, o privedbi pa obvestijo pristojni center za socialno delo.
(2) Če je otrok ali mladoletnik najden v
okoliščinah, ki so neposredno nevarne za njegovo življenje ali zdravje, ali če
ogroža javni red in javnega reda ni mogoče drugače vzpostaviti, ga smejo
policisti privesti do prihoda staršev ali skrbnika, če bi bilo to v nasprotju s
koristjo otroka ali mladoletnika, pa do prihoda delavca pristojnega centra za
socialno delo. Kot taka nevarnost se štejejo tudi nevarno ali škodljivo okolje
in druge podobne okoliščine, ki lahko škodujejo njegovemu razvoju.
(3) Otroka ali mladoletnika smejo policisti
za nujno potreben čas privesti v policijske prostore tudi, ko ga je treba
predati staršem, skrbniku ali delavcu pristojnega centra za socialno delo.
(4) Policisti morajo staršem ali skrbniku na
njihovo željo omogočiti neoviran stik in pogovor z otrokom ali mladoletnikom,
razen če je to v nasprotju s koristjo otroka ali mladoletnika. Policisti morajo
omogočiti tudi neoviran stik in pogovor delavcem pristojnega centra za socialno
delo. Pogovora policisti ne smejo poslušati, smejo pa ga vizualno nadzirati. 
Prepoved približevanja določeni osebi,
kraju ali območju
60. člen
(prepoved približevanja)
(1) Če je podan utemeljen sum, da je oseba
storila kaznivo dejanje ali prekršek z znaki nasilja ali je bila zalotena pri
takem kaznivem dejanju ali prekršku, in obstajajo razlogi za sum, da bo
ogrozila življenje, osebno varnost ali svobodo osebe, s katero je ali je bila v
bližnjem razmerju v smislu določb kazenskega zakonika in zakona, ki ureja
preprečevanje nasilja v družini (v nadaljnjem besedilu: kršitelj), kar
policisti ugotovijo zlasti na podlagi dotedanjega grdega ravnanja kršitelja, iz
okoliščin, ki jih neposredno zaznajo ob prihodu na kraj dogodka, zbranih
obvestil od žrtev ali prič, podatkov centra za socialno delo, humanitarnih in nevladnih organizacij,
smejo policisti odrediti prepoved približevanja določenemu kraju oziroma osebi
(v nadaljnjem besedilu: oškodovanec), ki je kršitelj namerno ne sme prekršiti.
Kot kraj se določi kraj, kjer oškodovanec stanuje, dela, se izobražuje, je v
varstvu ali se vsakodnevno giblje. Prepoved približevanja določenemu kraju
oziroma osebi zajema tudi prepoved nadlegovanja po komunikacijskih sredstvih,
na kar kršitelja policisti posebej opozorijo.
(2) Prepoved približevanja določenemu kraju
oziroma osebi odredi policist tako, da kršitelju, na katerega se ukrep nanaša,
v policijskem postopku z njim takoj izreče ustno odredbo, naknadno pa v roku,
ki ne sme biti daljši od šestih ur, vroči še pisno odredbo o odrejenem ukrepu.
Pisna odredba mora vsebovati podatke o kršitelju, zoper katerega je ukrep
odrejen (osebno ime, EMŠO oziroma za tujca rojstne podatke, državljanstvo,
stalno oziroma začasno prebivališče), odrejeni ukrep (ukrep zajema tudi
določitev razdalje od kraja oziroma osebe, na kateri se kršitelj ne sme gibati,
vendar sme biti ta razdalja največ dvesto metrov), opis ogrožanja (način,
obseg, trajanje), utemeljitev razlogov za odrejeni ukrep (prejšnji ukrepi
policije, trajajoče ali prejšnje grdo ravnanje in podobno) in navedbo, da bo
odredba po uradni dolžnosti posredovana v sodno presojo. Policist pozove
kršitelja, naj mu pove naslov, kjer mu bo možno vročiti pisno odredbo. Če
policist kršitelja ne najde na navedenem naslovu ali naslova noče povedati, mu
odredbo vroči tako, da jo pritrdi na oglasno desko pristojne policijske
postaje, na kar kršitelja ob izreku ustne prepovedi posebej opozori.
(3) Kršitelj, ki mu je izrečena prepoved
približevanja, mora kraj oziroma območje prepovedi takoj zapustiti, policistu
pa izročiti ključe prebivališča, v katerem živi skupaj z oškodovancem. Ob
neupoštevanju odredbe policist kršitelja odstrani s kraja. O izrečenem ukrepu
policija takoj obvesti krajevno pristojni center za socialno delo, ki
oškodovanca seznani z organizacijami, ki so mu na voljo za materialno in
nematerialno pomoč in mu na njegovo željo omogoči stik s takšno organizacijo.
Če je kraj, ki se mu kršitelj ne sme približati, tudi vzgoj­no-izobraževalni
zavod, ki ga obiskuje otrok ali mladoletnik, ki je oškodovanec, policija
seznani odgovorno osebo vzgojno-izo­braževalnega zavoda o trajanju prepovedi
približevanja oziroma o ostalih podatkih iz odredbe iz drugega odstavka tega
člena, ki so pomembni za zaščito otroka ali mladoletnika.
(4) Policija z odredbo iz drugega odstavka
tega člena izreče prepoved približevanja določenemu kraju oziroma osebi za 48
ur in jo takoj pošlje v presojo preiskovalnemu sodniku okrožnega sodišča, ki
lahko ukrep potrdi, spremeni ali razveljavi. Preiskovalni sodnik odloči o
ukrepu v roku, ki ne sme biti daljši od 24 ur. Če prepoved približevanja
določenemu kraju oziroma osebi preiskovalni sodnik potrdi, lahko ukrep izreče
za čas do 15 dni, pri čemer
mora upoštevati začetek veljave ukrepa, ko ga je izrekla policija. Zoper odločbo
preiskovalnega sodnika je v treh dneh dovoljena pritožba na zunajobravnavni
senat okrožnega sodišča, ki o pritožbi odloči v treh dneh od prejema pritožbe. Pritožbo lahko vložijo kršitelj,
oškodovanec in policija. Preiskovalni sodnik vroči
odločbo kršitelju na naslov, ki ga je posredoval policiji, če mu je na tem
naslovu ni mogoče vročiti, se odločba pritrdi na oglasno desko okrožnega
sodišča. Pritožba zoper odločbo preiskovalnega sodnika ne zadrži izvršitve.
Določbe o vročanju odločbe preiskovalnega sodnika veljajo tudi za vročitev
odločbe zunajobravnavnega senata. 
(5) Postopek izvedbe prepovedi
približevanja podrobneje predpiše minister v soglasju z ministrom, pristojnim
za pravosodje, in ministrom, pristojnim za delo, družino in socialne zadeve. 
(6) Nadzor nad spoštovanjem prepovedi
približevanja določenemu kraju oziroma osebi izvaja policija, ki kršitelja,
zalotenega na območju prepovedi približevanja, takoj odstrani s tega območja.
Policija o ugotovljenih kršitvah izrečene prepovedi približevanja takoj ustno
obvesti preiskovalnega sodnika, naknadno pa tudi pisno.
(7) Policija oziroma preiskovalni sodnik na
izkazljiv način obvestita oškodovanca o tem, da lahko v primeru preselitve ali
zadrževanja v drugi državi članici, še preden zapusti ozemlje Republike
Slovenije, vloži zaprosilo za izdajo evropske odredbe o zaščiti ter o pogojih
po zakonu, ki ureja sodelovanje v kazenskih zadevah med državami članicami
Evropske unije.
(8) Kršitelj, ki
kljub izrečeni globi zaradi kršitve prepovedi približevanja ponovno krši
odrejeno prepoved, se pridrži po določbah tega zakona.
61. člen
(podaljšanje prepovedi približevanja)
Če obstajajo utemeljeni razlogi za sum, da
bo kršitelj nadaljeval z ogrožanjem tudi po preteku 15 dni, za katere je bila izrečena prepoved približevanja določenemu
kraju oziroma osebi, lahko oškodovanec pred iztekom ukrepa predlaga
preiskovalnemu sodniku podaljšanje ukrepa iz prejšnjega člena do 60 dni. Če so
izpolnjeni zakonski pogoji, preiskovalni sodnik do izteka ukrepa izda odločbo,
s katero podaljša prepoved približevanja določenemu kraju oziroma osebi. Zoper
to odločbo je v treh dneh dovoljena pritožba na zunajobravnavni senat okrožnega
sodišča, ki o pritožbi odloči v treh dneh od prejema pritožbe. Pritožba zoper odločbo preiskovalnega
sodnika ne zadrži izvršitve. Preiskovalni sodnik
pošlje odločbo kršitelju na naslov, ki ga je posredoval policiji, če mu je na
tem naslovu ni mogoče vročiti, se odločba pritrdi na oglasno desko okrožnega
sodišča.
Prepoved udeležbe na športnih prireditvah
62. člen
(prepoved udeležbe na športnih
prireditvah)
(1) Če je bila oseba na športni prireditvi
ali v zvezi s športno prireditvijo, ki jo določa zakon, ki ureja šport (v
nadaljnjem besedilu: športne prireditve), zalotena pri dejanju, ki ima znake
prekrška zoper javni red in mir z znaki nasilja ali prekrška iz zakona, ki
ureja javna zbiranja, ali pri dejanju, ki ima znake kaznivega dejanja z znaki
nasilja in je glede na okoliščine mogoče pričakovati, da bo nadaljevala s
takšnimi ravnanji, ji sme policist izreči ukrep prepoved udeležbe na športnih
prireditvah za obdobje dveh let. Pričakovane okoliščine nadaljevanja takšnih ravnanj se
utemeljujejo zlasti na podlagi konkretnega ravnanja osebe v povezavi z njenim
dotedanjim ravnanjem z znaki nasilja.
(2) Policist po obravnavi dejanja, ki ima
znake prekrška ali kaznivega dejanja iz prejšnjega odstavka, in ob okoliščinah,
ki utemeljujejo izrek ukrepa, osebi takoj z ustno odredbo izreče ukrep prepoved
udeležbe na športnih prireditvah. Osebo sme tudi fotografirati. V roku, ki ne
sme biti daljši od 24 ur, mu vroči še pisno odredbo o odrejenem ukrepu. Pisna
odredba mora vsebovati podatke o osebi, zoper katero je ukrep odrejen (osebno
ime, EMŠO oziroma za tujca rojstne podatke, državljanstvo, stalno oziroma
začasno prebivališče), odrejeni ukrep, opredelitev okoliščin, ki utemeljujejo
izrek ukrepa, in navedbo, da bo odredba po uradni dolžnosti posredovana v sodno
presojo. Policist pozove osebo, naj mu pove naslov, kjer ji bo možno vročiti
pisno odredbo. Če policist osebe ne najde na navedenem naslovu ali oseba
naslova noče povedati, ji odredbo vroči tako, da jo pritrdi na oglasno desko
pristojne policijske postaje, na kar osebo ob izreku ustne odredbe posebej
opozori.
(3) Oseba, ki ji je izrečena prepoved
udeležbe na športnih prireditvah, mora športno prireditev takoj zapustiti. Če
oseba odredbe ne upošteva, jo policist odstrani s kraja.
(4) Policija odredbo iz drugega odstavka
tega člena v 48 urah od izdaje pošlje v presojo preiskovalnemu sodniku
okrožnega sodišča, ki lahko odredbo potrdi ali v primerih, ko iz okoliščin
primera izhaja, da niso podani pogoji za izdajo odredbe, razveljavi.
Preiskovalni sodnik odloči o ukrepu v roku, ki ne sme biti daljši od 15 dni.
Zoper odločitev preiskovalnega sodnika je v osmih dneh dovoljena pritožba na
zunajobravnavni senat okrožnega sodišča, ki o pritožbi odloči v 15 dneh od
prejema pritožbe. Pritožba zoper odločitev preiskovalnega sodnika ne zadrži
izvršitve. 
(5) Policist osebi, ki ne upošteva
izrečenega ukrepa iz prvega odstavka tega člena, odredi, da mora prireditveni prostor
takoj zapustiti. Če oseba kljub temu nadaljuje s kršitvijo, jo skladno z
določbami tega zakona pridrži, dokler se športna prireditev ne konča in se
udeleženci ne razidejo.
(6) Osebi, ki je
najmanj dvakrat kršila ukrep iz prvega odstavka tega člena, lahko preiskovalni
sodnik na predlog policije odredi javljanje na policijski postaji ob začetku
določenih športnih prireditev. Preiskovalni sodnik v
odredbi določi športne prireditve, ob začetku katerih se mora ta oseba javiti
na policijski postaji. Ukrep javljanja na policijski postaji sme trajati,
dokler traja ukrep iz prvega odstavka tega člena. Za postopek v zvezi z odredbo
o javljanju na policijski postaji se smiselno uporabljajo določbe iz drugega in
četrtega odstavka tega člena.
(7) Oseba, ki se zaradi objektivnih
okoliščin (na primer zaradi zdravstvenega stanja, izrednih vremenskih razmer,
potovanja v tujino) ne more javiti na policijski postaji, mora o obstoju takih
okoliščin takoj obvestiti policijo ter predložiti ustrezna dokazila.
(8) Če na športni prireditvi rediteljsko
službo zagotavlja subjekt, ki opravlja dejavnost varovanja javnih zbiranj v skladu
z določbami zakona, ki ureja javna zbiranja, varnostniki po predhodni
pridobitvi osebnih podatkov od policije o osebah, katerim je prepovedan vstop
na športno prireditev, pri vstopu na športno prireditev preverjajo tudi
spoštovanje izrečenega ukrepa prepovedi udeležbe na športnih prireditvah. V
takih primerih osebi preprečijo vstop na prireditveni prostor.
Prekinitev potovanja
63. člen
(prekinitev potovanja na športno
prireditev)
(1) Če skupina treh ali več oseb potuje na
športno prireditev in že pred odhodom na izhodiščnem kraju potovanja ali med
potovanjem krši javni red in kljub opozorilu in ukazu policistov ne preneha s
takim ravnanjem, smejo policisti za preprečitev nadaljnjih tovrstnih kršitev
odrediti prekinitev potovanja oziroma prepovedati dostop do kraja športne prireditve.
(2) Če je glede na okoliščine mogoče
sklepati, da gre za organizirano skupino navijačev, smejo policisti ukrep iz
prejšnjega odstavka odrediti tudi, če imajo osebe pri sebi ali v prevoznem
sredstvu, s katerim potujejo na športno prireditev, predmete, za katere je
verjetno, da bodo uporabljeni za napad ali se bosta z njimi huje ogrozila javni
red, splošna varnost ljudi ali premoženja.
(3) Če skupina
treh ali več oseb potuje na športno prireditev s prevoznim sredstvom, smejo
policisti prekinitev potovanja iz razlogov iz prejšnjega odstavka odrediti
tako, da prepovedo nadaljevanje vožnje s tem prevoznim sredstvom proti kraju športne
prireditve.
(4) Prekinitev
potovanja oziroma dostop do kraja športne prireditve policisti odredijo ustno
in traja, dokler se športna prireditev ne konča in se udeleženci ne razidejo.
Izrečeno odredbo in razloge za izrek policisti ustrezno dokumentirajo v skladu
s prvim odstavkom 130. člena tega zakona. 
Pridržanje
64. člen
(pridržanje)
(1) Policisti smejo pridržati osebo, ki:
-       
moti ali ogroža javni red, če javnega reda ne morejo drugače vzpostaviti
ali če ogrožanja ne morejo drugače odvrniti,
-       
krši odrejeno prepoved približevanja po tem zakonu,
-       
krši odrejeno prepoved udeležbe na športnih prireditvah,
-       
jo je treba izročiti tujim varnostnim organom ali je bila sprejeta od
tujih varnostnih organov in jo je treba izročiti pristojnemu organu.
(2) Pridržanje sme trajati le nujno
potreben čas, vendar največ 12 ur, pridržanje iz četrte alineje prejšnjega
odstavka pa največ 48 ur.
65. člen
(posebnosti pridržanja mladoletnika)
(1) Če je pridržana oseba mladoletnik,
morajo policisti v najkrajšem možnem času ustno obvestiti njene starše ali
skrbnika. Če policisti ugotovijo, da bi bilo obveščanje v nasprotju s koristmi
mladoletnika, o pridržanju obvestijo le pristojni center za socialno delo.
(2) Policisti morajo staršem ali skrbniku
na njihovo željo omogočiti neoviran stik in pogovor z njim, razen če je to v
nasprotju s koristmi mladoletnika. Policisti omogočijo tudi neoviran stik in
pogovor delavcem pristojnega centra za socialno delo. Pogovora policisti ne
smejo poslušati, smejo pa ga vizualno nadzirati. 
(3) V prostoru za pridržanje morajo biti
mladoletne osebe ločene od polnoletnih. 
66. člen
(izvedba pridržanja)
(1) Pridržanje se začne od trenutka, ko ga
odredi policist. Čas trajanja policijskega postopka do odreditve pridržanja se
všteje v čas trajanja pridržanja.
(2) Ob odreditvi pridržanja policisti opravijo varnostni pregled. 
(3) Preden
policisti namestijo osebo v prostor, kjer se izvaja pridržanje, ji ukažejo, naj
izroči vse predmete, nato pa opravijo podrobnejši varnostni pregled iz šestega
odstavka 51. člena tega zakona.
(4) Policisti osebi odvzamejo vse predmete,
primerne za napad ali samopoškodbo, druge predmete pa ji takoj vrnejo. Podatke
o odvzetih predmetih policisti zapišejo v potrdilo. Odvzete predmete osebi
vrnejo ob koncu pridržanja, razen če gre za predmete, ki jih je po zakonu treba
odvzeti.
(5) Pridržani osebi mora biti sklep o
pridržanju izdan in vročen v šestih urah od odreditve pridržanja. Pridržana
oseba ima, dokler traja pridržanje, pravico do pritožbe zoper sklep o
pridržanju. Policist, ki izvaja pridržanje, poskrbi, da je pritožba zoper sklep
o pridržanju takoj poslana pristojnemu okrožnemu sodišču.
(6) O pritožbi pristojno okrožno sodišče
odloči v 48 urah. Pritožba ne zadrži izvršitve sklepa o pridržanju. 
67. člen
(pravice pridržane osebe)
(1) Ob odreditvi pridržanja po določbah
tega zakona mora biti oseba takoj, v svojem maternem jeziku ali jeziku, ki ga
razume, obveščena, da je pridržana, in o razlogih za pridržanje ter poučena, da
ni dolžna ničesar izjaviti, da ima pravico do takojšnje pravne pomoči
zagovornika, ki ga svobodno izbere, in pravico, da so na njeno zahtevo o pridržanju
obveščeni njeni bližnji.
(2) Če je oseba iz prejšnjega odstavka
tujec, mora biti v svojem maternem jeziku ali jeziku, ki ga razume, poučena
tudi o tem, da je na njeno zahtevo o pridržanju lahko obveščeno
diplomatsko-konzularno predstavništvo države, katere državljan je.
(3) Policisti morajo odložiti nadaljnja
dejanja s pridržano osebo, ki so usmerjena v dokazovanje kršitve, do prihoda
zagovornika, vendar najdlje za dve uri od tedaj, ko je bila osebi dana možnost,
da obvesti zagovornika, razen če bi to onemogočilo ali otežilo izvedbo
policijske naloge.
(4) Na zahtevo pridržane osebe mora
policist o pridržanju takoj obvestiti njenega delodajalca, pristojni center za
socialno delo, da prevzame skrb za otroke ali druge osebe, za katere sicer
skrbi pridržana oseba, ali drug pristojni organ ali drugo osebo, če je treba
poskrbeti za živali ali zavarovanje premoženja.
(5) Obveščanje bližnjih, diplomatsko-konzularnega predstavništva ali delodajalca zunaj
Republike Slovenije poteka preko ministrstva, pristojnega za zunanje zadeve.
(6) Pridržane osebe pri uveljavljanju
pravic iz tega člena ne zavezuje njena morebitna predhodna odločitev, da se jim
odpoveduje, in jih lahko kadarkoli uveljavlja.
68. člen
(medicinska pomoč)
(1) Če pridržana oseba potrebuje nujno
medicinsko pomoč, jo mora policist zagotoviti skladno s predpisi, ki urejajo
nujno medicinsko pomoč, ne glede na to, ali jo oseba zahteva ali ne.
(2) Pridržana oseba ima pravico, da jo na
njene stroške pregleda zdravnik, ki ga sama izbere.
(3) Zdravniški pregled se opravi brez
navzočnosti policistov, razen če zdravnik zahteva drugače.
69. člen
(kraj pridržanja)
(1) Policist pridrži osebo v policijskem
prostoru za pridržanje, če to ni mogoče, pa v za to določenem prostoru drugega
organa, ki se uporablja za pridržanje, pripor ali izvrševanje kazni zapora. V
takem primeru morajo uradne osebe zagotoviti, da pridržane osebe niso v istih
prostorih kot priprte osebe ali osebe na prestajanju kazni zapora.
(2) Izjemoma sme policist osebo pridržati
tudi v posebej prirejenem prostoru vozila ali v drugem primernem prostoru,
vendar ne dlje, kot je nujno potrebno za izvedbo policijske naloge.
(3) Izjemoma je oseba lahko pridržana tudi
v zdravstveni ustanovi.
(4) V enem prostoru za pridržanje so lahko
hkrati pridržane le osebe istega spola. Izjemoma je lahko mladoletna oseba
pridržana skupaj z osebo nasprotnega spola, če je ta oseba eden od staršev ali
skrbnik in je to v interesu mladoletne osebe.
(5) Normative za izgradnjo in opremljenost
policijskih prostorov za pridržanje podrobneje predpiše minister.
70. člen
(komuniciranje pridržane osebe)
(1) Pridržana oseba ima pravico
komunicirati s pristojnimi državnimi oziroma mednarodnimi institucijami ali
organizacijami s področja varstva človekovih pravic in temeljnih svoboščin, kot
so zlasti varuh človekovih pravic, pristojna državna oziroma mednarodna
sodišča, drugi državni oziroma mednarodni nadzorni organi ter nevladne ali
humanitarne organizacije. 
(2) Pobudo, prošnjo ali pritožbo subjektom
iz prejšnjega odstavka ima pridržana oseba pravico oddati v zaprti kuverti,
policisti pa nimajo pravice do vpogleda v pisanje. 
71. člen
(pravica do prehrane, dostopa do pitne
vode in sanitarij, gibanja ter počitka)
(1) Pridržani osebi je treba zagotoviti
prehrano in stalen dostop do pitne vode in sanitarij. Osebi, ki je pridržana
več kot 12 ur, morajo biti zagotovljeni trije obroki hrane na dan, drugim pa
pripada praviloma suhi obrok hrane. Prehrana se praviloma ne zagotavlja osebam,
ki so očitno pod vplivom alkohola, prepovedanih drog, psihoaktivnih zdravil ali
drugih psihoaktivnih snovi. Pravica do prehrane vključuje tudi zagotovitev
posebne prehrane zaradi bolezni ali osebnega prepričanja.
(2) Osebi, ki je v prostoru za pridržanje
več kot 12 ur, je treba omogočiti gibanje na prostem, razen če varnostni razlogi
tega ne dopuščajo. 
(3) Pridržana oseba ima pravico do
nepretrganega osemurnega počitka v 24 urah. 
(4) Če je oseba v prostor za pridržanje
pripeljana v mokrih oziroma neustreznih oblačilih (pomanjkljivo oblečena glede
na letni čas, vremenske razmere ipd.), ji policist za čas pridržanja zagotovi
primerno oblačilo ali obutev, ki jo pridobi od njenih bližnjih in sorodnikov,
ki jih predlaga pridržana oseba, od pristojnega centra za socialno delo ali
humanitarnih organizacij.
2. UPORABA PRISILNIH SREDSTEV
72. člen
(cilji)
Policisti smejo uporabiti prisilna sredstva
za preprečitev ali odvrnitev nevarnosti, če z opozorilom, ukazom ali izvedbo
drugih pooblastil ne morejo uspešno opraviti policijske naloge.
73. člen
(vrste prisilnih sredstev)
(1) Pri opravljanju policijskih nalog smejo
policisti uporabiti naslednja prisilna sredstva:
-       
sredstva za vklepanje in vezanje,
-       
telesno silo,
-       
plinski razpršilec,
-       
palico,
-       
službenega psa,
-       
električni paralizator,
-       
sredstva za prisilno ustavljanje prevoznih sredstev,
-       
konjenico,
-       
posebna motorna vozila, 
-       
vodni curek,
-       
plinska sredstva in druga z zakonom določena sredstva za pasivizacijo,
-       
strelno orožje.
(2) Za uporabo prisilnih sredstev gre le
takrat, ko policisti pri opravljanju policijskih nalog uporabijo katero od
sredstev iz prejšnjega odstavka za neposredno delovanje na osebe.
74. člen
(uporaba prisilnih sredstev)
(1) Za opravljanje policijskih nalog smejo
policisti na predpisan način uporabljati samo s tem zakonom določena prisilna
sredstva. Prisilna sredstva, ki jih smejo uporabljati policisti, morajo biti
tipizirana.
(2) Policisti morajo biti usposobljeni za
uporabo prisilnih sredstev, pri uporabi tehničnih prisilnih sredstev pa morajo
upoštevati tudi navodila proizvajalca.
(3) Za vklepanje
in vezanje oseb, prisilno ustavljanje prevoznih sredstev ali če je neposredno
ogroženo življenje policista ali drugih oseb, smejo policisti izjemoma
uporabiti tudi druga priročna sredstva in načine. To smejo storiti, ko nimajo
druge možnosti, če so ta priročna sredstva in načini z vidika pričakovanih
posledic uporabe primerljivi in ustrezni.
(4) Če je neposredno ogroženo življenje
policistov ali drugih oseb in so izpolnjeni pogoji za uporabo strelnega orožja,
ogroženosti življenja pa s tipiziranim orožjem ni mogoče odvrniti, smejo
policisti izjemoma uporabiti tudi druge vrste orožja, ki je v uporabi v
Slovenski vojski.
(5) V primerih iz prejšnjega odstavka smejo
policisti uporabiti tudi vozila in opremo, ki ni tipizirana in sistemizirana za
uporabo v policiji. Oborožitev in opremo iz prejšnjega in tega odstavka smejo
uporabiti le policisti specialne enote policije, ki morajo biti za uporabo
posebej usposobljeni. Dovoljena je uporaba:
-       
lahke pehotne in podporne oborožitve in
-       
balistično zaščitenih vozil (kolesnikov), ki omogočajo varen dostop ali
vdor v objekt.
(6) O uporabi oborožitve, vozil in opreme
iz četrtega in petega odstavka tega člena na predlog generalnega direktorja
policije odloči minister v soglasju z ministrom, pristojnim za obrambo.
Minister o odločitvi takoj, ko je to mogoče, seznani Vlado Republike Slovenije.
(7) Tipizacijo
prisilnih sredstev iz prvega odstavka tega člena z internim aktom določi
minister.
75. člen
(ukazovanje pred uporabo prisilnih
sredstev)
(1) Pred uporabo prisilnih sredstev
policisti ukažejo osebi, kaj mora storiti ali opustiti, in jo opozorijo, da
bodo ob neupoštevanju ukaza uporabili prisilno sredstvo.
(2) Ne glede na prejšnji odstavek smejo
policisti ukaz oziroma opozorilo opustiti, če bi to onemogočilo izvedbo
policijske naloge ali če okoliščine ukaza oziroma opozorila ne dopuščajo.
76. člen
(posebni pogoji za uporabo prisilnih
sredstev)
Policisti prisilnih sredstev ne smejo
uporabiti proti otrokom, vidno bolnim, starim, onemoglim osebam, vidno težkim
invalidom in vidno nosečim ženskam, razen če jim je začasno omejeno gibanje ali jih je
treba privesti ali pridržati in policisti ne morejo drugače obvladati njihovega
upiranja ali napada ali če ogrožajo svoje življenje, življenje ljudi,
premoženje ali če je zaradi drugih okoliščin njihovo življenje ali zdravje
neposredno ogroženo.
77. člen
(uporaba prisilnih sredstev na podlagi
odredbe policijskega vodje)
Policisti, ki opravljajo policijske naloge
pod neposrednim vodstvom policijskega vodje, smejo uporabiti prisilna sredstva
samo na podlagi njegove odredbe, razen ob napadu na njih ali na druge osebe ali
če okoliščine zahtevajo takojšnje ukrepanje. Policisti o uporabi prisilnega
sredstva takoj poročajo policijskemu vodji.
78. člen
(zagotavljanje prve pomoči)
(1) Če je zaradi uporabe prisilnih sredstev
oseba poškodovana, ji morajo policisti, takoj ko okoliščine dopuščajo,
zagotoviti prvo pomoč ali zdravniško pomoč. Če poškodovani ostane na
zdravljenju v zdravstveni ustanovi, policisti o tem obvestijo njegove bližnje,
razen če poškodovani temu nasprotuje.
(2) Podatke o bližnjih policisti pridobijo
od poškodovane osebe, če to ni mogoče, pa iz evidenc in drugih zbirk podatkov
ali od drugih oseb.
a) Uporaba prisilnih sredstev proti
posamezniku 
Uporaba sredstev za vklepanje in vezanje
79. člen
(uporaba sredstev za vklepanje in vezanje)
Sredstva za vklepanje in vezanje smejo
policisti uporabiti, če je glede na okoliščine mogoče pričakovati, da se bo
oseba upirala ali samopoškodovala, napadla ali pobegnila, ali če je to nujno za
varno izvedbo privedbe ali pridržanja. 
Uporaba telesne sile
80. člen
(uporaba telesne sile)
Telesno silo smejo policisti uporabiti, če
ne morejo drugače:
-       
obvladati upiranja osebe, 
-       
odvrniti napada ali 
-       
preprečiti samopoškodbe osebe. 
81. člen
(opredelitev telesne sile)
(1) Za uporabo telesne sile se šteje
neposredna uporaba sile policistov s strokovnimi prijemi, udarci in meti. 
(2) Za uporabo telesne sile se štejejo tudi
strokovni pritiski, individualna ali skupinska uporaba telesne sile za potiskanje,
odrivanje, prenašanje ali razdvajanje oseb. 
(3) Za uporabo telesne sile se šteje tudi,
če policisti pri individualni ali skupinski uporabi telesne sile uporabijo ščit
za potiskanje, odrivanje ali razdvajanje oseb ali palico za izvedbo strokovnih
prijemov, pritiskov, potiskanje, odrivanje, prenašanje ali razdvajanje oseb. 
(4) Za
obvladovanje pasivnega upiranja policisti uporabijo strokovne udarce in mete
le, če je bila uporaba strokovnih prijemov ali telesne sile iz drugega odstavka
tega člena neuspešna ali če ta zaradi okoliščin in zagotavljanja varnosti
življenja, osebne varnosti ali varnosti premoženja ne bi bila mogoča. 
Uporaba plinskega razpršilca
82. člen
(uporaba plinskega razpršilca)
(1) Plinski razpršilec smejo policisti
uporabiti, če so izpolnjeni pogoji za uporabo telesne sile.
(2) Za
obvladovanje pasivnega upiranja policisti plinskega razpršilca ne smejo
uporabiti, razen če je bila uporaba milejših prisilnih sredstev neuspešna ali
če ta zaradi okoliščin in zagotavljanja varnosti življenja, osebne varnosti ali
varnosti premoženja ne bi bila mogoča.
Uporaba palice
83. člen
(uporaba palice)
(1) Policisti smejo palico uporabiti, če je
bila uporaba telesne sile ali plinskega razpršilca neuspešna ali če glede na
okoliščine ni mogoče pričakovati, da bi bila njuna uporaba uspešna.
(2) Za
obvladovanje pasivnega upiranja palice ne smejo uporabiti, razen če je bila
uporaba milejših prisilnih sredstev neuspešna ali če ta zaradi okoliščin in
zagotavljanja varnosti življenja, osebne varnosti ali varnosti premoženja ne bi
bila mogoča.
84. člen
(opredelitev palic in način uporabe)
(1) Za uporabo palice se šteje neposredna
uporaba gumijevke, palice z ročajem – tonfe, zložljive in druge tipizirane palice za udarjanje.
(2) Policisti s palico ne smejo usmerjeno
udarjati po vitalnih delih telesa kot so glava, vrat ali genitalije, razen če
je to nujno, ker oseba neposredno ogroža življenje policistov ali druge osebe.
Uporaba službenega psa
85. člen
(uporaba službenega psa)
(1) Službenega psa z nagobčnikom in na
povodcu smejo policisti uporabiti, če ne morejo drugače obvladati aktivnega
upiranja ali odvrniti napada.
(2) Službenega psa z nagobčnikom in brez
povodca smejo policisti uporabiti, če ne morejo drugače preprečiti bega osebe
ali odvrniti napada.
(3) Službenega psa brez nagobčnika in na
povodcu smejo policisti uporabiti, če ne morejo drugače:
-       
obvladati aktivnega upiranja z orožjem, nevarnim orodjem, drugimi
nevarnimi predmeti ali snovmi ali odvrniti napada osebe s takimi predmeti ali
snovmi,
-       
obvladati aktivnega upiranja večjega števila oseb ali odvrniti njihovega
napada,
-       
odvrniti napada osebe, ki je fizično močnejša ali uporablja posebne
spretnosti.
(4) Službenega psa brez nagobčnika in brez
povodca smejo policisti uporabiti, če ne morejo drugače:
-       
obvladati aktivnega upiranja z orožjem, nevarnim orodjem, drugimi
nevarnimi predmeti ali snovmi ali odvrniti napada s takimi predmeti ali snovmi,
če obstaja neposredna nevarnost za nastanek hude telesne poškodbe ali hujše posledice
za policista ali koga drugega,
-       
preprečiti bega osebe, ki je oborožena, ali ima pri sebi nevarno orodje,
druge nevarne predmete ali snovi.
86. člen
(način uporabe službenega psa)
(1) Za uporabo službenega psa se šteje
postopek policista, pri katerem službeni pes s telesom ali z ugrizom neposredno
deluje na osebo.
(2) Policist mora službenega psa, če je le
mogoče, ves čas nadzorovati, da osebe, proti kateri ga uporablja, po nepotrebnem
ne poškoduje.
Uporaba električnega paralizatorja
86.a člen
(električni paralizator)
(1) Električni paralizator smejo policisti
uporabiti, če ne morejo drugače:
-       
obvladati aktivnega upiranja ali napada z orožjem ali drugimi nevarnimi
predmeti, s katerimi oseba ogroža življenje policista ali koga drugega, ali
-       
preprečiti samopoškodovanja, če obstaja neposredna nevarnost za nastanek
hude telesne poškodbe ali hujše posledice za osebo.
(2) Policisti smejo električni paralizator
uporabiti proti otrokom, vidno bolnim, starim, onemoglim osebam, vidno težkim
invalidom in vidno nosečim ženskam le, če so izpolnjeni pogoji za uporabo
strelnega orožja.
(3) Za uporabo električnega paralizatorja
se šteje uporaba naprave, ki s pomočjo visoke električne napetosti začasno
onesposobi osebo. Policija zagotovi tudi evidentiranje in spremljanje zakonitosti
in strokovnosti primerov, ko policist vklopi električni paralizator in ga
pripravi za uporabo.
(4) Električni paralizator sme policist
uporabiti z izstrelitvijo elektrod v osebo in le izjemoma, če je bila
izstrelitev neuspešna, policist pa ne more drugače odvrniti napada nase, sme
električni paralizator uporabiti tudi z neposrednim pritiskom na osebo.
(5) Električni paralizatorji, ki jih pri
opravljanju nalog smejo uporabljati policisti, morajo biti opremljeni s kamero
za video snemanje, s katero se dokumentira policijski postopek ter elektronskim
sistemom za beleženje podatkov o času uporabe in času delovanja posameznega
cikla.
(6) Po uporabi električnega paralizatorja
morajo policisti takoj, ko okoliščine to dopuščajo, zagotoviti, da osebo pregleda
zdravnik.
Uporaba sredstev za prisilno ustavljanje prevoznih sredstev
87. člen
(uporaba sredstev za prisilno ustavljanje
prevoznih sredstev)
Sredstva za prisilno ustavljanje prevoznih
sredstev smejo policisti uporabiti za preprečitev:
-       
bega s prevoznim sredstvom osebi, zaloteni pri okoliščinah, ki kažejo na
storitev kaznivega dejanja, katerega storilec se preganja po uradni dolžnosti,
-       
bega s prevoznim sredstvom osebi, ki ji je bila odvzeta prostost ali za
katero je bil izdan nalog za odvzem prostosti,
-       
nezakonitega prehoda s prevoznim sredstvom čez državno mejo osebi, ki ne
upošteva zakonitega policistovega znaka ali ukaza za ustavitev,
-       
nadaljnje vožnje s prevoznim sredstvom osebi, ki je bila pred tem
najmanj dvakrat pravilno ustavljana in ni upoštevala zakonitega policistovega
znaka ali ukaza,
-       
nedovoljenega dostopa s prevoznim sredstvom do objekta, prostora ali
območja, kjer se zadržuje, biva ali potuje varovana oseba, ali
-       
nadaljnje vožnje s prevoznim sredstvom osebi, ki ne upošteva zakonitega
ukaza policista in poskuša nadaljevati ali nadaljuje vožnjo, pa ne izpolnjuje
pogojev za vožnjo.
88. člen
(sredstva za
prisilno ustavljanje prevoznih in drugih sredstev)
(1) Sredstva za prisilno ustavljanje
prevoznih sredstev so bodičasti trakovi, bodičasta sredstva za preprečevanje
nadaljnje vožnje in druga sredstva, s katerimi policisti voznika prisilijo k
ustavitvi prevoznega sredstva ali mu onemogočijo pobeg s prevoznim sredstvom. 
(2) Druga sredstva za prisilno ustavljanje
prevoznih sredstev so zlasti vozila, plovila, mreže, elektronske naprave,
zaščitne ograje, lesene, betonske ali kovinske ovire ter drugi materiali. 
(3) Vozila, ki prevažajo nevarno blago ali
žive živali, ne smejo biti uporabljena za prisilno ustavljanje prevoznih sredstev.
(4) Tehnična sredstva iz drugega odstavka
tega člena smejo policisti uporabiti tudi za prisilno ustavitev ali
prizemljitev daljinsko in avtonomno vodenih vozil, plovil, zrakoplovov in
drugih tehničnih sredstev, s katerimi se kršijo odredbe iz četrtega odstavka
56. člena tega zakona ali obstaja verjetnost, da bi bila zaradi njihove uporabe
ogrožena varnost ljudi ali premoženje večje vrednosti.
89. člen
(zagotovitev varnosti drugih udeležencev v
cestnem prometu)
Pred uporabo sredstev za prisilno
ustavljanje prevoznih sredstev morajo policisti izvesti ustrezne ukrepe za
zagotovitev varnosti drugih udeležencev v cestnem prometu.
b) Uporaba prisilnih sredstev proti
množici
Uporaba vodnega curka, konjenice, posebnih motornih vozil in
plinskih ter drugih sredstev za pasivizacijo
90. člen
(uporaba vodnega curka, konjenice,
posebnih motornih vozil in plinskih ter drugih sredstev za pasivizacijo)
Za vzpostavitev javnega reda, ko je ta huje
in množično kršen, smejo policisti, poleg sredstev za vklepanje in vezanje,
telesne sile, plinskega razpršilca, palice ali službenega psa, uporabiti tudi:
-       
konjenico, 
-       
posebna motorna vozila, 
-       
vodni curek ali
-       
druga plinska ter druga z zakonom določena sredstva za pasivizacijo.
91. člen
(uporaba po odredbi in po lastni presoji)
(1) Uporaba vodnega curka, konjenice,
posebnih motornih vozil in plinskih ter drugih sredstev za pasivizacijo zaradi
razloga iz prejšnjega člena je dovoljena le po odredbi generalnega direktorja
policije, direktorja policijske uprave ali policista, ki ga za to pooblasti
generalni direktor policije ali direktor policijske uprave.
(2) Pred uporabo prisilnih sredstev iz
prejšnjega odstavka morajo policisti množici ukazati, naj neha kršiti javni red
in naj se mirno razide, ter jo opozoriti na uporabo prisilnih sredstev, če
ukaza ne bo upoštevala. 
(3) Plinska
sredstva in druga sredstva za pasivizacijo smejo policisti brez odredbe
pristojne osebe in brez opozorila iz prejšnjega odstavka uporabiti za prijetje
osebe pri terorističnih dejanjih, ugrabitvah ali v drugih primerih, ko se oseba
aktivno upira ali napada z orožjem ali nevarnimi predmeti.
(4) Brez odredbe
pristojne osebe in brez poprejšnjega ukaza in opozorila na uporabo smejo policisti plinska sredstva in druga sredstva za pasivizacijo
uporabiti tudi, če utemeljeno pričakujejo oboroženi odpor, zaradi katerega bi
lahko bilo neposredno ogroženo življenje policista ali druge osebe.
(5) Zaradi varne izvedbe postopkov smejo
policisti v primerih iz tretjega in četrtega odstavka tega člena uporabiti
tehnična sredstva za fotografiranje ter video in avdio snemanje, termovizijske
kamere in naprave za gledanje ponoči. Policisti specialne enote smejo, če so
izpolnjeni pogoji iz četrtega odstavka tega člena, uporabiti tudi radarske
sisteme za detekcijo navzočnosti oziroma premikov skozi stene. Posnetki se
brišejo takoj, ko je to mogoče, najpozneje pa v desetih dneh od njihovega
nastanka.
92. člen
(konjenica)
(1) Za uporabo konjenice se štejejo
postopki policistov s konji, pri katerih konji s telesom neposredno delujejo na
ljudi, tako da jih potiskajo, odrivajo, razdvajajo ali razganjajo.
(2) Za uporabo konjenice se šteje že
postopek enega policista s konjem.
(3) Policist mora, če je le mogoče, konja
ves čas voditi tako, da oseb, proti katerim ga uporablja, po nepotrebnem ne
poškoduje.
93. člen
(posebna motorna vozila)
Za uporabo posebnih motornih vozil se šteje
uporaba motornih vozil, opremljenih s posebno opremo za neposredno delovanje na
ljudi, in sicer za potiskanje, odrivanje, razdvajanje ali razganjanje, na
način, da se z najmanjšimi škodljivimi posledicami vzpostavi javni red.
94. člen
(uporaba vodnega curka)
(1) Za uporabo vodnega curka se šteje
usmerjen vodni curek pod pritiskom za potiskanje, odrivanje, razdvajanje ali
razganjanje ljudi, na način, da se z najmanjšimi škodljivimi posledicami vzpostavi
javni red.
(2) Vodni curek se sme uporabljati iz
posebnega vozila, vodne črpalke ali iz vodovodnega omrežja.
95. člen
(plinska sredstva in druga sredstva za
pasivizacijo)
(1) Plinska sredstva so: plinska pištola
ali puška za izstreljevanje plinskih nabojev ali snovi, plinska ročna bomba in
druga sredstva za razprševanje plinskih snovi.
(2) Druga sredstva za pasivizacijo so:
bomba ali izstrelek z zvočnim, svetlobnim ali dimnim učinkom ali s kombinacijo
navedenih učinkov in gumijasti izstrelek.
(3) Za gumijasti izstrelek se šteje
izstrelek iz gume, pene, plastike, peska ali drugega materiala s podobnim učinkom.
Uporaba strelnega orožja
96. člen
(uporaba strelnega orožja)
(1) Pri opravljanju policijskih nalog smejo
policisti uporabiti strelno orožje samo, če ne morejo drugače:
-       
odvrniti od sebe ali koga drugega sočasnega protipravnega napada, s
katerim je ogroženo življenje, ali
-       
preprečiti, da bi oseba, ki ima v okoliščinah, ki kažejo na storitev
kaznivega dejanja, za uporabo pripravljeno strelno orožje, eksplozivna sredstva
ali druge nevarne predmete ali snovi, z njimi ogrozila življenje ene ali več
oseb. 
(2) Za napad na policista ali drugo osebo
iz prve alineje prejšnjega odstavka se šteje tudi, če oseba seže po orožju,
drugem nevarnem predmetu ali snovi, jih potegne ali poskusi potegniti ali drži
v položaju, v katerem lahko v trenutku pride do napada. 
(3) Preden policist uporabi strelno orožje,
mora, če okoliščine glede na varnost policista ali drugih oseb to dopuščajo,
osebo, zoper katero naj bi uporabil strelno orožje, opozoriti s klicem: »Stoj,
policija, streljal bom!« ter z opozorilnim strelom v varno smer. 
97. člen
(posebni pogoji za uporabo strelnega
orožja)
(1) Če oseba, zoper katero policisti smejo
uporabiti strelno orožje, beži ali se umika proti skupini oseb ali se v njej
nahaja, smejo policisti streljati le, če oseba neposredno ogroža življenje
oseb. 
(2) Če se oseba, zoper katero smejo
policisti uporabiti strelno orožje, nahaja v bližini državne meje ali se ji
približuje, morajo policisti streljati tako, da izstrelek ne preleti državne
meje.
3. POLICIJSKA POOBLASTILA ZA VAROVANJE
DOLOČENIH OSEB IN OBJEKTOV
98. člen
(osebe in objekti varovanja)
(1) Policisti varujejo določene osebe,
prostore, objekte in okoliše objektov, ki so posebnega državnega pomena in so
določeni v uredbi iz 103. člena tega zakona.
(2) Poleg oseb in objektov iz prejšnjega
odstavka, policisti na podlagi odredbe generalnega direktorja policije varujejo
tudi druge osebe, ki so opredeljene v uredbi iz 103. člena tega zakona.
(3) Vlada lahko v uredbi iz 103. člena tega
zakona določi, da policija varuje tudi družinske člane ter stanovanjske objekte
varovanih oseb iz prvega in drugega odstavka tega člena.
(4) Če z zakonom
ni določeno drugače, policisti zagotavljajo tudi varovanje določenih delovnih
mest in tajnosti podatkov državnih organov.
(5) Državni organi
in osebe iz prvega in drugega odstavka tega člena morajo policiji posredovati
podatke in informacije, ki bi lahko vplivale na varnost ali na opravljanje
policijskih nalog za zagotavljanje varnosti teh oseb, prostorov, objektov in
okolišev objektov.
Varnostno preverjanje
99. člen
(varnostno preverjanje oseb)
(1) Policisti smejo zaradi varovanja
določenih oseb, objektov in okolišev objektov iz prvega ali drugega odstavka
prejšnjega člena ter v drugih primerih, določenih v tem ali drugem zakonu,
varnostno preverjati osebe. 
(2) Varnostno preverjanje osebe se izvaja z
njeno pisno privolitvijo. Za osebo, ki ne privoli v varnostno preverjanje, se
šteje, da ne izpolnjuje varnostnih pogojev za dostop do varovane osebe, objekta
ali okoliša objekta iz prvega ali drugega odstavka prejšnjega člena, zasedbo
delovnega mesta ali opravljanje dela. 
(3) Privolitev preverjane osebe ni
potrebna, če se varnostno preverjanje oseb opravi zaradi varovanja določenih
varovanih oseb, ki so visoko ogrožene.
(4) Policisti ne smejo varnostno preverjati
oseb, ki lahko v skladu z opravljanjem svoje funkcije dostopajo do tajnih
podatkov brez dovoljenja po zakonu, ki ureja tajne podatke, ter generalnega
direktorja policije in njegovega namestnika. 
(5) Za posamezna delovna mesta
funkcionarjev iz prejšnjega odstavka sme policija izvajati določene zaščitne
ukrepe, zlasti za odkrivanje škodljive programske ali tehnične opreme. Delovna
mesta, za katera policija izvaja zaščitne ukrepe, se določijo v uredbi iz 103.
člena tega zakona.
(6) Privolitev preverjane osebe tudi ni
potrebna, če se varnostno preverjanje opravlja zaradi suma varnostnega zadržka
iz 102. člena tega zakona:
-       
za osebe, ki zasedajo določena delovna mesta, in
-       
za osebe, ki imajo neposreden dostop do varovane osebe ali varovanega
objekta.
(7) Varnostno preverjanje osebe iz prvega
odstavka tega člena se začne na predlog predstojnika državnega organa, v
primerih iz tretjega in šestega odstavka tega člena pa na podlagi odredbe
generalnega direktorja policije.
(8) Varnostno preverjanje se opravlja:
-       
pred začetkom dela pri določeni varovani osebi, v varovanem objektu ali
okolišu objekta iz prvega ali drugega odstavka prejšnjega člena,
-       
pred začetkom varovanja v primerih iz tretjega odstavka tega člena,
-       
pred zasedbo določenega delovnega mesta,
-       
zaradi zaposlitve pri določeni varovani osebi ali v varovanem objektu iz
prvega ali drugega odstavka prejšnjega člena, najmanj na vsakih pet let. 
(9) Pri varnostnem preverjanju smejo
policisti sodelovati in izmenjevati podatke tudi s tujimi varnostnimi organi.
(10) Določena delovna mesta iz šestega in
osmega odstavka tega člena so delovna mesta v državnih organih ali organih
samoupravnih lokalnih skupnostih, kjer obstaja posebna potreba po varovanju
tajnih ali osebnih podatkov, varovanju zaupnega razmerja ali politike
upravljanja med predstojnikom in najbližjimi sodelavci ter so potrebni posebni
ukrepi glede dostopa do varovane osebe, varovanega objekta, okoliša objekta ali
določenih varovanih prostorov ali določenega delovnega mesta. Delovna mesta, za
katera se izvaja varnostno preverjanje, so zlasti svetovalci predstojnika, poslovni
sekretarji, tajnice, administrativno osebje, ki vodi ali ima dostop do
dokumentacije predstojnika ter vozniki. Natančnejši opis določenih delovnih
mest se določi za vsak državni organ v uredbi iz 103. člena tega zakona.
100. člen
(vsebina varnostnega preverjanja oseb)
(1) Podatki, ki se smejo pridobivati v
postopku varnostnega preverjanja, so:
1.     
osebno ime, vključno s prejšnjimi; 
2.     
davčna številka; 
3.     
podatki iz evidenc policije, navedenih v 1., 2., 3., 5., 6., 11., 12.,
14., 19. in 27. točki drugega odstavka 123. člena tega zakona. Podatki iz
evidence iz 7. točke drugega odstavka 123. člena se smejo pridobiti le v
primeru, če je to nujno, ker drugače ni možno potrditi oziroma zavreči
varnostnega zadržka;
4.     
datum in kraj rojstva; 
5.     
državljanstvo oziroma državljanstva, vključno s prejšnjimi; 
6.     
naslov prebivališča (stalnega, začasnega in naslov dosegljivosti); 
7.     
bivanja v tujini, vključno z uradnimi napotitvami na delo v tujini
(kraj, obdobje in razlog bivanja); 
8.     
zakonski stan ali z njim izenačena skupnost in število otrok; 
9.     
poklic in delo, ki ga opravlja ali je opravljal; 
10.  
znanje o ravnanju z orožjem; 
11.  
sedanji in prejšnji delodajalci ter njihovi naslovi; 
12.  
pravnomočne sodbe zaradi kaznivih dejanj, katerih storilec se preganja
po uradni dolžnosti, sodbe in odločbe o prekrških;
13.  
kazenski postopki za kazniva dejanja, za katera se storilci preganjajo
po uradni dolžnosti, in postopki o prekrških; 
14.  
odvisnost od alkohola, drog oziroma druge zasvojenosti; 
15.  
bolezen ali duševne motnje, ki bi lahko ogrozile varnost določenih oseb
ali objektov; 
16.  
stiki s tujimi varnostnimi organi ali obveščevalnimi ali
protiobveščevalnimi službami; 
17.  
članstvo ali sodelovanje v organizacijah ali skupinah, ki protipravno
ogrožajo vitalne interese Republike Slovenije ali držav članic političnih,
obrambnih in varnostnih zvez, katerih članica je Republika Slovenija; 
18.  
disciplinske sankcije; 
19.  
prejšnja varnostna preverjanja po tem zakonu;
20.  
sodelovanje v tujih oboroženih silah ali drugih oboroženih formacijah; 
21.  
lastnosti in okoliščine iz življenja preverjane osebe, zlasti
premoženjske razmere, zaradi katerih bi lahko bila izpostavljena izsiljevanju
ali drugim oblikam pritiska.
(2) Med varnostnim preverjanjem smejo
policisti zbirati le tiste podatke iz prejšnjega odstavka, ki so pomembni za
odločitev o varnostnem zadržku.
(3) Če se z varnostnim preverjanjem ugotovi
sum odvisnosti od alkohola, drog ali drugih zasvojenosti iz 14. točke prvega
odstavka tega člena ali sum bolezni ali duševnih stanj iz 15. točke prvega
odstavka tega člena, policija sum preveri tako, da preverjano osebo napoti na
zdravniški pregled v zdravstveno organizacijo oziroma k zasebnemu zdravniku, ki
sta za opravljanje tovrstnih pregledov pooblaščena po zakonu, ki ureja tajne
podatke.
(4) Sum iz prejšnjega odstavka se preverja
na podlagi sklepa o napotitvi. Če se preverjana oseba pregleda iz neupravičenih
razlogov ne udeleži v roku, ki ji ga določi zdravstvena organizacija ali
zasebni zdravnik, se šteje, da ne izpolnjuje varnostnih pogojev za dostop ali
opravljanje dela.
(5) Samostojni podjetniki posamezniki,
posamezniki, ki samostojno opravljajo dejavnosti, pravne osebe in državni
organi, od katerih policija med varnostnim preverjanjem zbira podatke iz prvega
odstavka tega člena, morajo policiji podatke brezplačno posredovati najkasneje
v 15 dneh od prejetja zahteve. 
(6) Subjekti iz prejšnjega odstavka morajo
obdelovati podatke skladno z zakonom, ki ureja varstvo osebnih podatkov, in z
drugimi predpisi, ki urejajo zaupnost ali tajnost podatkov, preverjani osebi pa
niso dolžni sporočiti ali potrditi, da so bili podatki posredovani policiji.
Preverjena oseba je s tem lahko seznanjena pet let po varnostnem preverjanju
oziroma dve leti po prenehanju zaposlitve.
(7) Slovenska obveščevalno-varnostna
agencija in obveščevalno-varnostna služba ministrstva, pristojnega za obrambo,
policiji nista dolžni posredovati podatkov, ki se nanašajo na 16. in 17. točko
prvega odstavka tega člena, če bi to ogrozilo vire ugotavljanja oziroma
preverjanja posredovanih podatkov. 
Akreditacijski postopek
101. člen
(akreditacijski postopek)
(1) Za zagotavljanje varnosti določenim
varovanim osebam v prostorih posebnega pomena ali objektih, kjer bodo potekali
določeni dogodki državnega pomena, sme policija izvesti omejeno varnostno
preverjanje – akreditacijski postopek. 
(2) Oseba, ki se bo zadrževala v prostoru
ali udeležila dogodka iz prejšnjega odstavka, izpolni poseben vprašalnik, ki ga
izdela policija skupaj z organizatorjem dogodka. 
(3) V akreditacijskem postopku se smejo
pridobivati podatki: 
-       
iz 1., 2., 3., 4., 5., 6. in 9. točke prvega odstavka prejšnjega člena, 
-       
namenu oziroma razlogu prihoda ter o organizatorju (osebno ime ali naziv
pravne osebe), ki bo potrdil namen prihoda,
-       
delodajalcu (osebno ime ali naziv pravne osebe in naslov), vključno z
njegovo pisno potrditvijo na vprašalniku, da preverjeno osebo pošilja za
izvedbo posameznih del, povezanih z dogodki državnega pomena,
-       
načinu prihoda, vključno z navedbo registrske številke in znamke za
prevozno sredstvo.
(4) Če na zahtevo organizatorja ali
priporočilo policije identifikacijska priponka vsebuje tudi fotografijo osebe
iz vprašalnika, mora preverjana oseba vprašalniku priložiti fotografijo, kot jo
predpisuje zakon, ki ureja osebno izkaznico, in kaže pravo podobo osebe. 
(5) Osebi, ki ji je po varnostnem
preverjanju dovoljen vstop v prostor posebnega pomena, organizator izda identifikacijsko
priponko, ki jo izdela skladno s priporočili policije. 
(6) Če so med varnostnim preverjanjem
ugotovljeni varnostni zadržki za zadrževanje preverjane osebe v prostorih iz
prvega odstavka tega člena, policija zavrne vstop take osebe v te prostore in o
tem obvesti organizatorja, ki lahko odloči drugače.
(7) Policija zaradi interesov varnosti
države, varovanih oseb ali interesov mednarodnih odnosov preverjene osebe in
organizatorjev dogodkov ne obvesti o konkretnih razlogih za prepoved vstopa v
prostore iz prvega odstavka tega člena.
102. člen
(varnostni zadržek)
(1) Poleg omejitev iz drugega odstavka 99.
člena in četrtega odstavka 100. člena tega zakona, obstaja varnostni zadržek,
če ugotovljene okoliščine iz varnostnega preverjanja kažejo na:
-       
dvom o ustreznosti osebe za delo pri določeni varovani osebi ali objektu
ali na določenem delovnem mestu, ki vključuje možnosti ogrožanja varovane osebe
ali drugih oseb ali objekta ter kršitve varovanja tajnih, osebnih in drugih
varovanih podatkov ali zaupnih razmerij in
-       
navezane stike ali poskuse navezovanja stikov z nezakonitimi
organizacijami ali združbami oziroma tujimi varnostnimi organi ali
obveščevalnimi ali protiobveščevalnimi službami, ki delujejo zoper pravni red
Republike Slovenije.
(2) Policija predlagatelja varnostnega
preverjanja obvesti o ugotovitvah varnostnega preverjanja. Za osebo, za katero
se z varnostnim preverjanjem ugotovi varnostni zadržek, predlagatelju predlaga,
da se ji prepove dostop oziroma delo pri določeni varovani osebi ali objektu
ali delovnem mestu.
(3) Policija ni dolžna posredovati
podatkov, ki se nanašajo na stike s tujimi varnostnimi ali obveščevalnimi
službami oziroma na članstvo ali sodelovanje v organizacijah ali skupinah, ki
ogrožajo vitalne interese Republike Slovenije ali držav članic političnih,
obrambnih in varnostnih zvez, katerih članica je Republika Slovenija, če bi to
ogrozilo vire ugotavljanja oziroma preverjanja posredovanih podatkov.
103. člen
(uredba)
(1) Vlada podrobneje določi varovane osebe,
prostore, objekte in okoliše objektov, ki jih varuje policija, ter predpiše
obseg, oblike in način njihovega varovanja.
(2) Vlada podrobneje določi delovna mesta,
za katera je treba opraviti varnostno preverjanje oseb in predpiše obseg in
način izvajanja zaščitnih ukrepov za ta delovna mesta.
4. POLICIJSKA POOBLASTILA NA VODAH
104. člen
(izvajanje policijskih pooblastil na
vodah)
(1) Policisti z nadzorom nad morsko
površino, morskim vodnim stebrom in morskim dnom zlasti zagotavljajo suverenost
oziroma jurisdikcijo Republike Slovenije, nadzorujejo državno mejo in opravljajo
druge policijske naloge.
(2) Policisti za uspešno opravljanje
policijskih nalog iz prejšnjega odstavka sodelujejo zlasti s predstavniki
organa, pristojnega za pomorstvo, Slovenske vojske in carine, s predstavniki
varnostnih organov sosednjih držav, gospodarskih družb in zavodov ter
pristojnih inšpekcijskih služb, z osebami, katerih dejavnost je prevoz blaga in
potnikov ali ribolov, s pripadniki interesnih združenj za vodno ali podvodno
aktivnost in organizacij, ki skrbijo za priveze, shranjevanje in prezimovanje
plovil.
(3) Pri opravljanju policijskih nalog iz
prvega odstavka tega člena policisti neposredno nadzorujejo plovila v notranjem
in mednarodnem prometu, poveljnike plovil, upravljavce čolnov, člane posadke in
druge osebe na plovilih in osebe, ki se ukvarjajo z dejavnostmi na morju.
Naloge opravljajo z opazovanjem in patruljiranjem, po potrebi pa tudi z drugimi
oblikami dela. Iz neposrednega nadzora plovil v notranjem in mednarodnem
prometu so izvzeta tuja in domača vojaška plovila, razen v primerih, ko gre za
izvajanje nalog nadzora državne meje in nalog iz pomorskega zakonika.
(4) Zaradi opravljanja policijskih nalog iz
tega člena smejo policisti:
-       
preveriti zastavo plovila,
-       
ustaviti plovilo,
-       
pregledati listine plovila, članov posadke in drugih oseb na plovilu,
-       
pregledati in dokumentirati območje pod vodno gladino, vključno z dnom,
-       
pregledati ali preiskati plovilo,
-       
ukazati prekinitev potopa potapljaču,
-       
zasledovati, zajeti in odpeljati plovilo, člane posadke in druge osebe
na plovilu na določeno mesto ali k pristojnemu organu in
-       
uporabiti druga policijska pooblastila.
(5) Določbe tega poglavja se uporabljajo
tudi za opravljanje policijskih nalog na celinskih vodah.
105. člen
(preveritev zastave plovila)
(1) Če policist pri opravljanju policijskih
nalog na morju opazi plovilo brez zastave ali s sumljivo zastavo, osebi na
plovilu na primeren način ukaže, naj pokaže zastavo, po potrebi pa sporoči tudi
ime plovila, pristanišče, v katerem je prijavljeno, pristanišče, iz katerega
prihaja, in smer plovbe.
(2) Če oseba na plovilu ne pokaže zastave
ali ne sporoči zahtevanih podatkov, policist poveljniku plovila da znak, naj
ustavi.
106. člen
(ustavitev plovila)
(1) Ustavitev plovila pomeni tolikšno
zmanjšanje hitrosti plovila, da je še zagotovljena varna plovba, na policistov
ukaz pa tudi izključitev pogonskega sistema.
(2) Policist znak za ustavitev plovila da z
vidnim ali zvočnim signalom (znaki mednarodnega signalnega kodeksa, naprava za
dajanje zvočnih znakov, modra vrteča se luč, megafon ali piščalka) z razdalje,
ki omogoča, da ga s plovila lahko vidijo oziroma slišijo.
(3) Ustni ukazi morajo biti jasni in
kratki: »Ustavite plovilo, policijska kontrola!« v slovenskem in angleškem
jeziku, obvezno jih mora policist trikrat ponoviti.
(4) Preden policist ukaže, naj se plovilo
ustavi, mora ugotoviti njegov zemljepisni položaj.
(5) Zemljepisnega položaja plovila ni treba
ugotavljati v priobalnem pasu, ko položaj določi opisno.
107. člen
(pregled listin plovila, članov posadke in
potnikov)
(1) Ko se plovilo na znake ali ukaze
ustavi, policist pregleda listine in knjige plovila ter listine članov posadke
in potnikov.
(2) V neugodnih vremenskih razmerah ali
zaradi varnosti posadke ter plovil sme policist poveljniku ustavljenega plovila
ukazati, naj odpluje v najbližje zavetrje ali pristanišče, kjer dokonča
policijski postopek.
(3) Policist sme poveljniku ustavljenega
plovila ukazati, naj listine in knjige plovila ter listine oseb prinese na
policijsko plovilo ter jih izroči na vpogled.
108. člen
(pregled in dokumentiranje območja pod
vodno gladino, vključno z dnom)
(1) Če je zaradi razjasnitve določenih
dejstev in okoliščin potrebno neposredno opazovanje, smejo policisti pregledati
in dokumentirati območje pod vodno gladino, vključno z dnom.
(2) Območje iz prejšnjega odstavka
pregledajo in dokumentirajo policisti potapljači neposredno ali tudi s pomočjo
tehničnih sredstev.
109. člen
(pregled ali preiskava plovila)
(1) Policisti smejo pregledati plovilo, ko
je treba neposredno preveriti dejstva in okoliščine, povezane z razlogi za
zaustavitev plovila. 
(2) Preiskavo plovila smejo policisti
opraviti ob pogojih, ki jih določa zakon, ki ureja kazenski postopek, oziroma
zakon, ki ureja postopek o prekrških.
110. člen
(prekinitev potopa potapljaču)
(1) Če obstajajo razlogi za ugotovitev
identitete, smejo policisti potapljaču ukazati prekinitev potopa. 
(2) Prekinitev potopa sme policist
potapljaču ukazati neposredno ustno ali z mednarodnimi standardnimi znaki za
sporazumevanje pod vodo.
111. člen
(zasledovanje in zajetje plovila)
Policisti smejo zasledovati in zajeti
plovilo, ki se na znake policije ne ustavi. V zakonsko določenih primerih, ko
so izpolnjeni pogoji za privedbo ali pridržanje, smejo plovilo, člane posadke
in druge osebe na plovilu odpeljati na določeno mesto ali k pristojnemu organu.
5. ZBIRANJE IN OBDELAVA PODATKOV
112. člen
(zbiranje podatkov)
(1) Policisti zaradi opravljanja
policijskih nalog zbirajo in obdelujejo osebne in druge podatke, vključno s
podatki o biometričnih
značilnostih oseb in podatki iz zaupnih razmerij
oziroma poklicnih skrivnosti. Podatke o biometričnih
značilnostih oseb smejo policisti obdelovati pri identifikacijskem postopku ter
pri odkrivanju in preiskovanju kaznivih dejanj. Pri odkrivanju in preiskovanju
kaznivih dejanj smejo policisti, če je to glede na okoliščine storitve
konkretnega kaznivega dejanja nujno in potrebno, primerjati prstne odtise in
odtise dlani, fotografije s fotografijami drugih oseb ter primerjati profile
DNK. Navedene podatke smejo obdelovati avtomatizirano.
(2) Policisti zbirajo osebne in druge
podatke neposredno od osebe, na katero se ti podatki nanašajo, in od drugih, ki
o tem kaj vedo, ali iz zbirk osebnih podatkov, uradnih evidenc, javnih knjig
ali drugih zbirk podatkov. Policija
mora varovati tajnost vira prijave oziroma sporočila.
(3) Policija sme snemati in rekonstruirati
tiste elektronske komunikacije v svojem informacijsko-telekomunikacijskem
sistemu, ki so namenjene opravljanju policijskih nalog in potekajo znotraj
policije ali z drugimi državnimi organi ali nosilci javnih pooblastil. V skladu
z zakonom se lahko posnetki ali njihove rekonstrukcije obdelujejo za
preverjanje zakonitosti in strokovnosti policijskih postopkov in ukrepov pri
opravljanju policijskih nalog. Udeleženci komunikacije morajo biti vnaprej
obveščeni o tem, da se komunikacija snema in kakšen je namen snemanja.
(4) Ko teče predkazenski postopek zaradi
kaznivih dejanj iz 170. do 176. člena KZ-1 in so ta storjena proti mladoletni osebi, policija zaradi iskanja
osumljencev storitve teh kaznivih dejanj, odkrivanja kaznivih dejanj in
njihovih sledov, pregona ali sojenja storilcem kaznivih dejanj, izločitve oseb
iz postopka, pomoči žrtvam kaznivih dejanj, tako da je za te namene omogočena
izmenjava osebnih podatkov s pristojnimi organi drugih držav, v vsakem
posameznem primeru od osumljenca zbere in v evidenco preiskav DNK shrani
podatke o njegovi identiteti in profilu DNK.
(5) Ko teče predkazenski postopek zaradi
kaznivih dejanj, navedenih v zakonu, ki ureja
sodelovanje v kazenskih zadevah z državami članicami
EU, ki določa dopustnost izvršitve naloga za prijetje in predajo ne glede na
dvojno kaznivost, policija v vsakem posameznem primeru osumljencu odvzame
prstne odtise, in sicer z namenom iskanja osumljencev storitve teh kaznivih
dejanj, odkrivanja kaznivih dejanj in njihovih sledov, pregona ali sojenja
storilcem kaznivih dejanj, izločitve oseb iz postopka oziroma pomoči žrtvam
kaznivih dejanj. Odvzete prstne odtise shrani v evidenco daktiloskopiranih
oseb, tako da je za navedene namene omogočena izmenjava osebnih podatkov s pristojnimi
organi drugih držav.
112.a člen
(zbiranje in obdelava podatkov iz evidence
potnikov, prijavljenih na let (API))
(1) Policija zbira in obdeluje podatke iz
30. točke prvega odstavka 125. člena tega zakona (v nadaljnjem besedilu:
podatki potnikov, prijavljenih na let) za namen učinkovitega boja proti
nezakonitemu priseljevanju in izboljšanju mejne kontrole ter za izsleditev
iskanih oseb in predmetov.
(2) Za učinkovit boj proti nezakonitemu
priseljevanju in izboljšanje mejne kontrole policija zbira podatke potnikov,
prijavljenih na let, za vse redne in posebne lete od letalskih prevoznikov, ki
potnike pripeljejo iz tretjih držav na ozemlje Republike Slovenije.
(3) Za izsleditev iskanih oseb in predmetov
policija zbira podatke potnikov, prijavljenih na let, za vse redne in posebne
lete od letalskih prevoznikov, ki svojo prevozno dejavnost opravljajo iz
tretjih držav ali iz držav članic EU na ozemlje Republike Slovenije in v
obratni smeri oziroma z vmesnim postankom na ozemlju Republike Slovenije.
(4) Enota policije, pristojna za zbiranje
podatkov o potnikih, njihovo hrambo, obdelavo ter posredovanje teh podatkov ali
rezultatov njihove obdelave (v nadaljnjem besedilu: nacionalna enota za
informacije o potnikih), podatke o potnikih, prijavljenih na let, v skladu z
namenoma iz prvega odstavka tega člena, obdeluje:
-       
s preverjanjem in ocenjevanjem potnikov pred njihovim prihodom na
ozemlje Republike Slovenije oziroma pred njihovim odhodom s tega ozemlja, da se
identificira tiste potnike, ki bi jih morala policija in drugi pristojni organi
podrobneje varnostno obravnavati,
-       
s posredovanjem teh podatkov, da policija ali drugi pristojni organi
izvedejo potrebne aktivnosti v posamičnih primerih.
(5) Preverjanje in ocenjevanje potnikov,
prijavljenih na let, iz prve alineje prejšnjega odstavka poteka tako, da se ti
podatki po prejemu avtomatizirano preverijo v naslednjih evidencah policije iz
drugega odstavka 123. člena tega zakona:
-       
v evidenci iskanih oseb,
-       
v evidenci pogrešanih oseb,
-       
v evidenci iskanih in najdenih predmetov,
-       
v evidenci prikritih in namenskih kontrol in
-       
v evidenci odrejenih ukrepov sodišč.
(6) Vsa ujemanja pri avtomatizirani
obdelavi podatkov iz prejšnjega odstavka se posamično pregledajo še z
neavtomatiziranimi sredstvi, da se preverita njihova aktualnost in pravilnost.
(7) Nacionalna enota za informacije o
potnikih lahko glede na utemeljene razloge v posamičnem primeru posreduje
podatke potnikov, prijavljenih na let, oziroma rezultate njihove obdelave tudi
drugim enotam policije in drugim organom v Republiki Sloveniji ali v drugih
državah ter mednarodni organizaciji Interpol, če je takšno posredovanje
podatkov potrebno za njihovo odločanje oziroma odzivanje in če je takšna
obdelava podatkov v skladu z namenom iz prvega odstavka tega člena.
(8) Posredovanje podatkov v skladu s
prejšnjim odstavkom lahko nacionalna enota za informacije o potnikih izvede na
lastno pobudo takoj po njihovem avtomatiziranem in posamičnem preverjanju z
neavtomatiziranimi sredstvi ali na obrazloženo pisno zahtevo, v kateri morajo
biti izkazani namen uporabe podatkov, obseg podatkov, ki so potrebni, časovno
obdobje, za katero se podatki potrebujejo, in vse pomembne okoliščine v
povezavi z njihovo neposredno uporabo.
112.b člen
(zbiranje in obdelava podatkov iz evidence
potnikov iz sistema rezervacij letalskih vozovnic (PNR))
(1) Policija zbira podatke iz 31. točke
prvega odstavka 125. člena tega zakona (v nadaljnjem besedilu: podatki
potnikov iz sistema rezervacij letalskih vozovnic) za vse redne in posebne lete
od letalskih prevoznikov, ki svojo prevozno dejavnost opravljajo iz tretjih
držav ali iz držav članic EU na ozemlje Republike Slovenije in v obratni smeri
oziroma z vmesnim postankom na ozemlju Republike Slovenije.
(2) Policija podatke iz prejšnjega odstavka
zbira in obdeluje zaradi preprečevanja, odkrivanja, preiskovanja in pregona
terorističnih in drugih hudih kaznivih dejanj iz 112.č člena tega zakona.
(3) Osebni podatki potnikov iz 31. točke
prvega odstavka 125. člena tega zakona se med seboj primerjajo za
potrditev prave identitete potnikov, na katere se ti podatki nanašajo.
(4) Nacionalna enota za informacije o
potnikih v skladu z namenom iz drugega odstavka tega člena podatke potnikov iz
sistema rezervacij letalskih vozovnic obdeluje:
-       
s preverjanjem in ocenjevanjem potnikov pred njihovim prihodom na
ozemlje Republike Slovenije ali pred njihovim odhodom s tega ozemlja, da se
identificira tiste potnike, ki bi jih morali policija in drugi pristojni organi
podrobneje varnostno obravnavati z vidika dejstva, da bi lahko sodelovali pri
terorističnem ali drugem hudem kaznivem dejanju,
-       
z analitično obdelavo teh podatkov, da se oblikujejo nova
nediskriminatorna ocenjevalna merila ali da se posodablja veljavna ocenjevalna
merila z namenom identifikacije tistih potnikov, ki bi lahko sodelovali pri
terorističnem ali drugem hudem kaznivem dejanju,
-       
s posredovanjem teh podatkov, da policija ali drugi pristojni organi
izvedejo potrebne aktivnosti v posamičnih primerih.
(5) Preverjanje in ocenjevanje potnikov iz
sistema rezervacij letalskih vozovnic iz prve alineje prejšnjega odstavka
poteka tako, da se ti podatki po prejemu avtomatizirano preverijo z vnaprej
določenimi ocenjevalnimi merili in v naslednjih evidencah policije iz drugega
odstavka 123. člena tega zakona:
-       
v evidenci kaznivih dejanj,
-       
v evidenci operativnih informacij,
-       
v evidenci oseb, zoper katere so bili izvedeni prikriti preiskovalni
ukrepi iz zakona, ki ureja kazenski postopek,
-       
v evidenci prikritih in namenskih kontrol in
-       
v evidenci odrejenih ukrepov sodišč.
(6) Vsa ujemanja pri avtomatizirani
obdelavi podatkov iz prejšnjega odstavka se posamično pregledajo še z
neavtomatiziranimi sredstvi, da se preverita njihova aktualnost in pravilnost.
(7) Ocenjevalna merila iz druge alineje
četrtega odstavka tega člena se pripravljajo na podlagi analitične obdelave
podatkov oziroma informacij, pridobljenih v skladu z zakonom, in predstavljajo
specifične potovalne vzorce storilcev terorističnih in drugih hudih kaznivih
dejanj oziroma njihovih žrtev ter zato omogočajo usmerjeno delo policije in
drugih pristojnih organov na takšne osebe. Ocenjevalna merila na podlagi pisne
in utemeljene ocene tveganja oblikuje in sproti posodablja nacionalna enota za
informacije o potnikih v sodelovanju z drugimi enotami policije in drugimi
organi s seznama iz osmega odstavka 112.c člena tega zakona.
112.c člen
(posredovanje podatkov o potnikih iz
sistema rezervacij letalskih vozovnic (PNR))
(1) Nacionalna enota za informacije o
potnikih glede na utemeljene razloge v posamičnem primeru posreduje podatke
potnikov iz sistema rezervacij letalskih vozovnic oziroma rezultate njihove
obdelave drugim enotam policije in drugim organom v Republiki Sloveniji,
navedenim na seznamu iz osmega odstavka tega člena, če nacionalna enota za
informacije o potnikih oceni, da je takšno posredovanje podatkov potrebno za
njihovo odločanje oziroma odzivanje zaradi preprečevanja, odkrivanja,
preiskovanja in pregona terorističnih ali hudih kaznivih dejanj.
(2) Podatke potnikov iz sistema rezervacij
letalskih vozovnic oziroma rezultate njihove obdelave nacionalna enota za
informacije o potnikih pod pogoji, določenimi v prejšnjem odstavku, posreduje
tudi enotam za informacije o potnikih drugih držav članic EU in agenciji
Europol.
(3) Posredovanje podatkov oziroma rezultatov
njihove obdelave lahko nacionalna enota za informacije o potnikih izvede na
lastno pobudo takoj po njihovem avtomatiziranem in posamičnem preverjanju z
neavtomatiziranimi sredstvi ali na obrazloženo pisno zahtevo, v kateri morajo
biti izkazani namen uporabe podatkov oziroma rezultatov njihove obdelave, obseg
podatkov oziroma rezultatov njihove obdelave, ki so potrebni, časovno obdobje,
za katero se podatki potrebujejo, in vse pomembne okoliščine v povezavi z
njihovo neposredno uporabo. Agenciji Europol se podatki posredujejo izključno
na podlagi njene pisne zahteve, ki jo nacionalni enoti za informacije o
potnikih posreduje preko svoje nacionalne enote.
(4) Nacionalna enota za informacije o
potnikih podatke potnikov iz sistema rezervacij letalskih vozovnic oziroma
rezultate njihove obdelave, za katere je zaprošena, posreduje takoj, ko je to
mogoče, če podatki še niso bili depersonalizirani v skladu s 129.a členom tega
zakona, sicer pa ravna v skladu s četrtim in petim odstavkom 129.a člena tega
zakona.
(5) V nujnih primerih, če je pri obravnavi
posameznega terorističnega ali drugega hudega kaznivega dejanja treba izvesti
nujne in neodložljive ukrepe za njegovo neposredno preprečitev ali za izsleditev
in prijetje storilcev, lahko:
-       
pristojni organi s seznama iz osmega odstavka tega člena neposredno
zaprosijo za podatke oziroma za rezultate njihove obdelave enoto za informacije
o potnikih v kateri koli drugi državi članici EU in zaprosilo v vednost
pošljejo tudi nacionalni enoti za informacije o potnikih,
-       
nacionalna enota za informacije o potnikih na podlagi neposredno
prejetega zaprosila pristojnih organov drugih držav članic EU, navedenih na
seznamu pristojnih organov, ki je objavljen v Uradnem listu Evropske unije,
neposredno posreduje podatke oziroma rezultate njihove obdelave tem pristojnim
organom.
(6) Nacionalna enota za informacije o
potnikih glede na utemeljene razloge v posamičnem primeru posreduje podatke
potnikov iz sistema rezervacij letalskih vozovnic oziroma rezultate njihove
obdelave organom tretjih držav, pristojnim za preprečevanje, odkrivanje,
preiskovanje in pregon terorističnih in drugih kaznivih dejanj, če:
-       
je to potrebno za namen preprečevanja, odkrivanja, preiskovanja in
pregona terorističnih in drugih hudih kaznivih dejanj,
-       
nacionalna enota za informacije o potnikih v skladu s prvim in četrtim
odstavkom tega člena prejme obrazloženo pisno zahtevo pristojnega organa tretje
države, v kateri morajo biti izkazani namen uporabe podatkov, obseg podatkov,
ki so potrebni, časovno obdobje, za katero se podatki potrebujejo, in vse
pomembne okoliščine v povezavi z njihovo neposredno uporabo,
-       
tretja država soglaša, da bo drugi tretji državi posredovala prejete
podatke le, kadar bo to nujno potrebno za namen preprečevanja, odkrivanja,
preiskovanja in pregona terorističnih in drugih hudih kaznivih dejanj, in le s
predhodno pridobljenim soglasjem policije, razen v izjemnih okoliščinah brez
predhodnega soglasja policije, če so takšni prenosi bistvenega pomena za odziv
na konkretno in dejansko grožnjo, povezano s terorističnim ali drugim hudim
kaznivim dejanjem, in predhodnega soglasja policije ni bilo mogoče pravočasno
pridobiti,
-       
je to v skladu z zakonom, ki ureja varstvo osebnih podatkov, v delu, ki
se nanaša na prenos osebnih podatkov.
(7) Po vsakem posredovanju podatkov iz
prejšnjega odstavka se o tem obvesti pooblaščeno osebo za varstvo osebnih
podatkov, imenovano v skladu s 112.d členom tega zakona.
(8) Seznam organov, ki so pristojni za
preprečevanje, odkrivanje, preiskovanje in pregon terorističnih in drugih hudih
kaznivih dejanj na območju Republike Slovenije in ki lahko nacionalno enoto za
informacije o potnikih zaprosijo oziroma od nje prejmejo podatke iz prvega
odstavka tega člena ter v skladu s prvo alinejo petega odstavka tega člena za
podatke neposredno zaprosijo enoto za informacije o potnikih v drugi državi
članici, Evropski komisiji posreduje minister.
112.č člen
(teroristična in druga huda kazniva
dejanja)
Teroristična in druga huda kazniva dejanja
v 112.b in 112.c členu tega zakona so: genocid po 100. členu, hudodelstva
zoper človečnost po 101. členu, vojna hudodelstva po 102. členu,
agresija po 103. členu, terorizem po 108. členu, potovanje v tujino z
namenom terorizma po 108.a členu, financiranje terorizma po 109. členu,
ščuvanje in javno poveličevanje terorističnih dejanj po 110. členu,
novačenje in usposabljanje za terorizem po 111. členu, spravljanje v
suženjsko razmerje po 112. členu, trgovina z ljudmi po 113. členu,
uboj po 115. členu, umor po 116. členu, uboj na mah po
117. členu, huda telesna poškodba po 123. členu, posebno huda telesna
poškodba po 124. členu, protipraven odvzem prostosti po drugem in četrtem
odstavku 133. člena, ugrabitev po 134. členu, mučenje po 135.a členu,
zloraba osebnih podatkov po četrtem odstavku 143. člena, posilstvo po
170. členu, spolno nasilje po 171. členu, spolna zloraba slabotne
osebe po 172. členu, spolni napad na osebo, mlajšo od petnajst let, po
173. členu, pridobivanje oseb, mlajših od petnajst let, za spolne namene
po 173.a členu, kršitev spolne nedotakljivosti z zlorabo položaja po
174. členu, zloraba prostitucije po 175. členu, prikazovanje,
izdelava, posest in posredovanje pornografskega gradiva po 176. členu,
nedovoljena presaditev delov človeškega telesa in sprememba človeškega genoma
po 181. členu, proizvodnja in promet zdravju škodljivih živil in drugih
izdelkov po 184. členu, neupravičena proizvodnja in promet s prepovedanimi
drogami, nedovoljenimi snovmi v športu in predhodnimi sestavinami za izdelavo
prepovedanih drog po 186. členu, omogočanje uživanja prepovedanih drog ali
nedovoljenih snovi v športu po 187. členu, velika tatvina po
205. členu, rop po 206. členu, roparska tatvina po 207. členu,
zatajitev po tretjem in četrtem odstavku 208. člena, goljufija po prvem,
tretjem in četrtem odstavku 211. člena, izsiljevanje po 213. členu,
prikrivanje po tretjem odstavku 217. člena, nedovoljen izvoz in uvoz
stvari, ki so posebnega kulturnega pomena, ali naravne vrednote po
218. členu, napad na informacijski sistem po četrtem odstavku
221. člena, povzročitev stečaja z goljufijo ali nevestnim poslovanjem po
226. členu, poslovna goljufija po prvem in drugem odstavku
228. člena, goljufija na škodo Evropske unije po 229. členu, zloraba
informacijskega sistema po 237. členu, zloraba položaja ali zaupanja pri
gospodarski dejavnosti po prvem in drugem odstavku 240. člena, nedovoljeno
sprejemanje daril po 241. členu, nedovoljeno dajanje daril po
242. členu, ponarejanje denarja po prvem, drugem, tretjem in četrtem
odstavku 243. člena, ponarejanje in uporaba ponarejenih vrednotnic ali
vrednostnih papirjev po prvem, drugem in tretjem odstavku 244. člena,
pranje denarja po prvem, drugem, tretjem in četrtem odstavku 245. člena,
uporaba ponarejenega negotovinskega plačilnega sredstva po 247. členu,
izdelava, pridobitev in odtujitev pripomočkov za ponarejanje po
248. členu, tihotapstvo po 250. členu, ponarejanje listin po
251. členu, posebni primeri ponarejanja listin po 252. členu, jemanje
podkupnine po 261. členu, dajanje podkupnine po 262. členu,
sprejemanje koristi za nezakonito posredovanje po 263. členu, dajanje
daril za nezakonito posredovanje po 264. členu, hudodelsko združevanje po
294. členu, sodelovanje v skupini, ki stori kaznivo dejanje po drugem in
tretjem odstavku 298. člena, izdelovanje in pridobivanje orožja in
pripomočkov, namenjenih za kaznivo dejanje po prvem odstavku 306. člena,
nedovoljena proizvodnja in promet orožja ali eksploziva po prvem, drugem in
petem odstavku 307. člena, prepovedano prehajanje meje ali ozemlja države
po 308. členu, ugrabitev zrakoplova ali plovila po 329. členu, napad
na varnost zračnega prometa po 330. členu, obremenjevanje in uničevanje
okolja po 332. členu, protipravno ravnanje z jedrskimi ali drugimi
nevarnimi radioaktivnimi snovmi po 334. členu, onesnaženje pitne vode po
prvem, tretjem, četrtem in šestem odstavku 336. člena, onesnaženje živil
ali krme po prvem, tretjem, četrtem in šestem odstavku 337. člena,
nezakonito ravnanje z zaščitenimi živalmi in rastlinami po 344. členu,
veleizdaja po 348. členu, napad na ozemeljsko celovitost po
349. členu, napad na neodvisnost države po 350. členu, kršitev
ozemeljske nedotakljivosti po 351. členu, uboj predsednika republike po
352. členu, nasilje zoper najvišje predstavnike države po 353. členu,
nasilje zoper predstavnike tujih držav ali mednarodnih organizacij po
354. členu, oborožen upor po 355. členu, diverzija po
356. členu, sabotaža po 357. členu, vohunstvo po 358. členu,
ščuvanje k nasilni spremembi ustavne ureditve po 359. členu, ogrožanje
oseb pod mednarodnim varstvom po 371. členu, jemanje talcev po
373. členu, piratstvo po 374. členu KZ-1 in druga kazniva dejanja, za
katera je pristojno Mednarodno kazensko sodišče.
112.d člen
(pooblaščena oseba za varstvo osebnih
podatkov)
Pooblaščeno osebo za varstvo podatkov pri
nacionalni enoti za informacije o potnikih, ki je v skladu z zakonom, ki ureja
varstvo osebnih podatkov, pristojna za spremljanje obdelave podatkov v tej
enoti ter za izvajanje ustreznih zaščitnih ukrepov, imenuje generalni direktor
policije.
113. člen
(uporaba tehničnih sredstev pri zbiranju
podatkov)
(1) Pri opravljanju policijskih nalog smejo
policisti, ko je to potrebno zaradi zbiranja osebnih in drugih podatkov,
namenjenih dokazovanju prekrškov in kaznivih dejanj ter identificiranju
kršiteljev oziroma storilcev v skladu z zakonom, uporabljati tehnična sredstva
za fotografiranje ter video in avdio snemanje ter tehnična sredstva za
označevanje ali identifikacijo oseb, vozil in predmetov, ki so v uporabi v
policiji. Posnetki, ki ne bodo uporabljeni za dokazovanje prekrškov in kaznivih
dejanj ter identificiranje kršitev oziroma storilcev, se brišejo takoj, ko je
to mogoče, najpozneje pa v 30 dneh od njihovega nastanka.
(2) Tehnična sredstva za označevanje oseb
morajo biti zdravju neškodljiva in le začasno nerazgradljiva.
(3) Pri nadzoru cestnega prometa na javnih
cestah in na drugih javnih površinah smejo policisti uporabljati tehnična
sredstva za odkrivanje in dokazovanje prekoračene najvišje dovoljene hitrosti
na kontrolnih točkah, prekoračene povprečne hitrosti na cestnih odsekih ter
tehnična sredstva za ugotavljanje drugih prekrškov. Posnetki o vozilih, s
katerimi niso bili storjeni prekrški, se brišejo takoj, ko je to mogoče, najpozneje
pa v 30 dneh od njihovega nastanka.
(4) (razveljavljen)
114. člen
(uporaba tehničnih sredstev pri izvajanju
policijskih pooblastil in spremljanju javnih zbiranj)
(1) Za spremljanje zakonitosti izvajanja
policijskih pooblastil smejo policisti uporabljati tehnična sredstva za
fotografiranje ter video in avdio snemanje, ki so v uporabi v policiji. 
(2) Pri spremljanju javnih zbiranj sme
policija za učinkovito zagotavljanje varnosti ljudi in premoženja uporabljati
tehnična sredstva iz prejšnjega odstavka, če je glede na okoliščine mogoče
pričakovati množične kršitve javnega reda ali kazniva dejanja.
(3) Policist mora ob začetku uporabe
tehničnih sredstev seznaniti navzoče osebe, da se policijski postopek oziroma
javno zbiranje snema. Če okoliščine tega ne dopuščajo, jih mora seznaniti
takoj, ko je to mogoče. 
(4) Če bi obveščanje o uporabi tehničnih
sredstev iz tega in prejšnjega člena onemogočilo ali očitno otežilo izvedbo
določene policijske naloge, policistom ni treba obveščati oseb, na katere se
uporaba tehničnih sredstev nanaša. 
(5) Tehnična sredstva iz tega in prejšnjega
člena morajo biti tipizirana. Tipizacijo z internim aktom določi minister.
114.a člen
(način uporabe tehničnih sredstev pri
zbiranju podatkov zaradi opravljanja policijskih nalog)
(1) Tehnična sredstva, ki jih na podlagi
tega ali drugega zakona zaradi zbiranja podatkov pri opravljanju policijskih
nalog uporabljajo policisti, se smejo uporabljati neposredno ali iz vozila,
plovila, zrakoplova (tudi brezpilotnega), zgradb ali drugih objektov.
(2) Policisti smejo zaradi zbiranja
podatkov brezpilotne zrakoplove uporabljati:
-       
pri iskanju oseb (43. člen tega zakona),
-       
zaradi varne izvedbe postopkov (peti odstavek 91. člena tega zakona),
-       
za dokazovanje kaznivih dejanj in prekrškov in identificiranje kršiteljev
oziroma storilcev (prvi odstavek 113. člena tega zakona),
-       
za spremljanje zakonitosti izvajanja policijskih pooblastil in
spremljanje javnih zbiranj (114. člen tega zakona),
-       
zaradi preprečevanja in odkrivanja nezakonitih prehodov čez državno mejo
v skladu z 8. in 9. členom Zakona o nadzoru državne meje (Uradni list RS, št.
35/10 – uradno prečiščeno besedilo in 15/13 – ZNPPol),
-       
pri izvedbi prikritih preiskovalnih ukrepov iz 149.a in 155.a člena
Zakona o kazenskem postopku (Uradni list RS, št. 32/12 – uradno prečiščeno
besedilo, 47/13, 87/14 in 8/16 – odl. US; v nadaljnjem besedilu: Zakon o
kazenskem postopku), če tako določa zakon, ki ureja kazenski postopek,
-       
pri opravljanju ogleda iz 245. člen Zakona o kazenskem postopku, 120.
člen Zakona o prekrških (Uradni list RS, št. 29/11 – uradno prečiščeno
besedilo, 21/13, 111/13, 74/14 – odl. US in 92/14 – odl. US) in 111. člena
Zakona o pravilih cestnega prometa (Uradni list RS, št. 82/13 – uradno
prečiščeno besedilo) in
-       
pri varovanju oseb in objektov, določenih v predpisu iz 103. člena tega
zakona.
(3) Policisti pri uporabi brezpilotnih
zrakoplovov upoštevajo splošne pogoje, ki so predpisani za njihovo letenje.
Izjemoma, če je to nujno za izvedbo policijske naloge, so dopustna odstopanja
od teh pogojev, če se z uporabo brezpilotnega zrakoplova ne ogroža varnost
življenja, zdravje ali premoženje ljudi zaradi udarca ali izgube nadzora nad
sistemom brezpilotnega zrakoplova ali če se ne ogroža ali moti varnost v
zračnem prometu.
115. člen
(obveznost posredovanja podatkov)
(1) Če policisti zaradi opravljanja
policijskih nalog zbirajo osebne in druge podatke o osebah iz obstoječih zbirk
podatkov, jim morajo državni organi in pravne osebe, ki na podlagi zakona in v
okviru svoje dejavnosti ali v zvezi z njo vodijo zbirke podatkov, zaradi
izvajanja pristojnosti in nalog iz tega zakona ter zaradi varstva in
učinkovitega uresničevanja interesov pravne države, na podlagi pisne ali
podobne izkazljive zahteve brezplačno posredovati zahtevane osebne in druge
podatke. 
(2) Minister lahko odloči, da smejo v
primeru iz prejšnjega odstavka subjekti seznaniti osebe, na katere se podatki
nanašajo, s posredovanjem podatkov šele po določenem roku, ki pa ne sme biti
daljši od petih let. 
(3) Določba prejšnjega odstavka velja tudi
za seznanitev osebe, na katero se posredovani podatki nanašajo, s seznamom
subjektov, ki so jim bili v določenem obdobju posredovani njeni osebni in drugi
podatki.
116. člen
(posredovanje podatkov)
(1) Podatke, zbrane pri obravnavanju
dogodka ali opravljanju policijskih nalog, mora policija na obrazloženo pisno
zahtevo, v kateri morajo biti izkazane okoliščine iz četrtega odstavka 40.
člena tega zakona, posredovati osebi, ki izkaže pravni interes. 
(2) Upravičena oseba mora v pisni zahtevi
natančno opredeliti vrsto podatka in namen, za katerega ga potrebuje.
(3) Slovensko zavarovalno združenje in
zavarovalnice morajo policiji za vpogled ali posredovanje podatkov iz evidenc
policije o kršiteljih in prekrških, o kaznivih dejanjih, o dogodkih in
elektronskih zapisnikih policije o prometnih nesrečah, ne glede na določbe
zakona, ki ureja varstvo osebnih podatkov, plačati nadomestilo, v znesku, ki ga
določi minister. Slovensko zavarovalno združenje in zavarovalnice zahteve za
vpogled ali posredovanje navedenih podatkov ne smejo prenesti na oškodovanca.
117. člen
(posredovanje podatkov tujim organom in
mednarodnim organizacijam)
(1) Posredovanje osebnih podatkov organu
mednarodne organizacije na podlagi mednarodne pogodbe, s katero je Republika
Slovenija nanje prenesla izvajanje dela suverenih pravic, ter posredovanje
osebnih podatkov državam članicam EU ali Evropskega gospodarskega prostora, se
izvaja na podlagi določb ustrezne mednarodne pogodbe, pravnega akta ali
odločitve mednarodne organizacije, ali po določbah zakonov, s katerimi se ti
pravni akti ali odločitve izvajajo.
(2) Policija sme, če je to potrebno zaradi
izvajanja policijskih pooblastil, organom tujih držav ali mednarodnih organizacij,
na katere Republika Slovenija ni prenesla izvajanje dela suverenih pravic, na
njihovo zaprosilo ali na lastno pobudo, ob pogoju dejanske vzajemnosti
posredovati zbrane osebne in druge podatke. Policija sme določene osebne
podatke označiti kot občutljive ter omejiti namen njihove obdelave. 
(3) Pred posredovanjem osebnih podatkov
organom iz prejšnjega odstavka policija pridobi zagotovila, da ima država, v
katero se podatki iznašajo, urejeno varstvo osebnih podatkov in da bo organ
tuje države ali mednarodne organizacije uporabil osebne podatke samo za namene,
določene s tem zakonom. Državni nadzorni organ, pristojen za varstvo osebnih
podatkov, za čezmejno izmenjavo podatkov izda odločbo o ustreznosti varstva
osebnih podatkov v tretji državi ali mednarodni organizaciji.
(4) Policija mora zagotoviti, da se v
evidenci, iz katere je bil podatek posredovan, zaznamuje, kateri osebni podatki
so bili posredovani, kdaj, komu, za kakšne namene in na kakšni podlagi.
(5) Policija mora pri posredovanju
podatkov, če je to glede na njihovo vsebino potrebno, posebej navesti, kako so
točni, popolni, posodobljeni in zanesljivi, ter zaprositi za enako delovanje
organov drugih držav ali mednarodnih organizacij pri čezmejni izmenjavi
podatkov. Pri obdelavi prejetih podatkov in druge dokumentacije mora policija
ali drug uporabnik upoštevati omejitve, ki jih je določil organ, ki jih je
posredoval. 
(6) Pri čezmejni izmenjavi iz prejšnjega
odstavka se osebni podatki posredujejo le organom za odkrivanje ali pregon ali
drugim podobnim organom drugih držav ali mednarodnih organizacij, ki jih
potrebujejo za delovanje oziroma odločanje, če njihova obdelava ni v neskladju
z nameni iz 1. in 4. člena tega zakona. Organi iz prejšnjega stavka morajo
upoštevati omejitve pri obdelavi podatkov, ki jih na podlagi pravnega reda
Republike Slovenije določi policija, zlasti zaradi varstva interesov postopkov,
tajnosti postopkov, zasebnosti oseb ali varstva domneve nedolžnosti ali pravice
do poštenega sojenja.
118. člen
(varovanje podatkov)
(1) Poleg podatkov, katerih varovanje
urejajo drugi predpisi, mora uslužbenec policije varovati tudi varovane podatke
policije. Dolžnost varovanja teh podatkov traja tudi po prenehanju delovnega
razmerja.
(2) Generalni direktor policije na
obrazloženo zahtevo sodišča lahko delno ali v celoti razreši
dolžnosti varovanja varovanih podatkov policije
uslužbenca policije. Če oceni, da razrešitev ni mogoča, ker bi razkritje
varovanih podatkov resno ogrozilo življenje ali osebno varnost uslužbenca
policije ali osebe, ki je sodelovala s policijo, ali njunega bližnjega ali
državno varnost ali učinkovitost taktike in metod dela policije, ali iz drugih
zakonskih razlogov ali ustavno ali zakonsko varovanih interesov ali pravic,
mora najkasneje v 15 dneh po prejemu zahteve o tem posredovati obrazloženo
pisno mnenje predsedniku višjega sodišča, v katerega območje sodi sodišče, ki
je vložilo zahtevo.
(3) Generalni direktor policije mora
predsedniku višjega sodišča omogočiti seznanitev z vsemi varovanimi podatki policije, za
katere meni, da zanje ni dopuščena razrešitev dolžnosti varovanja. V takem
primeru se predsedniku višjega sodišča omogoči seznanitev z varovanimi podatki policije v
prostorih, na način in v času, ki ga ta sam določi.
(4) Če policija že vnaprej zagotavlja
anonimnost prijavitelja ali če prijavitelj to zahteva, se njegovi osebni
podatki ne razkrijejo, ne glede na določbo drugega odstavka tega člena. Podatki
se smejo razkriti le na podlagi odredbe sodišča.
119. člen
(način varovanja podatkov v policiji)
Minister podrobneje predpiše organizacijske
in logistično-tehnične postopke ter ukrepe za zavarovanje varovanih podatkov
policije, pristojne osebe, ki bodo v konkretnih primerih ocenile, ali bi
razkritje določenega varovanega podatka policije povzročilo škodo organu, ter
podrobneje predpiše način vodenja zbirk osebnih podatkov (v nadaljnjem besedilu:
evidence), katerih upravljavec je policija.
120. člen
(uporaba določb zakona, ki ureja varstvo
osebnih podatkov)
Če ta zakon ne določa drugače, se za
zbiranje in obdelavo podatkov
v policijskih evidencah uporabljajo določbe zakona, ki ureja varstvo osebnih
podatkov.
121. člen
(posebna pravila o ustreznosti osebnih
podatkov)
(1) Pristojni uslužbenec policije skrbi, da
so osebni podatki v spisih, dokumentaciji in v evidencah policije skladni z
ugotovitvami, informacijami in podatki, zbranimi pri opravljanju policijskih
nalog, in tako čim bolj točni, popolni, posodobljeni in zanesljivi, ter jih
popravi, dopolni, uniči ali blokira, ko izve, da je to potrebno.
(2) Obveznost iz prejšnjega odstavka ne
velja, če se v predkazenskem, kazenskem ali drugem sodnem postopku ali postopku
o prekršku ali upravnem postopku obdelujejo osebni podatki iz prejšnjega
odstavka in policija po zakonu nima več pristojnosti za njihovo obdelavo,
zlasti če so po zakonu za odločanje ali sklepanje o njihovem stanju, pomenu ali
vsebini pristojni sodišče, državno tožilstvo ali upravni organ, ko presojajo
dejansko stanje ali ocenjujejo dokaze. Po prejetju pravnomočne sodne, tožilske
ali upravne odločbe glede podatkov iz prejšnjega odstavka pristojni uslužbenec
policije v roku največ šestih mesecev v spisih, dokumentaciji ali evidencah
policije na ustreznem mestu označi spremembe osebnih podatkov, če je to glede
na odločitev iz odločbe potrebno. Obveznost iz prejšnjega stavka ne velja za
zgodovinske zapise o položaju osebe, na katero se nanašajo osebni podatki,
zlasti v predkazenskem postopku ali v sodnih ali upravnih postopkih.
(3) Določbe prejšnjih odstavkov ne posegajo
v pravice osebe, na katero se nanašajo osebni podatki, da v skladu z zakonom,
ki ureja varstvo osebnih podatkov, doseže popravke oziroma ustrezne dopolnilne
navedbe osebnih podatkov v spisih, dokumentih in evidencah policije v primerih,
ki jih ta zakon ne ureja.
122. člen
(avtomatizirana obdelava osebnih in drugih
podatkov)
(1) Policija ne sme uporabljati
avtomatizirane obdelave osebnih ali drugih podatkov (obdelava osebnih ali
drugih podatkov s sredstvi informacijske tehnologije), s katero bi bila lahko o
fizični osebi, pravni osebi ali o drugem subjektu sprejeta odločitev, vložena
predlog ali kazenska ovadba ali izdelano poročilo, ki bi brez dodatnega
delovanja in odločitve pristojnega uslužbenca policije lahko posegali v pravice
ali obveznosti fizične osebe, pravne osebe ali drugega subjekta.
(2) Z avtomatizirano obdelavo osebnih ali
drugih podatkov, zlasti z združevanjem oziroma primerjanjem osebnih podatkov iz
ene ali več zbirk osebnih podatkov, evidenc, javnih knjig, registrov ali drugih
zbirk osebnih podatkov, policija ne sme izdelati osebnostnih profilov oseb, na
katere se nanašajo osebni podatki, tako da bi se brez dodatnega delovanja in
odločitve pristojnega uslužbenca policije lahko sklepalo, da so storili ali da
niso storili določenega kaznivega ravnanja ali da so izpovedi določenih oseb
zanesljive ali nezanesljive. Prepovedana je avtomatizirana obdelava občutljivih
osebnih podatkov za izdelavo osebnostnega profila osebe.
123. člen
(evidence policije)
(1) Policija upravlja in vzdržuje evidence,
v katerih zaradi opravljanja policijskih nalog uslužbenci policije zbirajo in
obdelujejo osebne in druge podatke.
(2) V zvezi z izvajanjem policijskih
pooblastil policija vodi in vzdržuje naslednje evidence:
1.     
evidenco kaznivih dejanj,
2.     
evidenco prekrškov,
3.     
evidenco iskanih oseb, 
4.     
evidenco identifikacij, 
5.     
evidenco groženj uslužbencem policije,
6.     
evidenco operativnih informacij, 
7.     
evidenco oseb, zoper katere so bili izvedeni prikriti preiskovalni
ukrepi iz zakona, ki ureja kazenski postopek, 
8.     
evidenco preiskav DNK,
9.     
evidenco dogodkov, 
10.  
evidenco oseb, ki jim je odvzeta prostost, 
11.  
evidenco varnostno preverjenih oseb, 
12.  
evidenco pritožb,
13.  
evidenco uporabe prisilnih sredstev, 
14.  
evidenco daktiloskopiranih oseb, 
15.  
evidenco fotografiranih oseb,
16.  
evidenco iskanih in najdenih predmetov, 
17.  
evidenco vstopov v objekte policije, 
18.  
evidenco izdanih odredb za prepoved približevanja,
19.  
evidenco prikritih in namenskih kontrol,
20.  
evidenco posnetkov policijskih postopkov in določenih javnih zbiranj,
21.  
evidenco oseb, ki imajo prepoved udeležbe na športnih prireditvah,
22.  
evidenco odrejenih ukrepov sodišč,
23.  
evidenco zadržanih oseb po zakonu, ki ureja nadzor državne meje, 
24.  
evidenco fotorobotov,
25.  
evidenco pogrešanih oseb, 
26.  
evidenco neidentificiranih trupel,
27.  
evidenco operativnih zaznamkov,
28.  
evidenco oseb za izločitev,
29.  
evidenco gradiv spolnega izkoriščanja mladoletnih oseb,
30.  
evidenco potnikov, prijavljenih na let (API),
31.  
evidenco potnikov iz sistema rezervacij letalskih vozovnic (PNR),
32.  
(razveljavljena).
(3) Evidence, katerih upravljavec je
policija, so specifično dokumentarno gradivo.
(4) Evidenca iz 29. točke drugega odstavka
tega člena vsebuje zbrana, evidentirana in opisana gradiva spolnega
izkoriščanja mladoletnih oseb, in je namenjena izvajanju postopkov za
ugotovitev krajevnih, časovnih, vsebinskih in drugih okoliščin nastanka teh
gradiv. Evidenca je namenjena tudi za izvajanje identifikacije oseb iz teh
gradiv s ciljem izslediti in zaščititi oškodovane osebe, odkrivati osumljence
kaznivih dejanj, ter zbirati obvestila in dokaze o dejanjih spolnega
izkoriščanja oseb, mlajših od osemnajst let.
124. člen
(skupni osebni podatki v evidencah)
(1) V evidencah iz prejšnjega člena smejo
biti naslednji skupni osebni podatki oseb:
-       
osebno ime,
-       
rojstni podatki (dan, mesec, leto, kraj),
-       
EMŠO, za tujega državljana pa številka, vrsta in država izdajateljica
osebnega dokumenta,
-       
spol, 
-       
naslov stalnega oziroma začasnega prebivališča,
-       
identifikacijska oznaka osebe, ki je v policijskih evidencah,
-       
državljanstvo.
(2) V evidencah iz prejšnjega člena smejo
biti naslednji skupni podatki samostojnega podjetnika posameznika, posameznika,
ki samostojno opravlja dejavnost, pravne osebe in državnega organa:
-       
firma,
-       
pravnoorganizacijska oblika,
-       
sedež,
-       
matična številka in
-       
davčna številka.
125. člen
(vsebina evidenc)
V posameznih evidencah se poleg podatkov iz
prejšnjega člena smejo obdelovati dodatni osebni podatki ter drugi podatki ali informacije, kot
določa ta zakon:
1.     
evidenca kaznivih dejanj: vzdevek ali lažno ime storilca, osebni opis,
upravna enota kraja rojstva, njegove družinske in premoženjske razmere, šolska
izobrazba, poklic in zaposlitev, skupni podatki oškodovancev, prijaviteljev in
drugih oseb, ki so dale obvestila, skupni podatki fizične osebe, pravne osebe
in državnega organa kot prejemnika premoženjske koristi, ki je bila pridobljena
s kaznivim dejanjem ali zaradi njega oziroma drugih, na katere je bila premoženjska
korist prenesena (fizične osebe, pravne osebe, državni organi), podatki o
kaznivem dejanju (vrsta, kraj, čas, način, motiv, opis predmetov kaznivega
dejanja, škoda, fotografije, avdio in videoposnetki ter druge okoliščine), podatki
o vrsti in višini premoženjske koristi, pridobljene s kaznivim dejanjem ali
zaradi njega, ter podatki o vrsti in vrednosti premoženja, ki ustreza
premoženjski koristi in ga je mogoče odvzeti;
2.     
evidenca prekrškov: poklic in zaposlitev odgovorne osebe pravne osebe in
delovno mesto, ki ga zaseda, osebni podatki oškodovancev, odnos med storilcem
in oškodovancem ter podatki o prekršku (vrsta, kraj, čas, način storitve,
motiv, opis predmetov prekrška, udeleženci, fotografije, avdio in videoposnetki
ter posledica), datum pravnomočne odločbe o prekršku ter odrejeni začasni
ukrepi;
3.     
evidenca iskanih oseb: vzdevek ali lažno ime ter fotografija in osebni
opis iskane osebe, njene družinske in premoženjske razmere, šolska izobrazba,
poklic in zaposlitev, številka, vrsta ter veljavnost ukrepa odredbodajalca;
4.     
evidenca identifikacij: razlog, kraj, čas in prevozno sredstvo ter druge
okoliščine ugotavljanja identitete; 
5.     
evidenca groženj uslužbencem policije: podatki o ogroženih osebah,
osebah, ki ogrožajo, in pravnih osebah, ki se lahko pojavijo v grožnji, opis
grožnje in izvedeni ukrepi;
6.     
evidenca operativnih informacij: podatki o ugotovitvah in delovanju
policije v zvezi s preprečevanjem in preiskovanjem kaznivih ravnanj in
opravljanjem drugih policijskih nalog, vključno s fotografijami, avdio in
videoposnetki; 
7.     
evidenca oseb, zoper katere so bili izvedeni prikriti preiskovalni
ukrepi iz zakona, ki ureja kazenski postopek: vzdevek ali lažno ime osebe,
njene družinske in premoženjske razmere, šolska izobrazba, poklic in zaposlitev,
številka pisne odredbe državnega tožilca ali preiskovalnega sodnika ter način,
obseg in trajanje ukrepov; 
8.     
evidenca preiskav DNK: kraj, čas in razlog odvzema vzorcev DNK, osebno
ime osebe, ki je vzorec odvzela, in profil odvzetega vzorca DNK;
9.     
evidenca dogodkov: podatki o dogodku (vrsta, kraj, čas, udeleženci,
škoda in druge okoliščine, fotografije, avdio- in videoposnetki); 
10.  
evidenca oseb, ki jim je odvzeta prostost: podatki o odvzemu prostosti
(kraj, čas, razlog, videoposnetek in podatki o uveljavljanju pravic ter
izvajanju odvzema prostosti);
11.  
evidenca varnostno preverjenih oseb: šolska izobrazba, poklic,
zaposlitev, predkaznovanost preverjene osebe, razlogi, zaradi katerih je bila
oseba preverjena, in ugotovitve preverjanja; 
12.  
evidenca pritožb: osebno ime policista, zoper katerega je bila vložena
pritožba, osebni podatki o pritožniku, podatki o policijski enoti, podatki o
ukrepu, ravnanju ali postopku policista, ki je predmet pritožbe; 
13.  
evidenca uporabe prisilnih sredstev: podatki o policistu, ki je uporabil
prisilno sredstvo, podatki o osebi, zoper katero je bilo uporabljeno prisilno
sredstvo, podatki o dogodku, v katerem je bilo uporabljeno prisilno sredstvo,
ocena uporabe prisilnega sredstva, revizija ocene uporabe prisilnega sredstva; 
14.  
evidenca daktiloskopiranih oseb: vzdevek ali lažno ime, kraj, čas in
razlog odvzema prstnih odtisov, na podlagi česa je bila potrjena identiteta
osebe, ki so ji bili odvzeti prstni odtisi, osebno ime osebe, ki je odvzela
odtise, odtisi prstov in dlani; 
15.  
evidenca fotografiranih oseb: vzdevek ali lažno ime, fotografija, osebni
opis, kraj, čas in razlog fotografiranja, osebno ime osebe, ki je
fotografirala; 
16.  
evidenca iskanih in najdenih predmetov: osebni podatki o oškodovancu,
fotografija oziroma opis predmeta; 
17.  
evidenca vstopov v objekte policije: podatki o vstopu v objekt, čas in
datum vstopa ter izstopa, videoposnetek in drugi zapisi sistemov tehničnega
varovanja objektov in okolišev; 
18.  
evidenca izdanih odredb za prepoved približevanja: podatki o osebi, ki
ji je izdana odredba, datum in ura izdaje odredbe s povzetkom vsebine odredbe,
sodišče, ki mu je bila odredba odstopljena v presojo, podatki iz odločbe
sodišča z rokom trajanja ukrepa, osebni podatki oškodovanca in njegovega
morebitnega zakonitega zastopnika, odnos med storilcem in oškodovancem, podatki
o kršitvah odrejenega ukrepa in izvedenih ukrepih, podatki centrov za socialno
delo in organizacij, ki sodelujejo pri razreševanju družinskega nasilja;
19.  
evidenca prikritih in namenskih kontrol: podatki o izsleditvi osebe ali
vozila, plovila, zrakoplova ali zabojnika, o kraju, času ali razlogu za
kontrolo, poti in namembnem kraju potovanja, osebah, ki spremljajo osebo, ali
potnikih v vozilu, na plovilu ali zrakoplovu, uporabljenem vozilu, plovilu,
zrakoplovu ali zabojniku, stvareh, ki jih ima oseba s seboj, in okoliščinah, v
katerih so bili oseba ali vozilo, plovilo, zrakoplov ali zabojnik izsledeni,
številka, vrsta ter veljavnost ukrepa odredbodajalca; 
20.  
evidenca posnetkov policijskih postopkov in določenih javnih zbiranj: kraj
in čas nastanka posnetka ter posnetek;
21.  
evidenca oseb, ki imajo prepoved udeležbe na športnih prireditvah: datum
in ura izreka s povzetkom vsebine odredbe, sodišče, ki mu je bila odredba
odstopljena v presojo, podatki iz odločbe sodišča, podatki o kršitvah
odrejenega ukrepa in izvedenih ukrepih ter fotografija; 
22.  
evidenca odrejenih ukrepov sodišč: vrsta ukrepa, sodišče, ki je ukrep
odredilo, čas trajanja ukrepa, policijska naloga, ki jo je treba opraviti ob
nespoštovanju ukrepa;
23.  
evidenca zadržanih oseb: podatki o zadržanju (kraj, čas, razlog in
videoposnetek zadržanja);
24.  
evidenca fotorobotov: podatki o kaznivem dejanju, sestavljena
računalniška slika, osebni opis storilca kaznivega dejanja ali prekrška,
zahtevek za izdelavo fotorobota, uradni zaznamek o izdelavi fotorobota, osebno
ime oškodovanca, žrtve ali očividca kaznivega dejanja;
25.  
evidenca pogrešanih oseb: vzdevek ali lažno ime, fotografija in osebni
opis pogrešane osebe, njene družinske in premoženjske razmere, šolska
izobrazba, poklic in zaposlitev, čas in kraj ter okoliščine pogrešanja, vrsta
ter veljavnost ukrepa odredbodajalca;
26.  
evidenca neidentificiranih trupel: osebni opis, kraj in čas najdbe,
fotografija, vrsta ter veljavnost ukrepa odredbodajalca;
27.  
evidenca operativnih zaznamkov: vzdevek ali lažno ime, osebni opis,
podatki o dogodku (vrsta, kraj, čas, škoda in druge okoliščine), fotografije,
avdio in video posnetki in ostali podatki, ki so glede na vrsto operativnega
podatka dostopni policiji, drugi podatki o ugotovitvah in delovanju policije,
vezani na preprečevanje in raziskovanje kaznivih ravnanj ter opravljanje drugih
policijskih nalog, določenih v zakonih in drugih predpisih v skladu z zakonom.
Podatki se vodijo na nestrukturiran način;
28.  
evidenca oseb za izločitev: profil odvzetega vzorca DNK uslužbenca
policije ali druge osebe, ki sodeluje pri ogledu kraja kaznivega dejanja ali
opravlja dela v laboratoriju, ter kraj in čas odvzema vzorca;
29.  
evidenca gradiv spolnega izkoriščanja mladoletnih oseb: fotografije,
avdio in videoposnetki in druga podobna gradiva, ki prikazujejo ali so v
vzročni zvezi s spolno izkoriščanimi mladoletnimi osebami, tehnični podatki o
gradivih, vsebinski zapis gradiva, podatki o kaznivem dejanju, podatki o
identifikaciji mladoletne osebe (datum ugotovitve identitete, navedba osebnih
podatkov iz prvega odstavka 124. člena tega zakona) ter podatki o izbrisu
gradiva;
30.  
evidenca potnikov, prijavljenih na let (API): podatki o letu, načrtovani
in dejanski datum, ura ter kraj vzleta in pristanka letala, število vseh
potnikov na letalu, vrsta, številka, država izdaje in datum izteka veljavnosti
potovalnega dokumenta, začetni kraj vkrcanja potnika, mejni prehod vstopa
potnika na ozemlje držav članic Evropske Unije ter identifikacijska številka
potnika iz informacijskega sistema letalskega prevoznika;
31.  
evidenca potnikov iz sistema rezervacij letalskih vozovnic (PNR): datum
rezervacije letalske vozovnice, datum in kraj izdaje ter drugi podatki z
letalske vozovnice, identifikacijska številka potnika iz informacijskega
sistema letalskega prevoznika, naslovi in drugi kontaktni podatki iz
rezervacije letalske vozovnice, lažno ime potnika, potovalni status potnika,
vključno s potrditvami, prijavo na let, informacijami o neizkoriščenih in
neodpovedanih rezervacijah ter informacijah o letalskih vozovnicah brez
rezervacije, podatki o načinu plačila letalske vozovnice, vključno z naslovom
za izstavitev računa, podatki o sedežu in prtljagi potnika, informacije v zvezi
s programi za pogoste potnike, informacije o drugih morebitnih posebnostih,
povezanih s potnikom, predvideni datum potovanja, popoln načrt potovanja,
podatki v zvezi z letom, vključno z informacijami o letih pod skupno oznako,
število in osebna imena drugih potnikov, povezanih z isto rezervacijo,
informacije o ločitvi skupne rezervacije letalskih vozovnic zaradi spremembe
ali odpovedi poti enega ali več potnikov, podatki o potovalni agenciji oziroma
potovalnem agentu, vse naknadne spremembe podatkov in vse zbrane podatke
potnika prijavljenega na let (API): podatki o letu, načrtovani in dejanski
datum, ura ter kraj vzleta in pristanka letala, število vseh potnikov na
letalu, potovalni status osebe na letalu, vrsta, številka, država izdaje in
datum izteka veljavnosti potovalnega dokumenta, kraj vkrcanja in izkrcanja
potnika, mejni prehod vstopa potnika na ozemlje držav članic, podatki o sedežu
in prtljagi potnika ter identifikacijska številka potnika iz informacijskega
sistema letalskega prevoznika;
32.  
(razveljavljena).
126. člen
(posebna pravila za vpisovanje podatkov v
evidence)
(1) Če so bili podatki o DNK in
daktiloskopiranju pridobljeni zaradi izločitve oseb ali ugotovitve identitete
osebe, se ne vnašajo v evidence. Določba ne velja za podatke, ki se vnašajo v
evidenco iz 28. točke drugega odstavka 123. člena tega zakona.
(2) Ob pridobitvi podatkov o osebah iz
sistema rezervacij letalskih kart se občutljivi osebni podatki ne shranijo v
evidenco skupaj z ostalimi podatki, temveč se takoj trajno izbrišejo.
127. člen
(pravica osebe do seznanitve z lastnimi
osebnimi podatki)
(1) Oseba ima pravico do seznanitve s
svojimi podatki v evidencah iz:
-       
3., 4., 8., 9., 10., 12., 13., 14., 15., 16., 17., 18., 20., 21., 22.,
23., 24., 28., 29., 30., 31. in 32. točke drugega odstavka 123. člena tega
zakona takoj po vzpostavitvi evidence;
-       
1. in 2. točke drugega odstavka 123. člena tega zakona po pravnomočni
odločitvi o uvedbi kazenskega postopka ali postopka o prekršku, če ta ni
uveden, pa po zastaranju pregona; 
-       
7. in 19. točke drugega odstavka 123. člena tega zakona po ustavitvi
policijske preiskave ali pravnomočni odločitvi o uvedbi kazenskega postopka, če
ta ni uveden, pa po zastaranju pregona; 
-       
11. točke drugega odstavka 123. člena tega zakona po končanem postopku
za sklenitev delovnega razmerja v policiji oziroma postopka za razporeditev v
varovanje določenih oseb in objektov, okolišev in delovnih mest državnih
organov oziroma dovolitev dostopa ali dela pri varovani osebi, organu, objektu,
okolišu ali na delovnem mestu; 
-       
5. in 6. točke drugega odstavka 123. člena tega zakona po blokiranju
podatkov. 
(2) Seznanitev se izvede v skladu z
določbami zakona, ki ureja varstvo osebnih podatkov.
(3) Oseba, o kateri so bili zbrani osebni
podatki brez njene vednosti in niso bili izbrisani, mora biti o tem obveščena,
takoj ko je mogoče, razen za podatke v evidenci iz 27. točke drugega
odstavka 123. člena tega zakona, kjer se podatki po preteku roka hrambe
izbrišejo, v času obdelave podatka pa se hranijo v nestrukturiranem zapisu.
(4) Policija sme omejiti osebi vpogled v
podatke o policistu, če je to potrebno za zagotovitev varnosti policista.
(5) Zahtevo za izpis podatkov iz evidence
iz 29. točke drugega odstavka 123. člena tega zakona policija zavrne, razen ko
je takšno zahtevo podalo sodišče, državno tožilstvo ali drug organ v zvezi z
odkrivanjem, pregonom ali sojenjem za kaznivo dejanje zoper spolno
nedotakljivost oseb, mlajših od osemnajst let.
128. člen
(roki hrambe podatkov)
(1) Podatki iz evidenc, ki jih določa drugi
odstavek 123. člena tega zakona, se hranijo:
-       
v evidencah iz 1., 6., 7., 19. in 24. točke, do ustavitve policijske
preiskave ali izdaje sklepa o zavrženju kazenske ovadbe ali do pravnomočne
zavrnilne ali oprostilne sodbe, če tega ni, pa do zastaranja kazenskega
pregona;
-       
v evidencah iz 8., 14. in 15. točke, do ustavitve policijske preiskave
ali do najdbe pogrešane osebe ali identifikacije neznanega trupla ali do izdaje
sklepa o zavrženju kazenske ovadbe ali do pravnomočne ustavitve kazenskega
postopka ali do pravnomočne zavrnilne ali oprostilne sodbe, če tega ni, pa do
zastaranja kazenskega pregona;
-       
v evidenci iz 2. točke, tri leta po dnevu pravnomočnosti odločbe, če te
ni, pa štiri leta po času storitve prekrška;
-       
v evidenci iz 3. točke, dokler trajajo razlogi, zaradi katerih je bilo
uvedeno iskanje ali drug zakonit ukrep, vendar najdlje do zastaranja pregona;
-       
v evidenci iz 4. točke, eno leto po izvedbi postopka za ugotavljanje
identitete;
-       
v evidenci iz 5. točke, pet let po datumu dogodka;
-       
v evidenci iz 9. točke, tri leta po datumu dogodka;
-       
v evidencah iz 10. in 23. točke, dve leti po datumu odvzema prostosti
oziroma zadržanja, razen videoposnetka, ki se hrani dva meseca po datumu odvzema
prostosti oziroma zadržanja;
-       
v evidenci iz 11. točke, pet let po datumu varnostnega preverjanja;
-       
v evidenci iz 12. točke, pet let po datumu vložene pritožbe;
-       
v evidenci iz 13. točke, dve leti po datumu uporabe prisilnega sredstva;
-       
v evidenci iz 16. točke, dokler trajajo razlogi, zaradi katerih je bilo
uvedeno iskanje;
-       
v evidenci iz 17. točke, dva meseca po vstopu v objekt policije;
-       
v evidencah iz 18. in 21. točke, tri leta po dnevu pravnomočnosti
odločbe, če te ni, pa štiri leta po času storitve prekrška ali do izdaje sklepa
o zavrženju kazenske ovadbe ali do pravnomočne oprostilne sodbe ali do izbrisa
obsodbe iz kazenske evidence, če tega ni, pa do zastaranja kazenskega pregona,
v zvezi s katerim je bila osebi izdana odredba o prepovedi približevanja
oziroma odredba o prepovedi udeležbe na športnih prireditvah;
-       
v evidenci iz 20. točke, 45 dni od izdelave posnetka;
-       
v evidenci iz 22. točke, do izteka razlogov;
-       
v evidencah iz 25. in 26. točke, do najdbe pogrešane osebe oziroma identifikacije
neznanega trupla;
-       
v evidenci iz 27. točke, 30 dni od nastanka podatka;
-       
v evidenci iz 28. točke, za uslužbence policije dve leti po prenehanju
opravljanja nalog, povezanih z zavarovanjem ali preiskovanjem dokaznega
materiala, ali po prekinitvi delovnega razmerja, za druge osebe, ki sodelujejo
pri ogledu kraja kaznivega dejanja ali opravljajo dela v laboratoriju, pa deset
let po odvzemu vzorca;
-       
v evidenci iz 29. točke, do ugotovitve identitete mladoletne osebe, nato
pa se hranijo še 60 let od dneva ugotovitve identitete te osebe;
-       
v evidencah iz 30. in 31. točke, šest mesecev po pridobitvi podatkov,
-       
(razveljavljena).
(2) Pristojno sodišče mora pristojni
policijski enoti posredovati podatke o uvedbi kazenskega postopka,
-       
ko je pravnomočno uvedena preiskava,
-       
ko je obtožnica postala pravnomočna,
-       
ko je na podlagi obtožnega predloga razpisana glavna obravnava, ali
-       
če je oškodovanec kot tožilec začel oziroma nadaljeval pregon
in podatke o pravnomočnih oprostilnih sodbah
v 30 dneh od pravnomočnosti oziroma začetka ali nadaljevanja pregona. Pristojno
državno tožilstvo, pristojno sodišče ali pristojni upravni organ mora pristojni
policijski enoti posredovati podatke o izbrisu obsodbe iz kazenske evidence in
podatke iz drugega odstavka 121. člena tega zakona v 30 dneh od nastanka
podatka.
(3) Dostop do podatkov iz evidenc iz 1.,
3., 4., 5., 6., 7., 8., 14., 15., 19. in 24. točke drugega odstavka 123. člena
tega zakona je v obdobju, ki je za posamezne evidence določen v prvem odstavku
tega člena, pristojnim državnim organom dovoljen le zaradi preiskovanja
storitve kaznivega dejanja, katerega storilec se preganja po uradni dolžnosti,
ali v drugih primerih, ki so povezani z zagotavljanjem nacionalne varnosti ali
ustavne ureditve in so določeni z zakonom. Dostop do podatkov iz evidence iz
29. točke drugega odstavka 123. člena tega zakona je državnim organom,
pristojnim za začetek, uvedbo in izvedbo predkazenskega ali kazenskega postopka
v skladu s predpisi, ki urejajo kazenski postopek, ter nosilcem javnih
pooblastil s področja socialnega varstva, ko vodijo postopke o osebah, ogroženih
zaradi kaznivih dejanj zoper spolno nedotakljivost. Dostop do podatkov iz
ostalih evidenc je pristojnim državnim organom dovoljen le zaradi opravljanja
njihovih nalog, določenih z zakonom.
(4) Če je identiteta oškodovane osebe iz
29. točke drugega odstavka 123. člena tega zakona znana, mora biti seznanjena o
hrambi podatkov in o pravici izbrisa iz petega odstavka tega člena.
(5) Izbris podatkov iz evidence iz 29.
točke drugega odstavka 123. člena tega zakona pred potekom roka njihove hrambe
je mogoč le na podlagi pisne zahteve osebe ali njenega zakonitega zastopnika.
Policija pred izbrisom upravičeno osebo seznani s posledicami izbrisa. Izjemoma
sme policija začasno zadržati izvršitev zahteve o izbrisu podatkov, če bi
izbris lahko ogrozil ugotovitev identitete druge oškodovane osebe ali če bi
izbris lahko oviral potek preiskave kaznivega dejanja.
129. člen
(blokiranje podatkov)
(1) Po preteku
rokov hrambe iz prejšnjega člena se podatki iz evidenc, katerih upravljavec je
policija, blokirajo in naprej obravnavajo v skladu s predpisi, ki urejajo
poslovanje organov z dokumentarnim gradivom, razen podatkov:
-       
v evidencah iz 3., 22. in 24. točke drugega odstavka 123. člena
tega zakona, ki se anonimizirajo;
-       
v evidencah iz 17., 20., 25., 26., 27., 28., 29. in 32. točke
drugega odstavka 123. člena tega zakona, ki se brišejo;
-       
v evidencah iz 30. in 31. točke drugega odstavka 123. člena tega
zakona, ki se depersonalizirajo v skladu s 129.a členom tega zakona.
(2) Po blokiranju se podatki: 
-       
v evidencah iz 1., 6., 7. in 19. točke drugega odstavka 123. člena tega
zakona hranijo 30 let;
-       
v evidencah iz 8., 14., in 15. točke drugega odstavka 123. člena tega
zakona hranijo deset let za kazniva dejanja, za katera je zagrožena zaporna
kazen do enega leta, 30 let za kazniva dejanja, za katera je zagrožena zaporna
kazen do osem let, in 50 let za kazniva dejanja, za katera je zagrožena višja
zaporna kazen;
-       
ne glede na določbe prejšnje alineje se podatki v evidencah iz 8., 14.
in 15. točke drugega odstavka 123. člena tega zakona hranijo največ osem let od
izdaje sklepa o zavržbi kazenske ovadbe za kazniva dejanja hude telesne
poškodbe po prvem odstavku 123. člena, posebno hude telesne poškodbe po četrtem
odstavku 124. člena, velike tatvine po 1. točki prvega odstavka 205. člena,
zatajitve po četrtem odstavku 208. člena in poškodovanja tuje stvari po drugem
odstavku 220. člena, omogočanja uživanja prepovedanih drog ali nedovoljenih
snovi v športu po prvem odstavku 187. člena, nasilja v družini po prvem in
drugem odstavku 191. člena, zanemarjanja mladoletne osebe in surovega ravnanja
po drugem odstavku 192. člena, izsiljevanja po prvem in drugem odstavku 213.
člena, poslovne goljufije po prvem odstavku 228. člena, in zlorabe
negotovinskega plačilnega sredstva po drugem odstavku 246. člena KZ-1, kadar
državni tožilec ravna po določbah petega odstavka 161.a in četrtega odstavka
162. člena Zakona o kazenskem postopku;
-       
ne glede na določbe druge alineje tega odstavka se podatki v evidencah
iz 8., 14. in 15. točke drugega odstavka 123. člena tega zakona brišejo v roku
45 dni od pravnomočne ustavitve kazenskega postopka, pravnomočne zavrnilne ali
oprostilne sodbe;
-       
v evidenci iz 2. točke drugega odstavka 123. člena tega zakona hranijo
deset let;
-       
v evidenci iz 4. točke drugega odstavka 123. člena tega zakona hranijo
deset let; 
-       
v evidencah iz 5., 10., 11., 12., 13., 16., 18., 21. in 23. točke
drugega odstavka 123. člena tega zakona hranijo dve leti;
-       
v evidenci iz 9. točke drugega odstavka 123. člena tega zakona in v
ostalih evidencah, katerih upravljavec je policija, hranijo pet let.
(3) Dostop do
podatkov iz evidenc prejšnjega odstavka je policistom in pristojnim državnim
organov dovoljen le zaradi preiskovanja storitve kaznivega dejanja, katerega
storilec se preganja po uradni dolžnosti, ali v drugih primerih, ki so povezani
z zagotavljanjem nacionalne varnosti ali ustavne ureditve in so določeni z
zakonom. Dostop do podatkov iz evidenc iz 30. in 31. točke drugega odstavka
123. člena tega zakona je policistom in pristojnim državnim organom dovoljen le
skladno z namenom, ki je za podatke potnikov z rezervacijo letalske karte
naveden v petem odstavku 112.a člena tega zakona, in sicer za analiziranje
podatkov za namen ugotavljanja specifičnih potovalnih vzorcev storilcev
kaznivih dejanj iz sedmega odstavka 112.a člena tega zakona ali če je pri
obravnavi teh kaznivih dejanj treba izvesti nujne aktivnosti za njihovo
neposredno preprečitev, ter za izsleditev in prijetje storilcev.
(4) Po poteku
rokov iz drugega odstavka tega člena se podatki anonimizirajo, razen podatkov
iz 8., 14. in 15. točke drugega odstavka 123. člena tega zakona, ki se brišejo.
129.a člen
(depersonalizacija podatkov)
(1) Po poteku roka iz enaindvajsete alineje
prvega odstavka 128. člena tega zakona se podatki v evidencah iz 30. in
31. točke 125. člena tega zakona depersonalizirajo z zakrivanjem vseh
podatkovnih elementov, na podlagi katerih bi bilo mogoče neposredno
identificirati posameznega potnika, na katerega se ti podatki nanašajo, zlasti
pa:
-       
osebno ime, vključno s številom in z imeni drugih potnikov na isti rezervaciji,
ki potujejo skupaj,
-       
naslov in kontaktni podatki,
-       
vsi podatki o načinu plačila, vključno z naslovom za izstavitev računa,
če vsebujejo kakršne koli informacije, na podlagi katerih bi bilo mogoče
neposredno identificirati potnika, na katerega se podatki nanašajo, ali katero
koli drugo osebo,
-       
informacije v zvezi s programi za potnike, ki pogosto letijo,
-       
splošne opombe, če vsebujejo kakršne koli informacije, na podlagi
katerih bi bilo mogoče neposredno identificirati potnika, na katerega se
podatki nanašajo, in
-       
vse zbrane podatke potnikov, prijavljenih na let (API), ki vsebujejo
kakršne koli informacije, na podlagi katerih bi bilo mogoče neposredno
identificirati potnika.
(2) Vsi podatki potnikov, prijavljenih na
let, in podatki potnikov iz sistema rezervacij letalskih vozovnic se trajno
izbrišejo iz evidenc po petih letih od njihove pridobitve.
(3) Če v času, ko so podatki iz prvega
odstavka tega člena depersonalizirani, obstaja zadostni dejanski razlog, da bi
lahko bila izsledena iskana oseba ali da je bilo storjeno, da se pripravlja,
izvršuje oziroma da se organizira teroristično ali drugo hudo kaznivo dejanje
iz 112.č člena tega zakona, ali če na podlagi celostne ocene za posameznega
potnika v letalskem prometu, ugotovljene na podlagi informacij, pridobljenih v
skladu z zakonom, zlasti na podlagi operativnih informacij policije, kazenskih
ovadb, kazenskih postopkov, ki še niso pravnomočno končani, in pravnomočnih
kazenskih obsodb, ki še niso izbrisane, obstaja zadosten dejanski razlog, da bo
tudi v prihodnje storil navedena kazniva dejanja, se sme za odkritje iskane
osebe ali za odkritje in pregon takšnega kaznivega dejanja ali storilca
odrediti razkritje in dostop do popolnih izvornih podatkov potnikov,
prijavljenih na let, in do podatkov potnikov iz sistema rezervacij letalskih
vozovnic. Dostop do razkritih popolnih izvornih podatkov je prek nacionalne
enote za informacije o potnikih in na podlagi predhodnega obrazloženega
zaprosila dovoljen le upravičencem iz sedmega odstavka 112.a člena tega zakona
in upravičencem iz 112.c člena tega zakona.
(4) Razkritje in dostop do popolnih
izvornih podatkov s pisno odredbo dovoli državni tožilec Okrožnega državnega
tožilstva v Ljubljani na pisni predlog upravičencev iz sedmega odstavka 112.a
člena tega zakona in upravičencev iz 112.c člena tega zakona, ki ga
državnemu tožilcu predloži nacionalna enota za informacije o potnikih. Predlog
in odredba morata vsebovati podatke, ki omogočajo določljivost osebe, namen
uporabe razkritih podatkov ter utemeljitev za razkritje in dostop do podatkov.
(5) Če pisne odredbe ni mogoče pravočasno
dobiti in če bi bilo nevarno odlašati, lahko državni tožilec na ustni predlog
policije razkritje in dostop do popolnih izvornih podatkov izjemoma dovoli z
ustno odredbo. O ustnem predlogu in ustni odredbi državni tožilec napiše uradni
zaznamek. Pisna odredba iz prejšnjega odstavka mora biti izdana najpozneje v 12 urah
po izdaji ustne odredbe.
(6) Razkritje in dostop do popolnih
izvornih podatkov potnikov, prijavljenih na let, in do podatkov potnikov iz
sistema rezervacij letalskih vozovnic sme trajati le 24 ur od njihovega
razkritja, potem pa se vsi razkriti podatki ponovno depersonalizirajo.
6. POROČANJE IN NADZOR
130. člen
(poročanje o uporabi policijskega pooblastila)
(1) O vsaki uporabi policijskega
pooblastila morajo policisti poročati v poročilu o opravljenem delu, če
poročila ne pišejo, pa v pisnem aktu o uporabi policijskega pooblastila ali v
uradnem zaznamku. 
(2) Pisne akte iz prejšnjega odstavka mora
policist izdelati najkasneje v 24 urah od takrat, ko je policijsko pooblastilo
uporabil.
131. člen
(poročanje o uporabi prisilnih sredstev)
(1) O vsaki uporabi prisilnega sredstva
mora policist čimprej, najpozneje pa do konca delovnega časa, ko je uporabil
prisilno sredstvo, poročati pisno v obliki uradnega zaznamka o uporabi
prisilnih sredstev. 
(2) V uradni zaznamek policist navede
datum, čas in kraj uporabe prisilnega sredstva, vrsto uporabljenega prisilnega
sredstva, podatke o osebi, proti kateri ga je uporabil, policijsko pooblastilo,
ki ga je izvajal pred uporabo prisilnega sredstva, vzrok in način uporabe,
posledice in druge okoliščine, ki so pomembne za oceno zakonitosti in
strokovnosti uporabe prisilnega sredstva. 
(3) Policist mora neposredno po uporabi
ustno obvestiti vodjo policijske enote, če je zaradi uporabe prisilnih sredstev
nastala telesna poškodba ali premoženjska škoda ali je uporabil strelno orožje.
(4) Ne glede na določbe prejšnjih odstavkov
mora policist o vsaki sprožitvi strelnega orožja takoj ustno obvestiti vodjo
policijske enote, razen med vajami v streljanju.
132. člen
(preverjanje zakonitosti in strokovnosti
uporabe policijskih pooblastil)
(1) Vodja policijske enote ali oseba, ki jo
ta pooblasti, mora spremljati zakonitost in strokovnost uporabe policijskih
pooblastil. 
(2) Oseba iz prejšnjega odstavka mora vsako
uporabo prisilnega sredstva preveriti in oceniti, ali je bilo uporabljeno
zakonito in strokovno, razen če je za preveritev in oceno zakonitosti in
strokovnosti uporabe ustanovljena komisija iz 133. člena tega zakona.
(3) Če prisilno sredstvo uporabi ali
uporabo odredi vodja policijske enote, zakonitost in strokovnost uporabe
preveri in oceni njemu nadrejeni vodja, kateremu je odgovoren za delo, ali
oseba, ki jo ta pooblasti.
(4) Oseba iz prvega odstavka tega člena ima
za preveritev in oceno zakonitosti in strokovnosti uporabe prisilnega sredstva
enake pristojnosti, kot jih za komisijo določa 136. člen tega zakona.
133. člen
(komisija)
(1) Če policist izstreli opozorilni strel,
uporabi električni paralizator ali
je bilo prisilno sredstvo, razen sredstev za vklepanje in vezanje, uporabljeno
proti najmanj petim osebam in je bila pri tem povzročena lahka telesna
poškodba, mora direktor policijske uprave, na območju katere je bilo prisilno
sredstvo uporabljeno, ali vodja notranje organizacijske enote generalne
policijske uprave, če je prisilno sredstvo uporabil policist generalne
policijske uprave, imenovati najmanj tričlansko komisijo, ki preveri okoliščine
uporabe prisilnega sredstva in napiše poročilo, v katerem oceni, ali je bilo
prisilno sredstvo uporabljeno zakonito in strokovno.
(2) Če policist uporabi strelno orožje ali
s prisilnim sredstvom povzroči hudo telesno poškodbo, posebno hudo telesno
poškodbo ali smrt, komisijo imenuje generalni direktor policije.
(3) Pristojne osebe za ustanovitev komisije
lahko imenujejo komisijo tudi za preveritev drugih primerov uporabe prisilnih
sredstev ali drugih policijskih pooblastil.
134. člen
(sestava komisije)
(1) Komisija iz prejšnjega člena mora biti
sestavljena iz lihega števila uslužbencev policije, ki niso povezani s primerom
ali policistom, ki je prisilno sredstvo uporabil.
(2) Če se oseba, ki je komisijo imenovala,
ne strinja z njenimi ugotovitvami, lahko zahteva dodatna preverjanja. 
(3) Če se oseba iz prvega odstavka
prejšnjega člena, ki je komisijo imenovala, po dodatnem preverjanju okoliščin
še vedno ne strinja z ugotovitvami, sme predlagati, da generalni direktor
policije imenuje novo komisijo. Odločitev te komisije je dokončna.
135. člen
(seznanitev z imenovanjem komisije)
Sklep o imenovanju komisije in poročilo
komisije se posredujeta generalnemu direktorju policije in notranji
organizacijski enoti, pristojni za usmerjanje in nadzor policije pri
ministrstvu, pristojnemu za notranje zadeve (v nadaljnjem besedilu:
ministrstvo). 
136. člen
(pristojnosti komisije)
Člani komisije lahko zahtevajo
dokumentacijo o dogodku (kopijo, izpis ali prepis), opravijo razgovor s
policistom in osebo, zoper katero je uporabil prisilno sredstvo, policisti in
drugimi osebami, ki so bile priče ali bi lahko kaj vedele o dogodku, v katerem
je policist uporabil prisilno sredstvo, ter jih po potrebi soočiti, si ogledajo
kraj uporabe, proučijo način uporabe prisilnega sredstva, pregledajo morebitne
posnetke, pridobijo informacije in mnenja strokovnih služb policije, strokovnjaka
sodne medicine oziroma drugih strokovnjakov, vpogledajo v podatke iz evidenc,
vpogledajo v baze tehničnih informacij, ki pojasnjujejo, prikazujejo ali
drugače zapisujejo dogodek, pri katerem je prišlo do uporabe prisilnih sredstev
(registrafon, videonadzor, GPS in druge oblike sledenja, registrator brezžičnih
komunikacij in podobno), ter po potrebi zahtevajo kopije, izpise ali prepise,
zahtevajo dokazila o usposobljenosti policista za uporabo prisilnih sredstev
ter opravijo druge ukrepe in dejanja, ki so potrebna za preveritev okoliščin
uporabe prisilnega sredstva.
IV. PRITOŽBE ZOPER DELO POLICISTOV
Splošno
137. člen
(pristojni organ)
(1) Zoper delo policista se lahko uvede
postopek pritožbe (v nadaljnjem besedilu: pritožbeni postopek).
(2) Za celovito spremljanje in nadzor nad
reševanjem pritožb je pristojno ministrstvo.
(3) Pritožbe na senatih obravnavajo javni
uslužbenci, zaposleni v notranji organizacijski enoti ministrstva, pristojni za
reševanje pritožb. 
(4) Za obravnavo pritožb v pomiritvenem
postopku in opravljanje posameznih drugih nalog v pritožbenem postopku je
pristojna policija.
138. člen
(vsebina pritožbenega postopka)
(1) V pritožbenem postopku se lahko
uveljavlja nestrinjanje z dejanjem ali opustitvijo dejanja policista pri
opravljanju policijskih nalog, ki lahko pomeni kršitev človekovih pravic ali
temeljnih svoboščin.
(2) Predmet pritožbenega postopka ne morejo
biti: 
-       
ugovori ali zahteve za sodno varstvo v prekrškovnem postopku; 
-       
različna pisanja ali pobude, ki ne izpolnjujejo pogojev iz prvega
odstavka tega člena, zlasti kadar se nanašajo na nestrinjanje s predpisanimi
metodami in načinom dela policije ali pomenijo pritožbo zoper postopke ali
dejanja policistov, ki niso bila storjena med opravljanjem policijskih nalog. 
(3) V pritožbenem postopku se ugotavljajo
okoliščine izvedbe policijskega postopka in uporaba policijskih pooblastil.
(4) V pritožbenem postopku se ne ugotavlja,
ali je oseba, ki je vložila pritožbo, storila ali ni storila kaznivega dejanja
ali prekrška. S pritožbenim postopkom se pritožnik ne more izogniti kazenskemu
postopku ali postopku o prekršku in predpisani sankciji za kaznivo dejanje ali
prekršek. 
(5) V pritožbenem postopku se ne ugotavlja
disciplinske, odškodninske, prekrškovne ali kazenske odgovornosti policista. 
(6) Če se v pritožbenem postopku ugotovijo
kršitve policista, ki so predmet drugih postopkov, se z ugotovitvami seznani
vodjo policijske enote, v katero je policist razporejen, ki ukrepa v skladu s
pristojnostmi.
(7) Način in postopek obravnavanja pritožb
podrobneje predpiše minister.
Pritožbeni postopek
139. člen
(neodvisnost pritožbenega postopka)
V pritožbenem postopku se neodvisno,
nepristransko in strokovno preverja pritožba ter pritožniku in policistu
sočasno zagotavljajo vse postopkovne pravice v skladu s tem zakonom.
140. člen
(uporaba določb zakona o splošnem upravnem
postopku)
(1) Če v tem zakonu ni drugače določeno, se
v pritožbenem postopku glede vloge, pristojnosti, ustne obravnave, izločitve,
stranke in njenega zastopanja, jezika v postopku, poslovanja organov in strank
(vabil, zapisnikov, pregledovanja in prepisovanja spisov), vročanja, rokov in
narokov, vrnitve v prejšnje stanje, združitve zadev v en postopek in dokazovanja
smiselno uporabljajo določbe zakona, ki ureja splošni upravni postopek.
(2) Pritožbeni postopek ne pomeni upravne
zadeve v smislu zakona, ki ureja splošni upravni postopek. V pritožbenem
postopku ni dopuščena pritožba zoper sklepe v primerih iz prejšnjega odstavka. 
141. člen
(pristojnosti ministrstva)
(1) Ministrstvo v pritožbenem postopku
opravlja naslednje naloge:
-       
sprejema in obravnava pritožbe,
-       
določi poročevalca, ki bo ugotovil dejansko stanje pritožbe,
-       
usmerja in nadzoruje opravljanje nalog, povezanih z reševanjem pritožb,
-       
izdaja obvestila o neuvedbi pritožbenega postopka ali koncu pritožbenega
postopka,
-       
usposablja izvajalce pritožbenega postopka in sodeluje pri usposabljanju
policistov,
-       
generalnemu direktorju policije predlaga ukrepe za odpravo nepravilnosti,
ugotovljenih v zvezi s pritožbenim postopkom,
-       
zahteva poročilo o sprejetih in izvedenih ukrepih za odpravo
nepravilnosti,
-       
generalnemu direktorju policije da pobudo za uvedbo disciplinskega
postopka ali drugega ukrepa zoper policista,
-       
sodeluje s pristojnimi državnimi oziroma mednarodnimi ustanovami ali
organizacijami za varstvo človekovih pravic in temeljnih svoboščin, 
-       
pripravlja poročila ter publikacije o pritožbenih postopkih,
-       
obvešča javnost o ugotovljenih nepravilnostih ter o posledicah kršitev
zakonov in drugih predpisov.
(2) Za opravljanje nadzora iz tretje
alineje prejšnjega odstavka lahko minister pooblasti tudi posamezne uslužbence
policije ali druge javne uslužbence ministrstva.
142. člen
(udeleženci pritožbenega postopka)
(1) V pritožbenem postopku sta stranki
pritožnik in policist, zoper delo katerega je vložena pritožba. Drugi udeleženci
pritožbenega postopka pa so lahko vodja policijske enote, v katero je
razporejen policist ali od njega pooblaščena oseba, poročevalec, pooblaščenec
ministra, vodja senata, predstavnika javnosti ter morebitne priče, strokovnjaki
ali tolmači.
(2) Pritožnik je fizična ali pravna oseba,
ki naj bi ji bile z dejanjem ali opustitvijo dejanja policista pri opravljanju
policijskih nalog kršene človekove pravice ali temeljne svoboščine. Če meni, da
je oseba izgubila življenje zaradi posledic dejanja ali opustitve dejanja
policista pri opravljanju policijskih nalog, ki pomenijo kršitev človekovih
pravic ali temeljnih svoboščin, lahko pritožbo vloži tudi njen vdovec, ali
oseba, ki je z njo živela v zunajzakonski skupnosti ali registrirani istospolni
partnerski skupnosti, oče, mati, posvojitelj, polnoletni brat, polnoletna
sestra, polnoletni polbrat, polnoletna polsestra, polnoletni otrok, polnoletni
posvojenec ali polnoletni pastorek (v nadaljnjem besedilu: svojci). Kdor koli
od svojcev lahko namesto pritožnika nadaljuje pritožbeni postopek, če pritožnik
med postopkom umre. Nadaljevanje pritožbenega postopka lahko zahteva v roku 30
dni od smrti pritožnika. Če več svojcev želi vložiti pritožbo ali namesto
pritožnika nadaljevati pritožbeni postopek, ima prednost tisti, ki je prvi
vložil pritožbo ali prvi zahteval nadaljevanje pritožbenega postopka.
(3) Pojem vodja policijske enote se v
pritožbenem postopku uporablja za komandirja policijske postaje, direktorja
policijske uprave in generalnega direktorja policije ali pooblaščene policiste,
ki so pristojni za obravnavo pritožbe v pomiritvenem postopku.
(4) Pooblaščenec ministra je uslužbenec
ministrstva, imenovan s pisnim sklepom ministra, ki je pristojen za vodenje
seje senata kot vodja senata ali preverjanje pritožbe kot poročevalec ali
opravljanje drugih nalog, določenih s tem zakonom. Pooblaščenci ministra so
uradne osebe s posebnimi pooblastili in se pri opravljanju nalog dokazujejo s
službeno izkaznico. Izkaznica vsebuje osebno ime, fotografijo in ime
organizacijske enote. Obrazec službene izkaznice in postopek za njeno izdajo
predpiše minister. 
(5) Poročevalec je praviloma pooblaščenec
ministra, lahko pa je tudi vodja policijske enote ali drug uslužbenec policije,
ki je na predlog generalnega direktorja policije s pisnim sklepom ministra
pooblaščen in odgovoren za opravljanje vseh nalog pri ugotavljanju dejanskega
stanja pritožbe. Poročevalec preveri okoliščine pritožbe, zbere dokaze in
pripravi poročilo, ki ga predstavi na seji senata.
(6) Vodja senata je pooblaščenec ministra,
ki vodi sejo senata in o odločitvi senata pritožnika seznani s pisnim odgovorom.
(7) Predstavnik javnosti je oseba, ki jo na
predlog samoupravnih lokalnih skupnosti, organizacij strokovne javnosti,
nevladnih in humanitarnih organizacij za sodelovanje v senatih imenuje
minister. 
143. člen
(pooblastila poročevalcev)
(1) Poročevalec sme za nemoteno in
učinkovito opravljanje nalog:
-       
vstopiti v policijske prostore, ki so povezani s preverjanjem pritožbe; 
-       
pregledati pritožbeno zadevo policijske enote z vsemi prilogami in jih
po potrebi kopirati, izpisati ali prepisati;
-       
pregledati dokumente, listine, odredbe, zapisnike, odločbe in sklepe, ki
jih skladno s pristojnostmi pridobiva, pripravlja ali izdaja policija in bi
lahko bili povezani s pritožbo, ter po potrebi zahtevati njihovo izročitev ali
izročitev njihovih kopij, izpisov ali prepisov;
-       
opraviti razgovor s pritožnikom in policistom, zoper katerega je bila
vložena pritožba, policisti in drugimi osebami, ki so bili priče dogodka
oziroma bi lahko kaj vedele o dogodku;
-       
pridobiti informacije in mnenja strokovnih služb policije in ministrstva
o vprašanjih, ki so predmet pritožbe;
-       
pregledati podatke iz evidenc, ki jih vodi in vzdržuje policija in so v
povezavi s pritožbo;
-       
zahtevati podatke iz evidenc, ki jih vodi in vzdržuje policija in so v
povezavi s pritožbo;
-       
od generalnega direktorja policije ali druge pooblaščene osebe zahtevati
dovoljenje za vpogled v zbirke tehničnih informacij, ki pojasnjujejo,
prikazujejo ali drugače zapisujejo dogodek, ki je predmet pritožbe
(registrafon, videonadzor, GPS in druge oblike sledenja, registrator brezžičnih
komunikacij in podobno) ter po potrebi zahtevati kopije, izpise ali prepise;
-       
zahtevati uradna pisna potrdila ter tehnične in druge podatke o
tehničnih sredstvih, ki jih uporablja policija, ter zahtevati dokazila o
usposobljenosti policista za uporabo teh sredstev;
-       
opraviti druge ukrepe in dejanja, potrebna za razjasnitev pritožbe.
(2) Poročevalec, ki vodi postopek za
preverjanje pritožbe, je zavezan upoštevati strokovne usmeritve, predloge ali
zahteve pooblaščenca ministra, ki usmerja in nadzira obravnavanje pritožbe. Po
končanem preverjanju pritožbe zbere vsa dokazila in pripravi pisno poročilo o
ugotovitvah, ki ga predstavi na seji senata.
(3) Uslužbenci policije morajo poročevalcu
dati vse potrebne podatke in dokumente, ki jih imajo ali imajo do njih zakonit
dostop, ter omogočiti pregledovanje, kopiranje in izpisovanje teh podatkov ali
dokumentov oziroma omogočiti preverjanje pritožbe ter zagotoviti drugo potrebno
pomoč.
(4) Če obstaja utemeljena nevarnost, da bi
izvedba pooblastil iz prvega odstavka tega člena onemogočila ali bistveno
otežila izvedbo prikritih preiskovalnih ukrepov iz zakona, ki ureja kazenski
postopek, ali ogrozila življenje ali zdravje njihovih izvajalcev, sme vodja
policijske enote do prenehanja razlogov za utemeljeno nevarnost začasno odreči
vpogled v dokumentacijo, vstop v prostore in dajanje podatkov in informacij. 
144. člen
(pooblastila pooblaščencev ministra)
Pooblaščenec ministra sme:
-       
zahtevati sprotno seznanjanje s potekom obravnavanja pritožbe;
-       
dajati ustne ali pisne usmeritve ali pojasnila o načinu obravnavanja
pritožbe vodji policijske enote ali poročevalcu;
-       
usmerjati in nadzirati vodenje pritožbenega postopka do konca
pomiritvenega postopka ali razpisa seje senata;
-       
imeti vpogled v listinsko in drugo gradivo v pritožbi;
-       
imeti vpogled v evidenco pritožb in vnašati podatke o pritožbah, ki so
bile končane na sejah senata;
-       
neposredno spremljati pritožbeni postopek in prisostvovati razgovoru s
pritožnikom, policistom, pričami ali drugimi osebami, izvajanju posameznih
dokazov ter pomiritvenemu postopku;
-       
odrediti druge ukrepe in opraviti dejanja, potrebna za razjasnitev
pritožbe.
145. člen
(imenovanje predstavnikov javnosti)
(1) Predstavnike javnosti imenuje in
razrešuje minister za štiri leta, z možnostjo ponovnega imenovanja. 
(2) Za predstavnika javnosti je lahko
imenovan polnoletni državljan Republike Slovenije, ki:
-       
ni bil pravnomočno obsojen za naklepno kaznivo dejanje, katerega
storilec se preganja po uradni dolžnosti;
-       
ni v kazenskem postopku za naklepno kaznivo dejanje, katerega storilec
se preganja po uradni dolžnosti in
-       
ni s pravnomočno odločbo obsojen za dva ali več prekrškov z znaki
nasilja ali za tri ali več hujših prekrškov zoper varnost cestnega prometa, za
katere so kot sankcija predpisane kazenske točke.
(3) Predlagatelji iz sedmega odstavka 142.
člena tega zakona za predstavnika javnosti predlagajo osebo, ki na strokovnem
področju ali v lokalnem okolju uživa ugled in zaupanje stroke ali soobčanov ter
je na podlagi njegovega dosedanjega življenja, ravnanja in obnašanja mogoče
utemeljeno sklepati, da bo svoje delo kot član senata opravljal pošteno in
vestno. 
(4) Sodišča, prekrškovni in drugi organi
morajo na zahtevo ministrstva dati podatke iz drugega odstavka tega člena.
(5) Pred potekom dobe, za katero je bil
imenovan, je predstavnik javnosti lahko razrešen, če:
-       
sam tako zahteva,
-       
ne izpolnjuje več pogojev iz drugega odstavka tega člena,
-       
se ne udeležuje obveznih oblik usposabljanja,
-       
se neupravičeno ne udeleži dveh sej senata v enem letu ali nevestno
opravlja delo.
(6) Če predstavnik javnosti ne uživa več
zaupanja predlagatelja ali notranje organizacijske enote ministrstva, pristojne
za reševanje pritožb, se ga lahko po obrazloženi zahtevi razreši.
146. člen
(vložitev in preizkus pritožbe)
(1) Pritožba se lahko vloži v 45 dneh od
dneva, ko naj bi policist z dejanjem ali opustitvijo dejanja pri opravljanju
policijskih nalog pritožniku kršil človekove pravice ali temeljne svoboščine. 
(2) Pritožba se vloži na ministrstvu v
pisni obliki, ustno na zapisnik ali v elektronski obliki. Za pritožbo v
elektronski obliki, ki ni podpisana z varnim elektronskim podpisom s
kvalificiranim potrdilom, se šteje, da jo je vložila in podpisala oseba, ki je
na vlogi navedena kot podpisnik. Če je pritožba vložena na policijo, ta o tem
takoj obvesti ministrstvo in mu posreduje pritožbo. 
(3) Ministrstvo v sodelovanju s policijsko
enoto, v katero je razporejen policist, ki naj bi z dejanjem ali opustitvijo
dejanja pri opravljanju policijskih nalog kršil pritožnikove človekove pravice
ali temeljne svoboščine, uskladi ali se bo pritožba obravnavala v pomiritvenem
postopku ali neposredno na senatu. Ob nesoglasju pretehta mnenje ministrstva.
(4) Pritožba, v kateri je izražena volja
pritožnika, da daje pritožbo zoper delo policista, mora biti razumljiva in mora
vsebovati:
-       
osebno ime ter naslov stalnega ali začasnega prebivališča pritožnika,
-       
podatke o morebitnem pooblaščencu pritožnika,
-       
naslov za vročanje, lahko pa vsebuje tudi druge podatke (elektronski
naslov, telefonska številka),
-       
kraj, čas in opis dejanja ali opustitve dejanja policista pri
opravljanju policijskih nalog, ko naj bi bile kršene človekove pravice ali
temeljne svoboščine, 
-       
morebitna dejstva in dokaze, na katerih temelji pritožba, in
-       
podpis pritožnika. 
(5) Če je pritožba nerazumljiva ali
nepopolna, pooblaščenec ministra ali vodja policijske enote pritožnika pisno
pozove, naj pritožbo popravi ali dopolni v petih delovnih dneh od vročitve
zahteve za popravo ali dopolnitev.
(6) Vodja policijske enote popolno
pritožbo, ki se obravnava v pomiritvenem postopku, preizkusi, da ugotovi, ali
gre za pritožbo, ali je ta dopustna in pravočasna in ali jo je vložila
upravičena oseba. Če se pritožba obravnava neposredno na senatu, preizkus
opravi pooblaščenec ministra.
(7) Pritožba se ne obravnava, če:
-       
pritožnik v predpisanem roku nerazumljive ali nepopolne pritožbe ne
popravi ali dopolni;
-       
ne gre za pritožbo po tem zakonu;
-       
je pritožba vložena prepozno;
-       
je pritožbo vložila neupravičena oseba;
-       
je to pritožba, o kateri je bilo v pritožbenem postopku že odločeno;
-       
je vsebina pritožbe zlonamerna ali se s pritožbo zlorablja pritožbeni
postopek;
-       
(črtana);
-       
je pritožnik pred uvedbo pritožbenega postopka odstopil od pritožbe s
pisno ali ustno izjavo, ki se evidentira.
(8) O odločitvi, da se pritožba ne bo
obravnavala, ministrstvo pritožnika seznani s pisnim obvestilom. Obvestilo se
pritožniku vroči osebno.
147. člen
(seznanitev policista s pritožbo)
(1) Policistu, zoper katerega je vložena
pritožba, je treba vročiti kopijo pritožbe. Policist mora ves čas postopka
sodelovati pri preverjanju pritožbe in lahko pripravi pisno izjavo o pritožbi v
petih delovnih dneh po vročitvi pritožbe. Če je to potrebno za razjasnitev
pritožbenih okoliščin, je lahko vabljen, da pojasni dodatna dejstva v zvezi s
pritožbo. Policist je lahko vabljen osebno pisno, neposredno ustno, po telefonu
ali elektronski pošti. Od vabljenja do razgovora s policistom mora poteči
najmanj pet delovnih dni, rok pa se lahko z njegovim soglasjem izjemoma tudi
skrajša. 
(2) Če iz pritožbe izhajajo razlogi za sum,
da je policist storil kaznivo dejanje, ki se preganja po uradni dolžnosti, in
je bila taka pritožba poslana pristojnemu državnemu tožilcu, je o tem treba
seznaniti policista.
Načini reševanja pritožbe
148. člen
(vrste pritožbenega postopka)
(1) V pritožbenem postopku se vloge
obravnavajo v:
-       
pomiritvenem postopku oziroma
-       
pred senatom.
(2) V pomiritvenem postopku se pritožba
obravnava v policijski enoti, v kateri naj bi bile z dejanjem ali opustitvijo
dejanja policista pri opravljanju policijskih nalog kršene pritožnikove
človekove pravice ali temeljne svoboščine.
(3) Pred senatom se obravnava pritožba, če
pomiritveni postopek ni bil uspešno končan. 
(4) Ne glede na prejšnji odstavek se
pritožba obravnava neposredno pred senatom:
-       
če je bil v policijskem postopku, na katerega se pritožba nanaša, kdo
hudo telesno poškodovan, posebno hudo telesno poškodovan ali je izgubil
življenje;
-       
če se pritožba nanaša na policijski postopek, v katerem so bila prisilna
sredstva uporabljena zoper več kot tri osebe in je nastala lahka telesna
poškodba;
-       
če se pritožba nanaša na policijski postopek, v katerem je bilo
uporabljeno strelno orožje;
-       
če so bili v policijskem postopku udeleženi otroci ali mladoletniki ali
pripadniki narodnostnih ali etničnih skupnosti ali manjšin ali drugih ranljivih
skupin;
-       
če so v pritožbi navedene trditve o mučenju, krutem, nečloveškem ali
ponižujočem ravnanju ali kaznovanju;
-       
če je pritožba vložena zoper vodje policijskih enot ali vodje notranjih
organizacijskih enot policije;
-       
če se obravnava pritožba tujca, ki ne prebiva na območju Republike
Slovenije;
-       
v drugih primerih očitkov hudega posega v človekove pravice ali temeljne
svoboščine.
149. člen
(pomiritveni postopek)
(1) Pomiritveni postopek je razgovor vodje
policijske enote, v katero je razporejen policist, zoper delo katerega je
vložena pritožba, s pritožnikom, v katerem vodja pritožnika seznani z
ugotovitvami v zvezi s pritožbo. V razgovoru mora pritožniku omogočiti, da
predstavi dejstva v zvezi s pritožbo in predlaga dokaze za ugotovitev
dejanskega stanja. O pomiritvenem postopku se piše zapisnik.
(2) Vodja policijske enote za ugotovitev
dejanskega stanja pritožbe pred izvedbo pomiritvenega postopka uporablja
pooblastila, kot jih za poročevalce določa 143. člen tega zakona.
150. člen
(potek pomiritvenega postopka)
(1) Vodja policijske enote iz prejšnjega
člena, če se je pritožnik pripravljen odzivati oziroma sodelovati v pomiritvenem
postopku, pritožnika povabi na razgovor neposredno ustno, po telefonu ali
elektronski pošti.
(2) Na pomiritveni postopek je pritožnik
vabljen s pisnim vabilom, če se ne odzove na druge oblike vabljenja iz prejšnjega
odstavka. Če se pravilno vabljeni pritožnik, ki je bil opozorjen na posledice
izostanka, vabilu ne odzove in ne sporoči, da bo nadaljeval postopek, se njegov
molk šteje za odstop od pritožbe, pritožbeni postopek pa se konča. Celoten spis
se takoj odstopi ministrstvu. O končanju pritožbenega postopka ministrstvo
pritožnika seznani s pisnim obvestilom. Pisno obvestilo o koncu postopka se
pritožniku vroči osebno. 
(3) O naroku za pomiritveni postopek mora
biti seznanjen tudi policist, zoper katerega je bila vložena pritožba, njegova
udeležba na pomiritvenem postopku pa je prostovoljna. Če se policist udeleži
pomiritvenega postopka, mu je treba omogočiti, da predstavi dejstva in dokaze v
zvezi s pritožbo. 
(4) Na pomiritvenem postopku se pritožnika
seznani z njegovimi pravicami, zlasti s pravicami iz petega in šestega odstavka
tega člena ter potekom pritožbenega postopka. Pojasnijo se mu policijska
pooblastila, ravnanje policista v konkretnem dogodku in se ga ob upravičeni
pritožbi seznani z ukrepi, ki so že ali bodo sprejeti (opravičilo, pisno ali
ustno opozorilo policista, predlog za uvedbo disciplinskega postopka, postopka
o prekršku ali kazenskega postopka ipd.).
(5) Če se pritožnik pomiritvenega postopka
udeleži in se z ugotovitvami strinja, je pritožbeni postopek s podpisom
zapisnika končan. 
(6) Če se pritožnik ne strinja z
ugotovitvami, predstavljenimi na pomiritvenem postopku, ali se ne udeleži
pomiritvenega postopka, vendar do razpisanega pomiritvenega postopka sporoči,
naj se postopek nadaljuje na senatu, se celoten spis takoj odstopi ministrstvu,
ki vodi nadaljnji pritožbeni postopek. Če pritožnik kljub nestrinjanju z
ugotovitvami v pomiritvenem postopku predlaga konec postopka, kar se navede v
zapisniku, se pritožbeni postopek s podpisom zapisnika konča.
(7) Pomiritveni postopek mora biti
praviloma končan v 30 dneh od prejema pritožbe, razen če to ni mogoče zaradi
objektivnih okoliščin.
Postopek pred senatom
151. člen
(senat)
(1) Senat, ki ga imenuje minister,
sestavljajo pooblaščenec ministra kot vodja senata in dva predstavnika javnosti
kot člana senata. Pristojen je za ocenjevanje utemeljenosti pritožbe zoper delo
policista.
(2) Seja senata poteka na območju
policijske uprave, na kateri naj bi bile z dejanjem ali opustitvijo dejanja
policista pri opravljanju policijskih nalog kršene pritožnikove človekove
pravice ali temeljne svoboščine.
(3) Če je pritožnik tujec, ki ne prebiva na
območju Republike Slovenije, je lahko seja senata na sedežu ministrstva in se
nanjo vabijo člani senata, lahko tudi poročevalec. 
152. člen
(postopek pred senatom)
(1) Pritožba se dodeli v reševanje vodji
senata, ki po končanem zbiranju obvestil in dokazov razpiše in vodi sejo
senata. 
(2) Ne glede na prejšnji odstavek vodja
senata ne razpiše seje senata v pritožbenih zadevah, ki so se obravnavale na
pomiritvenem postopku in se pritožnik ni strinjal s predstavljenimi
ugotovitvami, če iz dokumentacije nesporno izhaja, da so bile okoliščine
preverjene v zadostni meri in je dejansko stanje pravilno in popolno ugotovljeno
ter nadaljnji postopek pred senatom ne bi pripeljal do drugačne odločitve. O
odločitvi, da se pritožba ne bo obravnavala, ministrstvo pritožnika seznani s
pisnim obvestilom. Obvestilo se pritožniku vroči osebno. Pritožbeni postopek se
s tem konča.
(3) Vodja senata pošlje pritožniku in
policistu, zoper delo katerega je vložena pritožba, skupaj z vabilom na sejo
senata poročilo o ugotovitvah v zvezi s pritožbo. V vabilu se pritožnika in
policista istočasno seznani, da lahko v petih delovnih dneh dasta pripombe k
poročilu ter nove dokaze in dejstva v zvezi z navedbami v pritožbi, ki se bodo
obravnavale na seji senata. 
(4) Drugo pritožbeno dokumentacijo si lahko
pritožnik in policist pregledata pri vodji senata ali poročevalcu. Vpogled v
dokumentacijo, ki se nanaša na morebitni predkazenski postopek, se pritožniku
dovoli po predhodno pridobljenem dovoljenju pristojnega državnega tožilca. 
(5) Senat odloča o pritožbi na seji.
(6) Na sejo senata so vabljeni pritožnik,
policist, zoper delo katerega je vložena pritožba, pooblaščenci, poročevalec,
priče, strokovnjaki in tolmači. 
(7) Vabilo na sejo senata mora biti
pritožniku in policistu vročeno najmanj pet delovnih dni pred sejo. V vabilu se
ju opozori, da bo pritožbeni postopek končan na podlagi razpoložljivih dokazov,
če se seje senata ne bosta udeležila osebno ali po pooblaščencu.
(8) Poročevalec na seji senata predstavi
poročilo o ugotovitvah.
(9) O vsebini pritožbe in dejstvih v zvezi
s pritožbo se lahko izrečeta tudi pritožnik in policist, ki lahko po vodji senata
postavljata vprašanja vabljenim ali predlagata izvajanje dodatnih dokazov.
(10) Vodja senata in člani senata lahko
postavljajo vprašanja vabljenim ter izvajajo dodatne dokaze za ugotovitev
dejanskega stanja. 
(11) Vodja senata skrbi za red na seji
senata in dostojanstvo senata. Vodja senata ima pravico tiste, ki motijo delo
senata, opomniti. Od oseb, ki kljub opominu motijo delo senata ali se
nedostojno obnašajo, lahko vodja senata zahteva, da zapustijo sejo senata.
(12) Na podlagi ugotovljenih dejstev in
okoliščin senat z glasovanjem odloči o utemeljenosti pritožbe. Če je v pritožbi
navedenih več pritožbenih razlogov, senat odloča o utemeljenosti vsakega
pritožbenega razloga posebej. Sprejeta je odločitev, za katero glasujeta vsaj
dva člana senata. (13) Vodja senata takoj po končanem glasovanju seznani
prisotne o odločitvi senata.
(14) Odločitev senata je dokončna.
153. člen
(odgovor senata)
(1) Postopek reševanja pritožbe se konča s
pisnim odgovorom pritožniku. 
(2) V pisnem odgovoru iz prejšnjega
odstavka mora biti odločitev senata vsebinsko razložena. Pritožniku je treba
odgovoriti na pritožbene razloge tako, da se argumentirano razložijo stališča
do vseh razumljivih trditev oziroma očitkov v pritožbi in povzamejo bistvene
okoliščine in ugotovitve. 
(3) Odgovor senata se pritožniku vroči
osebno, policistu pa po vodji policijske enote v katero je razporejen.
(4) Postopek pred senatom mora biti končan
v 90 dneh od prejema pritožbene zadeve, razen če zaradi objektivnih okoliščin
to ni mogoče. 
Dokončanje pritožbenega postopka in stroški
154. člen
(konec pritožbenega postopka)
(1) Pritožbeni postopek se konča, tudi če:
-       
je pritožnik odstopil od pritožbe s pisno ali ustno izjavo, ki se
evidentira;
-       
se med obravnavanjem pritožbe ugotovi, da ne gre za pritožbo;
-       
pritožnik umre, pa nobeden izmed svojcev iz drugega odstavka 142. člena
tega zakona pravočasno ne zahteva nadaljevanja pritožbenega postopka;
-       
so izpolnjeni pogoji iz sedmega odstavka 146. člena tega zakona;
-       
gre za druge primere iz drugega odstavka 152. člena tega zakona. 
(2) O koncu pritožbenega postopka
ministrstvo pritožnika seznani s pisnim obvestilom. Obvestilo o koncu pritožbenega
postopka se pritožniku vroči osebno.
155. člen
(stroški postopka)
(1) Stroški, ki nastanejo med pritožbenim
postopkom, so stroški proračuna.
(2) Pravico do povrnitve stroškov udeležbe
na seji senata imajo predstavniki javnosti in strokovnjaki, ki niso zaposleni v
policiji ali na ministrstvu.
(3) Višino, vrste in način povrnitve
stroškov udeležbe na seji senata predpiše minister.
Poročanje
156. člen
(obveznost poročanja)
(1) Policija mora ob utemeljeni pritožbi,
obravnavani na senatu, ali ko je ravnanje policista v pomiritvenem postopku
ocenjeno kot neskladno s predpisi, pisno poročati o sprejetih in izvedenih
ukrepih ministrstvu v 30 dneh po končanem pritožbenem postopku.
(2) Ministrstvo pripravi polletno in letno
poročilo o reševanju pritožb, ki se objavi na spletni strani ministrstva.
Osebni podatki se v poročilu ne navajajo.
V. SODELOVANJE Z VARNOSTNIMI ORGANI DRUGIH DRŽAV
157. člen
(sodelovanje policije v drugih državah
članicah EU)
(1) Za preprečevanje kaznivih dejanj,
vzdrževanje in zagotavljanje javnega reda in miru med javnimi zbiranji ter ob
naravnih in drugih nesrečah na podlagi zaprosila, skladno s Sklepom Sveta
2008/615/PNZ in Sklepom Sveta 2008/616/PNZ, lahko policija sodeluje z
varnostnimi organi na območju druge države članice EU. O sodelovanju odloči
generalni direktor policije.
(2) O pomoči in podpori policije ob kriznih
razmerah v drugi državi članici EU, kot to opredeljuje Sklep Sveta
2008/617/PNZ, na podlagi zaprosila odloči minister.
(3) Pri sodelovanju policije z varnostnimi
organi v drugi državi članici EU na podlagi tega zakona je dovoljeno opravljati
policijske naloge in uporabiti prisilna sredstva le pod vodstvom pristojnega
varnostnega organa druge države članice EU, če to določajo Sklep Sveta
2008/615/PNZ, Sklep Sveta 2008/616/PNZ, Sklep Sveta 2008/617/PNZ ali zakon
države članice EU.
(4) V skladu s prejšnjim odstavkom smejo
policisti uporabiti strelno orožje le v primeru iz prve alineje prvega odstavka
96. člena tega zakona.
158. člen
(sodelovanje policije z varnostnimi organi
drugih držav članic EU v Republiki Sloveniji)
(1) Na podlagi zaprosila policije lahko
varnostni organi drugih držav članic sodelujejo v Republiki Sloveniji pri
preprečevanju kaznivih dejanj, vzdrževanju in zagotavljanju javnega reda in
miru ob javnih zbiranjih in ob pomoči pri naravnih in drugih nesrečah, skladno
s Sklepom Sveta 2008/615/PNZ in Sklepom Sveta 2008/616/PNZ.
(2) Na podlagi zaprosila ministra lahko
varnostni organi drugih držav članic sodelujejo s policijo v kriznih razmerah v
Republiki Sloveniji, kot to opredeljuje Sklep Sveta 2008/617/PNZ.
(3) Varnostni organi drugih držav članic v
primerih iz prvega in drugega odstavka tega člena nosijo uniformo, strelno
orožje, pripadajoče strelivo in druga prisilna sredstva, uporabljajo vozila in
drugo opremo z njihovimi znaki in simboli, potrebno za opravljanje policijskih
nalog. Generalni direktor policije lahko omeji vnos in uporabo določenih
sredstev in opreme.
(4) Varnostni organi držav članic
opravljajo policijske naloge iz prvega in drugega odstavka tega člena in
uporabljajo prisilna sredstva na podlagi tega zakona in pod vodstvom slovenske
policije. Strelno orožje smejo uporabiti le v primeru iz prve alineje prvega
odstavka 96. člena tega zakona.
(5) Varnostnim organom drugih držav članic
sta pri sodelovanju s policijo zagotovljeni enaka zaščita in podpora kot
slovenskim policistom. Za delovnopravna razmerja in disciplinsko odgovornost
varnostnih organov držav članic veljajo njihovi predpisi.
159. člen
(sodelovanje policije s tujimi varnostnimi
organi pri varovanju določenih oseb in objektov)
(1) Pripadniki
tujih varnostnih organov, ki neposredno varujejo predstavnika te države ali
drugo varovano osebo na obisku v Republiki Sloveniji in sodelujejo pri
opravljanju policijskih nalog v Republiki Sloveniji, lahko nosijo uniformo, če
opravljajo naloge v uniformi, uporabljajo vozila ter vnesejo in nosijo strelno
orožje, pripadajoče strelivo in prisilna sredstva brez posebnega dovoljenja ob
pravočasni najavi policiji. Posebnega dovoljenja ob pravočasni najavi policiji
tudi ne potrebujejo tuji varnostni organi, če varujejo predstavnika svoje
države ali drugo varovano osebo in so zaradi njegovega varovanja v tranzitu
skozi Republiko Slovenijo. O uporabi druge varnostne opreme tujih varnostnih
organov odloči generalni direktor policije. Varovanje določenih predstavnikov
Republike Slovenije v tujini opravljajo policisti Republike Slovenije skladno s
predpisi Republike Slovenije in predpisi države gostiteljice, če niso v
nasprotju s predpisi Republike Slovenije.
(2) O nujnosti vstopa in uporabe zračnih in
vodnih plovil tujih varnostnih organov na območju Republike Slovenije zaradi
opravljanja nalog iz prejšnjega odstavka odloči vlada na predlog ministra.
(3) Pripadnikom tujih varnostnih organov v
Republiki Sloveniji je dovoljena uporaba strelnega orožja in prisilnih sredstev
le v primeru iz prve alineje prvega odstavka 96. člena tega zakona.
160. člen
(sodelovanje policije na prošnjo
mednarodnih organizacij)
(1) Policija lahko na prošnjo mednarodnih
organizacij ali na podlagi meddržavnih sporazumov, katerih članica ali podpisnica
je Republika Slovenija, sodeluje v tujini pri opravljanju policijskih ali
drugih nevojaških nalog. 
(2) O sodelovanju iz prejšnjega odstavka
odloča vlada na predlog ministra.
161. člen
(organ za izvajanje obveznosti sodelovanja
z drugimi pristojnimi organi)
(1) Organ, pristojen za izvajanje predpisov
s področja policije, s katerimi se izvajajo določbe 2. (razen 7. člena), 3. in
4. poglavja Sklepa Sveta 2008/615/PNZ ter 3., 4. in 5. poglavja Sklepa Sveta
2008/616/PNZ, je ministrstvo.
(2) Organ, pristojen za policijsko
sodelovanje iz prve točke 17. člena in prvega odstavka 18. člena Sklepa Sveta
2008/615/PNZ ter 17. člena Sklepa Sveta 2008/616/PNZ, je policija.
(3) Pristojni organ iz c) točke 2. člena
Sklepa Sveta 2008/617/PNZ je policija.
(4) Nacionalne kontaktne točke pristojne za
izvajanje 6., 11., 12., 15. in 16. člena Sklepa Sveta 2008/615/PNZ določi vlada.
(5) Pristojni organ iz prvega odstavka 3.
člena Sklepa Sveta 2008/633/PNZ za izvajanje nalog iz področja dela policije je
policija. Centralne točke iz tretjega odstavka 3. člena Sklepa Sveta
2008/633/PNZ so policijske enote.
VI. KAZENSKE DOLOČBE
162. člen
(prekrški)
(1) Z globo 10.000 eurov se kaznuje za
prekršek pravna oseba, samostojni podjetnik posameznik ali posameznik, ki
samostojno opravlja dejavnost, ki ravna v nasprotju s četrtim odstavkom 10.
člena tega zakona.
(2) Z globo 1.000 eurov se kaznuje
odgovorna oseba pravne osebe ali posameznik, ki stori prekršek iz prejšnjega
odstavka.
(3) Z globo od 300 do 800 eurov se kaznuje
za prekršek kršitelj, ki ne upošteva odredbe iz 60. člena tega zakona ali v
času odrejenega ukrepa nadleguje oškodovanca po komunikacijskih sredstvih.
(4) Z globo od 300 do 800 eurov se kaznuje
za prekršek kršitelj, ki:
-       
ne upošteva izrečenega ukrepa iz prvega odstavka 62. člena tega zakona,
-       
ne upošteva odredbe preiskovalnega sodnika iz šestega odstavka 62. člena
tega zakona.
(5) Za prekrške po tretjem in četrtem
odstavku tega člena se v hitrem postopku izrekajo globe v okviru predpisanega
razpona.

Zakon o nalogah in pooblastilih policije –
ZNPPol (Uradni list RS, št. 15/13) vsebuje naslednje prehodne in
končne določbe:
»VII. PREHODNE IN KONČNE DOLOČBE
163. člen
(dokončanje
pritožbenih postopkov)
(1) Pritožbeni postopki, začeti pred
začetkom uporabe tega zakona, se dokončajo po predpisih, na podlagi katerih so
bili začeti.
(2) Predstavniki javnosti v pritožbenem
postopku zoper delo policistov, ki so bili imenovani na podlagi 28. člena
Zakona o policiji (Uradni list RS, št. 66/09 – uradno prečiščeno besedilo,
22/10, 26/11 – odločba US in 58/11 – ZDT-1, v nadaljnjem besedilu: ZPol),
opravljajo svoje naloge do poteka dobe imenovanja, če izpolnjujejo pogoje
določene s tem zakonom. Ministrstvo po uradni dolžnosti preveri izpolnjevanje
pogojev v 12 mesecih od uveljavitve tega zakona.
164. člen
(ureditev
evidenc)
Podatke iz evidenc, ki se vodijo na podlagi
ZPol, je treba uskladiti z določbami tega zakona v dveh letih od njegove
uveljavitve. 
165. člen
(razveljavitev
in uporaba ter rok za izdajo podzakonskih predpisov)
(1) Z dnem uveljavitve tega zakona
prenehajo veljati naslednji predpisi, ki pa se do uveljavitve ustreznih
predpisov, izdanih na podlagi tega zakona, uporabljajo še naprej, kolikor niso
v nasprotju s tem zakonom:
-       
Uredba o poenostavitvi izmenjave informacij in podatkov med Policijo ali
Carinsko upravo Republike Slovenije ter pristojnimi organi v drugih državah
članicah Evropske unije (Uradni list RS, št. 67/08);
-       
Uredba o varovanju določenih oseb, prostorov, objektov in okolišev
objektov, ki jih varuje policija (Uradni list RS, št. 110/10);
-       
Pravilnik o reševanju pritožb (Uradni list RS, št. 1/04, 117/05 in
111/06);
-       
Pravilnik o prepovedi približevanja določenemu kraju oziroma osebi
(Uradni list RS, št. 95/04);
-       
Pravilnik o zaščiti podatkov policije (Uradni list RS, št. 17/11);
-       
Pravilnik o policijskih pooblastilih (Uradni list RS, št. 40/06 in
56/08);
-       
Pravilnik o povračilu potnih stroškov vabljenim osebam (Uradni list RS,
št. 79/06);
-       
Pravilnik o hrambi podatkov o elektronskih komunikacijah policije in o
dostopu do policijskih zbirk podatkov (Uradni list RS, št. 103/06 in 59/07);
-       
Pravilnik o posesti in nošenju službenega orožja in streliva v policiji
(Uradni list RS, št. 55/99);
-       
Pravilnik o nadomestilu za vpogled in posredovanje podatkov iz evidenc
policije (Uradni list RS, št. 53/12).
(2) Vlada in minister izdata predpise,
določene s tem zakonom, v enem letu od uveljavitve tega zakona. 
166. člen
(prenehanje
veljavnosti)
(1) Z dnem uveljavitve tega zakona
prenehajo veljati:
-       
3., 18., 19., 20., 23., 24., 25., 26., 28., 29., 30., 32., 32.a, 33.,
34., 35., 35.a, 35.b, 36., 36.a, 36.b, 37., 38., 38.a, 39., 39.a, 39.b, 40.,
41., 42., 43., 44., 44.a, 45., 46., 47., 48., 48.a, 49.a, 50., 51., 51.a, 51.b,
51.c, 51.č, 51.d, 52., 53., 54., 54.a, 55., 56., 57., 58., 59., 60., 61., 62.,
63. in 64. člen ZPol,
-       
četrti odstavek 37. člena Zakona o nadzoru državne meje (Uradni list RS,
št. 35/10 – uradno prečiščeno besedilo).
(2) Določbe iz prejšnjega odstavka se
uporabljajo do začetka uporabe tega zakona.
167. člen
(uveljavitev in
uporaba zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šestdeseti
dan po njegovi uveljavitvi.«.

Zakon o spremembah in dopolnitvah Zakona o
nalogah in pooblastilih policije – ZNPPol-A (Uradni list RS, št. 10/17) vsebuje naslednje prehodne in
končne določbe:
»PREHODNE IN KONČNE DOLOČBE
56. člen
Podatki iz evidenc iz 8., 14. in 15. točke
123. člena zakona se uskladijo v enem letu od uveljavitve tega zakona.
57. člen
(rok za izdajo
podzakonskega predpisa)
Minister uskladi predpis o načinu izvajanja
policijskih pooblastil s tem zakonom v šestih mesecih od uveljavitve tega
zakona.
58. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne trideseti
dan po njegovi uveljavitvi.
(2) Ne glede na prejšnji odstavek se
določba novega 112.a člena zakona, v delu, ki predpisuje zbiranje podatkov iz
30. in 31. točke drugega odstavka 123. člena zakona za redne in posebne lete od
letalskih prevoznikov, ki svojo prevozno dejavnost opravljajo iz držav članic
Evropske unije na ozemlje Republike Slovenije in v obratni smeri oziroma z
vmesnim postankom na ozemlju Republike Slovenije, začne uporabljati eno leto po
uveljavitvi tega zakona, za zbiranje teh podatkov na letih iz tretjih držav na
ozemlje Republike Slovenije in v obratni smeri oziroma z vmesnim postankom na
ozemlju Republike Slovenije pa se začne uporabljati šest mesecev po uveljavitvi
tega zakona.«.

Zakon o spremembah in dopolnitvah Zakona o
nalogah in pooblastilih policije – ZNPPol-B (Uradni list RS, št. 47/19) vsebuje naslednjo končno določbo:
»KONČNA DOLOČBA
11. člen
Ta zakon začne veljati petnajsti dan po
objavi v Uradnem listu Republike Slovenije.«.