1. člen
(1) Republika Slovenija daje soglasje in poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS, d.d.) iz naslova kreditov oziroma izdaje dolžniških vrednostnih
papirjev, do skupne višine 544,22 milijonov eurov glavnic s pripadajočimi
obrestmi in drugimi stroški, v protivrednosti katerekoli druge valute po
tečajnici Banke Slovenije za referenčni tečaj Evropske centralne banke na dan sklenitve
kreditnih pogodb oziroma izdaje dolžniških vrednostnih papirjev. 
(2) DARS, d.d. lahko najame kredite oziroma izda dolžniške
vrednostne papirje iz prejšnjega odstavka pod naslednjimi pogoji: 
-       
sredstva se lahko črpajo v več obrokih do konca leta 2010, 
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja, 
-       
stroški, povezani s pripravo in izdajo dolžniških vrednostnih papirjev,
ne smejo presegati 0,4% vrednosti izdaje, pri čemer se kot stroški izdaje
štejejo stroški storitev organizacije in prevzema tveganja celotne izdaje ter
stroški zunanjih svetovalcev, ne pa tudi stroški borze, Agencije za trg
vrednostnih papirjev in Klirinško depotne družbe d.d., 
-       
vsi stroški, povezani z najetjem kredita ne smejo presegati 0,2% od
vrednosti glavnice posameznega kredita, 
-       
obrestna mera kreditov mora biti primerljiva obrestnim meram
primerljivih kreditov z državnim poroštvom, 
-       
pri izdaji dolžniških vrednostnih papirjev morajo biti pogoji
zadolževanja primerljivi s pogoji primerljivih državnih vrednostnih papirjev. 
(3) Sredstva kreditov oziroma dolžniških vrednostnih papirjev
iz prejšnjega odstavka bodo namenjena za financiranje gradnje avtocestnih
odsekov Pesnica–Slivnica (Pesnica–Zrkovska cesta), Razdrto–Vipava (etapa:
Rebernice), Šentvid–Koseze (faza I in 1. etapa faze II.), Hrastje–Kronovo
(Hrastje–Lešnica), Lenart–Beltinci (Cogetinci–Vučja vas), Peračica–Podtabor,
Beltinci–Pince (Lendava–Pince), Pesnica–Slivnica (Nova Zrkovska km 0,87–3,8),
Klanec–Ankaran (Navezava na luko Koper I. faza), Klanec–Ankaran (Ploščad za BS
Bertoki), Koper–Izola, Hrastje–Kronovo (Lešnica–Kronovo), Lenart–Beltinci
(Lenart–Sp. Senarska), Vrba–Peračica, Lenart–Beltinci (Sp. Senarska–Cogetinci),
Beltinci–Pince (Beltinci–Lendava), Pesnica–Slivnica (Zrkovska cesta–Ptujska
cesta), Bič–Hrastje (Pluska–Ponikve), Bič–Hrastje (Ponikve–Hrastje),
Slivnica–Gruškovje (Slivnica–Draženci), MMP Gruškovje–državna meja, Obvozna
cesta Dragonja, sistema za nadzor in vodenje prometa za odsek Šentvid–Koseze,
obnavljanje AC omrežja v letu 2007, Hajdina–Ormož (Gorišnica–Ormož),
Želodnik–Vodice: Želodnik Mengeš z obvoznico Mengeš, Zahodna obvoznica Maribor:
Proletarskih brigad–Streliška, Naklo–Kranj: priključek Naklo, sistema za nadzor
in vodenje prometa: Razdrto–Vipava in Postojna–Kozina, sistema za nadzor in
vodenje prometa: AC obroč Ljubljana, za obnavljanje AC omrežja v letu 2008 ter
za dodatne postavke v letu 2008 (rehabilitacije državnih cest po sporazumu med
DARS in Mestno občino Ljubljana, ureditev počivališč za tovorna vozila,
nadomestilo za izvajanje naročila, krožišče Čeplje, ukinitev mednarodnih mejnih
prehodov v sklopu avtocest, stroški koordiniranja varstva pri delu, potrjevanje
kvalitete, revizije projektne dokumentacije v skladu z zakonom o graditvi
objektov, center za nadzor in vodenje prometa in cestninski center, izvedba
protihrupnih ukrepov, zaključna dela na avtocestah, priprava projektne
dokumentacije za odseke po letu 2008, odkupi zemljišč in drugih nepremičnin za
odseke po letu 2008, razvoj navezovalnih cest, zaključna dela na navezovalnih
cestah ter nov elektronski cestninski sistem).
2. člen
Če DARS, d.d. ne bo poravnal obveznosti iz naslova najetih
kreditov, za katere je Republika Slovenija dala poroštvo po tem zakonu, bo
Republika Slovenija na podlagi pisnega poziva kreditodajalca poravnala zapadlo
obveznost namesto DARS, d.d..
3. člen
(1) Če DARS, d.d. ne bo sposoben poravnati obveznosti iz
naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija na podlagi
predhodnega pisnega obvestila DARS, d.d. poroku, na dan zapadlosti posamezne
obveznosti poravnala zapadlo obveznost zakonitemu imetniku dolžniškega
vrednostnega papirja namesto DARS, d.d.. 
(2) Republika Slovenija in DARS, d.d. podrobneje opredelita s
pogodbo vsebino in obliko obvestila iz prejšnjega odstavka. 
(3) Pogodbo iz prejšnjega odstavka sklene v imenu in za račun
Republike Slovenije minister oziroma ministrica (v nadaljnjem besedilu:
minister), pristojen za finance, v roku 90 dni po izdaji dolžniških vrednostnih
papirjev s strani DARS, d.d..
4. člen
Obseg izdajanja poroštev Republike Slovenije iz 1. člena tega
zakona se zmanjšuje z vsakokratnim zneskom najetega kredita oziroma izdanih
dolžniških vrednostnih papirjev, za katerega bo dano poroštvo Republike
Slovenije.
5. člen
(1) V primeru zadolžitve s krediti sklene pogodbe o poroštvu
s kreditodajalci v imenu in za račun Republike Slovenije minister, pristojen za
finance, ali oseba, ki jo za to pooblasti Vlada Republike Slovenije. 
(2) V primeru zadolžitve z izdajo dolžniških vrednostnih
papirjev izda poroštveno izjavo v imenu in za račun Republike Slovenije
minister, pristojen za finance, ali oseba, ki jo za to pooblasti Vlada
Republike Slovenije.
6. člen
(1) Če Republika Slovenija izpolni poroštveno obveznost po
tem zakonu, pridobi pravico regresiranja izplačanih zneskov od DARS, d.d.
skupaj z vsemi stroški, ki so v zvezi s tem nastali. 
(2) Pravico do regresiranja Republika Slovenija uresniči iz
sredstev po vseh virih, ki so namenjeni izgradnji avtocest v Republiki
Sloveniji.
7. člen
V roku 90 dni po sklenitvi poroštvene pogodbe oziroma izdaji
poroštvene izjave skleneta DARS, d.d. ter v imenu in za račun Republike
Slovenije minister, pristojen za finance, pogodbo, s katero uredita način
zavarovanja poroštva Republike Slovenije.
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 440-03/08-152/1
Ljubljana, dne 22. maja 2008
EPA 2069-IV
Državni zbor 
Republike Slovenije 
France Cukjati, dr. med., l.r. 
Predsednik