I. SPLOŠNE DOLOČBE
1. člen
(predmet zakona)
(1) Ta zakon ureja potrošniške kreditne pogodbe, pri katerih
kot jemalec kredita nastopa potrošnik ali potrošnica (v nadaljnjem besedilu:
potrošnik), ki jemlje kredit pod pogoji in za namene, ki jih določa ta zakon.
(2) S tem zakonom se v pravni red Republike Slovenije
prenašajo naslednje direktive:
-       
Direktiva 2008/48/ES Evropskega parlamenta in Sveta z dne
23. aprila 2008 o potrošniških kreditnih pogodbah in razveljavitvi
Direktive Sveta 87/102/EGS (UL L št. 133 z dne 22. 5. 2008, str. 66),
-       
Direktiva Komisije 2011/90/EU z dne 14. novembra 2011 o spremembi
dela II Priloge I k Direktivi 2008/48/ES Evropskega parlamenta in Sveta, ki
določa dodatne predpostavke za izračun letne efektivne obrestne mere (UL L
št. 296 z dne 15. 11. 2011, str. 35),
-       
Direktiva 2014/17/EU Evropskega parlamenta in Sveta z dne
4. februarja 2014 o potrošniških kreditnih pogodbah za stanovanjske
nepremičnine in spremembi direktiv 2008/48/ES in 2013/36/EU ter Uredbe (EU)
št. 1093/2010 (UL L št. 60 z dne 28. 2. 2014, str. 34; v
nadaljnjem besedilu: Direktiva 2014/17/EU), in ureja izvajanje:
-       
Uredbe (EU) 2016/1011 Evropskega parlamenta in Sveta z dne
8. junija 2016 o indeksih, ki se uporabljajo kot referenčne vrednosti v
finančnih instrumentih in finančnih pogodbah ali za merjenje uspešnosti investicijskih
skladov, in spremembi direktiv 2008/48ES in 2014/17/EU ter Uredbe (EU)
št. 596/2014 (UL L št 171 z dne 29. 6. 2016, str. 1; v nadaljnjem
besedilu: Uredba (EU) 2016/1011).
2. člen
(pomen izrazov)
V tem zakonu uporabljeni izrazi imajo naslednji pomen:
1.     
dajalec ali dajalka kredita (v nadaljnjem besedilu: dajalec kredita) je
fizična ali pravna oseba, ki da ali obljubi, da bo dala kredit ali posojilo v
okviru svoje dejavnosti, poslovanja ali poklica;
2.     
potrošnik je fizična oseba, ki deluje za namene izven svoje poklicne ali
pridobitne dejavnosti;
3.     
potrošniška kreditna pogodba (v nadaljnjem besedilu: kreditna pogodba)
je pogodba, s katero dajalec kredita potrošniku da ali obljubi, da mu bo dal
kredit v obliki odloga plačila, posojila ali drugega podobnega finančnega
dogovora;
4.     
odprta kreditna pogodba je kreditna pogodba, ki je sklenjena za
nedoločen čas in vključuje kredite, ki jih je treba odplačati v celoti v
določenem roku ali po njem, in so po odplačilu spet na voljo za črpanje;
5.     
povezana kreditna pogodba je kreditna pogodba, namenjena financiranju
pogodbe o prodaji določenega blaga ali opravljanju določene storitve, pri čemer
ti dve pogodbi sestavljata komercialno enoto; šteje se, da komercialna enota
obstaja, kadar:
- 
ponudnik ali ponudnica (v nadaljnjem besedilu: ponudnik) blaga ali
storitve sam financira kredit v korist potrošnika ali
- 
blago ali storitev financira tretja stranka, tako da v zvezi s pripravo
ali sklenitvijo kreditne pogodbe uporablja storitev ponudnika blaga ali
izvajalca storitve, ali
- 
je blago ali storitev, ki se financira iz kredita, v kreditni pogodbi
izrecno navedena;
6.     
kreditna pogodba z dovoljeno možnostjo prekoračitve stanja na plačilnem
računu potrošnika je kreditna pogodba, s katero dajalec kredita izrecno da
potrošniku pravico, da razpolaga s sredstvi, ki presegajo obstoječe stanje na
potrošnikovem plačilnem računu;
7.     
kredit v tuji valuti je kreditna pogodba, pri kateri je kredit obračunan
v valuti:
- 
ki ni valuta, v kateri potrošnik ob oceni kreditne sposobnosti prejema
dohodek ali ima sredstva, iz katerih se bo odplačeval kredit, ali
- 
ki ni valuta države članice, v kateri ima potrošnik ob sklenitvi
kreditne pogodbe stalno prebivališče;
8.     
kreditna pogodba za nepremičnino je kreditna pogodba:
- 
katere terjatev je zavarovana z zastavno pravico na nepremičnini v
skladu z zakonom, ki ureja stvarnopravna razmerja, ali
- 
katere namen je pridobiti ali ohraniti lastninsko pravico na obstoječi
ali načrtovani nepremičnini;
9.     
kreditna pogodba za nepremičnino s soudeležbo pri naložbi je kreditna
pogodba za nepremičnino, pri kateri glavnica, ki jo je treba odplačati, temelji
na pogodbeno določenem odstotku vrednosti nepremičnine v trenutku odplačila ali
plačil glavnice;
10.  
pogojna obveznost ali jamstvo je kreditna pogodba za nepremičnino, ki se
uporablja kot jamstvo za drug ločen, vendar povezan posel, pri kateri se
glavnica, zavarovana z zastavno pravico na nepremičnini, črpa samo pod pogojem,
da nastopi dogodek ali dogodki, navedeni v kreditni pogodbi za nepremičnino;
11.  
premostitveni kredit je kreditna pogodba, ki ni sklenjena za fiksno
obdobje ali pri kateri je treba kredit odplačati v 12 mesecih in ki potrošniku
služi kot začasna rešitev glede financiranja kredita za nepremičnino, preden
sklene drug finančni dogovor za nepremičnino;
12.  
molče dovoljena prekoračitev je prekoračitev, s katero dajalec kredita
potrošniku na podlagi konkludentnih dejanj dovoli, da razpolaga s sredstvi, ki
presegajo obstoječe stanje na plačilnem računu potrošnika ali dogovorjeno
dovoljeno prekoračitev;
13.  
pomožna storitev je storitev, ki se ponudi potrošniku v povezavi s
kreditno pogodbo;
14.  
kreditni posrednik ali posrednica (v nadaljnjem besedilu: kreditni
posrednik) je fizična ali pravna oseba, ki v okviru svoje dejavnosti,
poslovanja ali poklica in na podlagi pooblastila dajalca kredita potrošnikom
predstavlja ali ponuja kredite, jim pomaga v postopkih pred sklenitvijo kreditne
pogodbe ali v imenu dajalca kredita s potrošniki sklepa kreditne pogodbe;
kreditni posrednik ni oseba, ki le neposredno ali posredno predstavi potrošnika
dajalcu kredita ali kreditnemu posredniku;
15.  
kreditni posrednik v pomožni funkciji je kreditni posrednik, pri katerem
dejavnost posredništva ni glavna dejavnost;
16.  
povezani kreditni posrednik je kreditni posrednik, ki deluje v okviru
neomejene in brezpogojne odgovornosti:
- 
enega dajalca kredita za nepremičnino ali
- 
ene skupine dajalcev kreditov za nepremičnino ali
- 
več dajalcev kreditov ali skupin dajalcev kreditov za nepremičnino, ki
ne predstavljajo večine trga Republike Slovenije;
17.  
skupina je skupina dajalcev kreditov, ki sestavljajo konsolidirane
računovodske izkaze v skladu z zakonom, ki ureja gospodarske družbe;
18.  
kreditna institucija je kreditna institucija, kot je opredeljena v
zakonu, ki ureja bančništvo;
19.  
osebje je:
- 
fizična oseba, zaposlena pri dajalcu kredita ali kreditnem posredniku,
ki opravlja naloge, povezane s kreditno pogodbo za nepremičnino ali ima v okviru
teh nalog stike s potrošniki;
- 
fizična oseba, ki neposredno vodi ali nadzoruje delo fizične osebe iz
prejšnje alineje;
20.  
efektivna obrestna mera je v odstotku izražena stopnja, ki izraža
razmerje med skupnimi stroški kredita za potrošnika, vključno s stroški iz
drugega odstavka 24. člena tega zakona, in skupnim zneskom kredita in je
na letni osnovi enaka sedanji vrednosti vseh prihodnjih ali obstoječih
obveznosti (črpanj, plačil, stroškov), o katerih sta se dogovorila dajalec
kredita in potrošnik;
21.  
fiksna kreditna obrestna mera pomeni, da se dajalec kredita in potrošnik
dogovorita za celotno obdobje trajanja kreditne pogodbe za eno samo kreditno
obrestno mero oziroma za več kreditnih obrestnih mer za različna obdobja, pri
čemer se za vsako posamezno obdobje uporablja fiksno določen odstotek; če v
kreditni pogodbi niso določene vse kreditne obrestne mere, se šteje, da je
kreditna obrestna mera fiksna za tista obdobja, za katera je bila določena
izključno s fiksno določenim odstotkom, o katerem je bilo dogovorjeno ob
sklenitvi kreditne pogodbe;
22.  
kreditna obrestna mera je letna obrestna mera, izražena kot spremenljivi
ali nespremenljivi odstotek zneska črpanega kredita;
23.  
skupni znesek kredita je najvišji znesek, ki je potrošniku na razpolago
po kreditni pogodbi;
24.  
skupni stroški kredita so vsi stroški, vključno z obrestmi, provizijami,
davki in drugimi vrstami dajatev, ki jih mora potrošnik plačati v zvezi s
kreditno pogodbo in so dajalcu kredita znani; stroški, povezani s pomožnimi
storitvami v zvezi s kreditno pogodbo, zlasti zavarovalne premije, članarine,
takse in stroški drugih pogodb, sklenjenih z dajalcem kredita ali drugim
podjetjem, kot ga opredeljuje zakon, ki ureja varstvo potrošnikov, če je
sklenitev dodatne pogodbe o storitvah obvezna za pridobitev kredita ali tako
določajo splošni pogoji, pod katerimi dajalec kredita kredit trži; stroški
cenitve nepremičnin, kadar je cenitev potrebna za pridobitev kredita; v skupne
stroške kredita se ne vštevajo notarski stroški in zavarovalne premije za
zavarovanje blaga, katerega nakup se financira s kreditom, stroški in takse za
vpis nepremičnine v zemljiško knjigo in stroški, ki jih potrošnik plača zaradi
neizpolnjevanja obveznosti, določenih v kreditni pogodbi;
25.  
skupni znesek, ki ga mora plačati potrošnik, je vsota skupnega zneska
kredita in skupnih stroškov kredita;
26.  
trajni nosilec podatkov je nosilec podatkov, ki potrošniku omogoča
trajno shranjevanje nanj naslovljenih podatkov ali informacij, trajen dostop do
njih in njihovo reprodukcijo;
27.  
ocena kreditne sposobnosti je ocena zmožnosti potrošnika, da bo izpolnil
dolžniške obveznosti, ki izhajajo iz kreditne pogodbe;
28.  
poslovodstvo je poslovodstvo, kot je opredeljeno v zakonu, ki ureja
gospodarske družbe;
29.  
država članica je država članica Evropske unije ali država podpisnica
Sporazuma o ustanovitvi Evropskega gospodarskega prostora (UL L št. 1 z
dne 3. januarja 1994, str. 3);
30.  
matična država članica je država članica, v kateri ima dajalec kredita
ali kreditni posrednik sedež;
31.  
država članica gostiteljica je država članica, ki ni matična država
članica in v kateri ima dajalec kredita ali kreditni posrednik podružnico ali
neposredno opravlja storitve;
32.  
svetovalne storitve so storitve, ki jih dajalec kredita ali kreditni
posrednik izvaja ločeno od odobritve kredita ali dejavnosti kreditnega
posrednika, opredeljenih v 14. točki tega člena, in katerih namen je izdajanje
osebnih priporočil potrošniku, ki se nanašajo na enega ali več poslov v zvezi s
kreditno pogodbo za nepremičnino;
33.  
vezava kreditne pogodbe za nepremičnino je ponudba ali sklenitev
kreditne pogodbe za nepremičnino skupaj z drugimi ločenimi finančnimi produkti
ali storitvami, pri čemer kreditna pogodba za nepremičnino potrošniku ni na
voljo posebej;
34.  
osebni podatek je podatek, kot je opredeljen v zakonu, ki ureja varstvo
osebnih podatkov;
35.  
avtomatizirana obdelava je obdelava osebnih podatkov, kot je opredeljena
v zakonu, ki ureja varstvo osebnih podatkov;
36.  
Evropski bančni organ je evropski organ, kot je opredeljen v zakonu, ki
ureja bančništvo;
37.  
Evropski organ za vrednostne papirje in trge je evropski organ, kot je
opredeljen v zakonu, ki ureja bančništvo;
38.  
Evropski organ za zavarovanja in poklicne pokojnine je evropski organ,
kot je opredeljen v zakonu, ki ureja bančništvo;
39.  
evropski nadzorni organ je Evropski bančni organ, Evropski organ za
vrednostne papirje in trge ali Evropski organ za zavarovanja in poklicne
pokojnine;
40.  
referenčna vrednost je vrednost, kot je opredeljena v 3. točki prvega
odstavka 3. člena Uredbe (EU) 2016/1011;
41.  
upravljavec je oseba, kot je opredeljena v 6. točki prvega odstavka
3. člena Uredbe (EU) 2016/1011.
3. člen
(izjeme od uporabe zakona)
(1) Ta zakon se ne uporablja za:
1.     
pogodbo o finančnem zakupu (lizingu, najemu), kadar ta ali druga pogodba
določa, da lastninska pravica ne preide na zakupnika (najemnika);
2.     
kreditno pogodbo z dovoljeno možnostjo prekoračitve stanja na plačilnem
računu potrošnika, ki določa odplačilo kredita v enem mesecu;
3.     
kreditno pogodbo, ki določa odplačilo kredita v obrokih ali z enkratnim
plačilom, obakrat brez plačila obresti in drugih stroškov, razen tistih, ki so
neposredno povezani z zavarovanjem kredita za nepremičnino;
4.     
kreditno pogodbo, ki določa odplačilo kredita v treh mesecih, s plačilom
skupnih stroškov, ki ne presegajo 0,1 % skupnega zneska kredita, vendar hkrati
največ 10 eurov;
5.     
kreditno pogodbo, s katero delodajalec zunaj svoje glavne dejavnosti
kredit dodeli svojim zaposlenim brezobrestno ali po nižjih povprečnih
efektivnih obrestnih merah, kot jih za potrošniške kredite uporabljajo kreditne
institucije po zakonu, ki ureja bančništvo, razen če gre za banke in druge
finančne organizacije, katerih ekonomsko pomemben del dejavnosti je dajanje
kreditov;
6.     
kreditno pogodbo, sklenjeno z investicijskim podjetjem ali kreditno
institucijo, katere namen je, da se vlagatelju omogoči, da opravi transakcijo,
povezano z enim ali več instrumenti, navedenimi v zakonu, ki ureja trg
finančnih instrumentov, če je investicijsko podjetje ali kreditna institucija,
ki kredit odobri, vključena v tako transakcijo;
7.     
kreditno pogodbo, ki se nanaša na brezplačen odlog plačila obstoječega
dolga, razen če je zavarovana z zastavno pravico na nepremičnini;
8.     
pogodbo o trajnem opravljanju storitev ali dobavi blaga enake vrste,
kadar potrošnik storitev ali blago plačuje v zneskih, ki dospevajo letno ali v
določenih krajših časovnih presledkih (občasne terjatve);
9.     
kreditno pogodbo, katere posojilo je namenjeno omejenemu krogu
potrošnikov, s katero dajalec kredita izpolnjuje zakonske obveznosti splošnega
pomena in se dodeljuje brez obresti ali po nižji povprečni efektivni obrestni
meri, kot jo za potrošniške kredite uporabljajo kreditne institucije po zakonu,
ki ureja bančništvo.
(2) Ne glede na prejšnji odstavek morajo biti oglasna
sporočila pri kreditni pogodbi iz 9. točke prejšnjega odstavka jasna,
nezavajajoča in poštena ter pri potrošniku ne smejo vzbujati napačnih
pričakovanj v zvezi z razpoložljivostjo ali stroški kredita. Potrošnik mora
pisno na papirju ali drugem trajnem nosilcu podatkov pravočasno pred
sklenitvijo te kreditne pogodbe brezplačno prejeti informacije o dajalcu
kredita, glavnih značilnostih kredita ter o tveganjih in stroških kredita.
4. člen
(omejena uporaba)
(1) Za kreditno pogodbo z dovoljeno možnostjo prekoračitve
stanja na plačilnem računu potrošnika, pri kateri mora potrošnik kredit
odplačati v treh mesecih ali kadar koli na zahtevo dajalca kredita, ter pri
reprogramiranju te pogodbe se uporabljajo 3. člen, prvi odstavek
6. člena, 1. do 3. točka drugega odstavka 6. člena, tretji do peti
odstavek 6. člena, 7., 8., 11. člen, prvi in četrti odstavek
12. člena ter 14., 15., 19., 23., 24., 25., 27., 29., 36., 78., 84., 89.,
90. člen, 93. do 99. člen tega zakona.
(2) Za molče dovoljeno prekoračitev stanja na plačilnem
računu se uporabljajo 3., 16., 27., 29., 78., 84., 89., 90., člen, 93. do
99. člen tega zakona.
(3) Za kreditno pogodbo, s katero se potrošnik in dajalec
kredita dogovorita o načinu odloga plačil ali spremenjeni dinamiki plačil
(reprogram), se uporabljajo 3., 6., 7., 8., 11. člen, prvi odstavek
12. člena, 1. do 10. ter 13. in 14. točka drugega odstavka in četrti
odstavek 12. člena, 13., 14., 16., 19., 22., 23., 24. do 27. člen,
29. do 33., 35. do 38. člen, 40., 52. do 57., 78., 84., 89.,
90. člen, 93. do 99. tega zakona pod pogojem, da je potrošnik v zamudi s
plačilom kredita, tak dogovor pa lahko prepreči sodni postopek v zvezi z
zamudo, nova pogodba pa za potrošnika ne vsebuje manj ugodnih pogojev.
II. KREDITNA POGODBA
2.1. Splošna pravila
5. člen
(temeljna načela in skupne določbe)
(1) Pri oblikovanju, ponujanju ali odobritvi potrošniških
kreditnih pogodb ali pomožnih storitev, kadar sklepanje potrošniške kreditne
pogodbe vključuje pomožne storitve, ter pri izvrševanju pravic in izpolnjevanju
obveznosti iz teh pogodb morajo dajalec kredita, kreditni posrednik, potrošnik
ter tretja oseba, kadar sklepanje kreditnih pogodb vključuje pomožne storitve,
delovati v skladu z načelom vestnosti in poštenja.
(2) Določbe tega poglavja se uporabljajo tudi za kreditno
pogodbo za nepremičnino, če III. poglavje tega zakona ne določa drugače.
2.2. Oglaševanje
6. člen
(vsebina oglasnih sporočil)
(1) Oglasna sporočila v zvezi s kreditno pogodbo morajo biti
jasna in nezavajajoča ter ne smejo biti nepoštena in pri potrošniku vzbujati
napačnih pričakovanj v zvezi z razpoložljivostjo ali stroški kredita. Vse informacije
v oglasnih sporočilih morajo biti lahko berljive ali razločno slišne.
(2) Pri oglaševanju v zvezi s kreditno pogodbo, ki vsebuje
obrestno mero ali druge podatke v zvezi s stroški kredita za potrošnika, morajo
biti jasno, razumljivo in poudarjeno navedene naslednje informacije:
1.     
kreditna obrestna mera z navedbo, ali gre za fiksno, spremenljivo ali
kombinirano obrestno mero, in morebitni drugi stroški potrošnika ob sklenitvi
kreditne pogodbe;
2.     
skupni znesek kredita;
3.     
efektivna obrestna mera;
4.     
obdobje trajanja kreditne pogodbe, razen kadar gre za pogodbo, sklenjeno
za nedoločen čas;
5.     
blago ali storitev ter cena in znesek vsakega vnaprejšnjega plačila, če
gre za kredit v obliki odloga plačila;
6.     
skupni znesek, ki ga mora plačati potrošnik, in višina posameznih
plačil, če je to mogoče.
(3) Informacije iz prejšnjega odstavka morajo biti prikazane
s pomočjo reprezentativnega primera, pri čemer oglaševana efektivna obrestna
mera na dan oglaševanja odraža predpostavko, da je z oglaševano ali nižjo
efektivno obrestno mero od oglaševane sklenjenih več kot polovica posameznih
vrst kreditnih pogodb.
(4) Oglasna sporočila v zvezi s kreditom s spremenljivo
obrestno mero morajo vključevati opozorilo, da se v primeru dviga obrestne mere
skupni znesek, ki ga mora plačati potrošnik, lahko občutno poveča.
(5) Pri pisnem oglaševanju morajo biti informacije in
opozorila, povezani z efektivno obrestno mero ali skupnim zneskom, ki ga mora
plačati potrošnik, dani v besedilu, ki je najmanj enako veliko in enako
poudarjeno kot tisto, s katerimi so dane druge informacije o značilnostih
financiranja, zlasti oglaševana kreditna obrestna mera. Informacije in
opozorila morajo biti navedeni v osrednjem delu oglaševalskega besedila.
(6) Kadar je sklenitev pogodbe o pomožni storitvi, ki se
nanaša na kreditno pogodbo, zlasti o zavarovanju, članstvu in drugi pogodbi,
sklenjeni z dajalcem kredita ali s tretjo osebo, obvezna za pridobitev kredita
ali tako določajo splošni pogoji, pod katerimi se kredit trži, in stroškov te
storitve ni mogoče določiti vnaprej, se pri oglaševanju jasno, razumljivo in
poudarjeno poleg navedbe efektivne obrestne mere opozori tudi na obveznost
sklenitve pogodbe o pomožni storitvi.
(7) Kadar se oglašuje kreditna obrestna mera, ki se pridobi
pod ugodnejšimi pogoji, če potrošnik sklene z dajalcem kredita ali tretjo osebo
pogodbo o pomožni storitvi, ki ni obvezna za pridobitev kredita, se v oglasnem
sporočilu poleg kreditne obrestne mere navede, za katero pomožno storitev je
predvidena ugodnejša kreditna obrestna mera, in doda opozorilo, da se višina
kreditne obrestne mere lahko zviša, če potrošnik ne sklene pogodbe o pomožni
storitvi.
2.3. Obveznosti pred sklenitvijo kreditne pogodbe
7. člen
(predhodne informacije)
(1) Dajalec kredita ali kreditni posrednik potrošniku pisno
na papirju ali drugem trajnem nosilcu podatkov pravočasno pred sklenitvijo
kreditne pogodbe brezplačno zagotovi predhodne informacije o kreditni pogodbi,
na podlagi katerih potrošnik lahko primerja različne ponudbe in presodi
ustreznost kreditne pogodbe glede na svoje potrebe in finančni položaj.
(2) Dajalec kredita ali kreditni posrednik zagotovi
potrošniku predhodne informacije na obrazcu za predhodne informacije o kreditni
pogodbi. Predhodne informacije morajo vsebovati podatke o dajalcu kredita,
lastnostih in pogojih kredita, pravicah in obveznostih potrošnika in dajalca
kredita ter potreben dodaten pouk, opozorila in pojasnila glede vrste in načina
sklepanja kreditnih pogodb.
(3) Pri kreditni pogodbi, pri kateri plačila, ki jih opravi
potrošnik, ne zagotavljajo takojšnjega ustreznega zmanjšanja skupnega zneska
kredita, temveč se uporabijo za naložbe pod pogoji, določenimi v kreditni
pogodbi ali pomožni pogodbi, morajo predhodne informacije vsebovati tudi
izjavo, da kreditna pogodba ne jamči odplačila celotnega črpanega zneska
kredita, razen če je bilo tako jamstvo predloženo.
(4) Pri kreditni pogodbi, ki se na zahtevo potrošnika sklene
s pomočjo sredstva za sporazumevanje na daljavo, ki ne omogoča zagotavljanja
zahtevanih predhodnih informacij, dajalec kredita izpolni to obveznost do
potrošnika takoj po sklenitvi kreditne pogodbe.
(5) Dajalec kredita ali kreditni posrednik zagotovi
potrošniku na zahtevo pisno na papirju ali drugem trajnem nosilcu podatkov
brezplačen izvod osnutka kreditne pogodbe, ki vsebuje pogodbene informacije iz
12. člena tega zakona, razen če nima namena skleniti kreditne pogodbe s
potrošnikom.
(6) Pri kreditni pogodbi s spremenljivo kreditno obrestno
mero ali kreditni pogodbi, pri kateri je kredit obračunan v tuji valuti,
predhodne informacije vsebujejo grafični prikaz nihanja referenčne obrestne
mere in vrednosti tuje valute v razmerju do eura za zadnjih deset let. Navedene
informacije se zagotovijo v ločenem dokumentu k obrazcu za predhodne
informacije o kreditni pogodbi.
(7) Pri kreditni pogodbi, ki se sklicuje na referenčno
vrednost, kakor je opredeljena v 40. točki 2. člena tega zakona, dajalec
kredita ali kreditni posrednik zagotovi potrošniku informacijo o imenu
referenčne vrednosti in njenega upravljavca ter morebitne posledice za
potrošnika. Navedena informacija se zagotovi v ločenem dokumentu k obrazcu za
predhodne informacije o kreditni pogodbi.
(8) Obliko in vsebino obrazcev za predhodne informacije o
kreditni pogodbi, podrobnejšo vsebino in obseg predhodnih informacij, dodaten
pouk, opozorila in pojasnila glede vrste in načina sklepanja kreditnih pogodb
ter način podajanja informacij predpiše s pravilnikom minister, pristojen za
gospodarstvo.
8. člen
(izjeme zagotavljanja predhodnih informacij)
Določbe 7. člena tega zakona se ne uporabljajo za
ponudnika blaga ali storitev, ki nastopa kot kreditni posrednik v pomožni
funkciji. V tem primeru dajalec kredita zagotovi, da potrošnik prejme predhodne
informacije v skladu s 7. členom tega zakona.
9. člen
(zagotavljanje informacij poroku)
Kadar porok kot fizična oseba prevzame odgovornost za
izpolnitev obveznosti potrošnika iz kreditne pogodbe, dajalec kredita ali
kreditni posrednik poroku pisno na papirju ali drugem trajnem nosilcu podatkov
pravočasno pred sklenitvijo kreditne pogodbe brezplačno zagotovi informacije o
glavnih značilnostih kredita, tveganjih in stroških kreditne pogodbe ter ga
opozori na možne posledice neizpolnjevanja zapadlih obveznosti iz kreditne
pogodbe.
10. člen
(ocena kreditne sposobnosti potrošnika)
(1) Dajalec kredita mora pred sklenitvijo kreditne pogodbe
oceniti kreditno sposobnost potrošnika.
(2) Dajalec kredita oceni kreditno sposobnost potrošnika na
podlagi potrebnih, zadostnih in sorazmernih informacij o prihodkih in izdatkih
oziroma premoženjskem stanju potrošnika, ki jih pridobi od potrošnika in iz
zbirk osebnih podatkov iz tretjega odstavka tega člena.
(3) Informacije o zadolženosti potrošnika pridobi dajalec
kredita iz zbirk osebnih podatkov, ki se vodijo na podlagi zakona, ki ureja
sistem izmenjave informacij o boniteti oziroma zadolženosti fizičnih oseb, in
do katerih ima dostop v skladu s tem ali drugim zakonom, pri čemer se upošteva
zakon, ki ureja varstvo osebnih podatkov. Dajalec kredita predhodno obvesti
potrošnika o poizvedbi v zbirki osebnih podatkov.
(4) Če se po sklenitvi kreditne pogodbe potrošnik in dajalec
kredita dogovorita o spremembi skupnega zneska kredita, mora dajalec kredita
ponovno oceniti kreditno sposobnost potrošnika, kadar se skupni znesek kredita
zviša za več kot petino prvotno odobrenega zneska kredita, razen če je takšno
zvišanje skupnega zneska kredita že predvideno in vključeno v prvotno oceno
kreditne sposobnosti potrošnika.
(5) Dajalec kredita hrani dokazila o oceni kreditne
sposobnosti potrošnika na papirju ali drugem trajnem nosilcu podatkov ves čas
trajanja kreditne pogodbe in še štiri leta po izteku kreditne pogodbe, in sicer
v poslovnih prostorih dajalca kredita, v katerih se sklepajo kreditne pogodbe.
(6) Če dajalec kredita zavrne vlogo za sklenitev kreditne
pogodbe s potrošnikom, mora potrošnika brezplačno takoj obvestiti o zavrnitvi
in o tem, ali je podlaga za zavrnitev avtomatizirana obdelava podatkov, če je
bila uporabljena takšna obdelava podatkov. Če dajalec kredita zavrne vlogo za
sklenitev kreditne pogodbe na podlagi rezultatov poizvedbe v zbirki osebnih
podatkov, mora potrošnika brezplačno na papirju ali drugem trajnem nosilcu
podatkov takoj obvestiti o rezultatu te poizvedbe in o zbirki osebnih podatkov,
v kateri je bila izvedena poizvedba, razen če poseben zakon določa drugače.
11. člen
(dostop do zbirke osebnih podatkov)
(1) Dajalec kredita, ki ni član sistema izmenjave informacij
o boniteti oziroma zadolženosti fizičnih oseb po zakonu, ki ureja sistem
izmenjave informacij o boniteti oziroma zadolženosti fizičnih oseb, je za namen
pridobitve informacije o zadolženosti potrošnika in ocene kreditne sposobnosti
potrošnika upravičen iz sistema izmenjave informacij o boniteti oziroma
zadolženosti fizičnih oseb, s soglasjem potrošnika obdelovati naslednje podatke
o:
1.     
znesku neodplačanega dela obveznosti,
2.     
znesku obveznosti, s plačilom katerih je potrošnik v zamudi,
3.     
znesku neodplačanega dela obveznosti, v zvezi s katero se opravlja sodna
ali davčna izvršba pri banki, in
4.     
znesku neodplačanega dela obveznosti, za katero je banka začela postopek
izterjave, vključno s podatki o omejitvi uporabe ali o onemogočeni uporabi
plačilnega računa zaradi izterjave in o ponovni odpravi omejitev.
(2) Podatke iz sistema izmenjave informacij o boniteti
oziroma zadolženosti fizičnih oseb lahko pri dajalcu kredita obdeluje oseba, ki
je pri dajalcu kredita pooblaščena za obdelavo teh podatkov.
(3) Dajalec kredita s sedežem v drugi državi članici ima
dostop do podatkov iz prvega odstavka tega člena pod enakimi pogoji kot dajalec
kredita, ki ima sedež v Republiki Sloveniji.
(4) Dajalec kredita varuje podatke iz prvega odstavka tega
člena v skladu z zakonom, ki ureja varstvo osebnih podatkov, ter zagotavlja
sledljivost glede dostopa in izpisovanja podatkov iz sistema izmenjave
informacij tako, da je mogoča identifikacija osebe iz drugega odstavka tega
člena, ki je dostopala oziroma izpisovala podatke iz sistema izmenjave
informacij in preverjanje namena obdelave in izpisa podatkov.
2.4. Obveznosti in pravice v zvezi s kreditno pogodbo
12. člen
(obvezna vsebina kreditne pogodbe)
(1) Kreditna pogodba mora biti sklenjena pisno na papirju ali
drugem trajnem nosilcu podatkov. Vse pogodbene stranke prejmejo izvod sklenjene
kreditne pogodbe brezplačno.
(2) Kreditna pogodba mora vsebovati naslednje informacije:
1.     
vrsto potrošniškega kredita (npr. kreditna pogodba za nepremičnino,
finančni zakup (lizing, najem), odlog plačila, gotovinsko posojilo,
prekoračitev na plačilnem računu);
2.     
firmo ali ime in sedež ali naslov dajalca kredita in kreditnega
posrednika, če se pogodba sklepa s pomočjo kreditnega posrednika;
3.     
ime, priimek in naslov potrošnika, ki jemlje kredit;
4.     
skupni znesek kredita in pogoje črpanja;
5.     
obdobje trajanja kreditne pogodbe;
6.     
blago ali storitev in njeno vrednost, če gre za kredit v obliki odloga
plačila ali za povezano kreditno pogodbo;
7.     
kreditno obrestno mero in pogoje za njeno uporabo, in če obstaja, indeks
ali referenčno obrestno mero, če se uporablja za začetno kreditno obrestno
mero, obdobja, pogoje in postopke za spreminjanje kreditne obrestne mere,
datume, ko se kreditna obrestna mera prilagodi referenčni obrestni meri, in
datume, ko se kreditni obrestni meri prilagodi anuiteta kredita. Kadar se v
različnih okoliščinah uporabljajo različne kreditne obrestne mere, se
informacije navedejo za vsako od njih;
8.     
efektivno obrestno mero in skupni znesek, ki ga mora plačati potrošnik
in je izračunan ob sklenitvi kreditne pogodbe, z navedbo vseh predpostavk za
izračun obresti;
9.     
znesek, število in pogostnost plačil, vrstni red dodelitve plačil za
različne zneske, ki jih dolguje potrošnik in so zaračunani po različnih
kreditnih obrestnih merah, ter podatek o obročnem ali anuitetnem odplačevanju
kredita;
10.  
pravico potrošnika, da pri kreditni pogodbi z dogovorjenim postopnim
odplačevanjem glavnice, sklenjeni za določen čas, na svojo zahtevo brezplačno
med trajanjem kreditne pogodbe pridobi izračun stanja kredita v obliki
amortizacijskega načrta, ki prikazuje dolgovane zneske in obdobja ter pogoje v
zvezi s plačilom teh zneskov, razčlenitev vsakega plačila s prikazom odplačila
glavnice in obresti, izračunane na podlagi kreditne obrestne mere, ter
morebitne dodatne stroške. Če obrestna mera ali dodatni stroški niso fiksni,
mora načrt vsebovati navedbo o veljavnosti podatkov v načrtu do naslednje
spremembe kreditne obrestne mere ali dodatnih stroškov v skladu s kreditno pogodbo;
11.  
stroške vodenja enega ali več računov za izvajanje plačilnih transakcij
in črpanj, razen če odprtje računa ni obvezno, stroške uporabe plačilnih
sredstev za plačila in črpanja ter druge stroške, ki izhajajo iz kreditne
pogodbe, in pogoje, pod katerimi se lahko ti stroški spremenijo;
12.  
stroške notarskih storitev, če so potrebni;
13.  
zamudno obrestno mero z navedbo pravila za njeno prilagoditev in
morebitne stroške pri zamudi ter opozorilo o posledicah neplačanih zapadlih
obveznosti iz kreditne pogodbe;
14.  
pravico potrošnika do predčasnega odplačila kredita in pravico dajalca
kredita do nadomestila ter način določitve tega nadomestila;
15.  
izpisek, ki prikazuje obdobja in pogoje za plačilo obresti ter
periodičnih in neperiodičnih stroškov, če se stroški in obresti plačujejo brez
odplačila glavnice;
16.  
zavarovanja, če obstajajo;
17.  
pravico potrošnika do odstopa ali odpovedi kreditne pogodbe ter
informacije o postopkih za uveljavljanje te pravice v skladu s 17. in
21. členom tega zakona;
18.  
obstoj oziroma neobstoj pravice potrošnika do odstopa od pogodbe brez
navedbe razloga, obdobje trajanja in druge pogoje za njeno uveljavljanje,
vključno z informacijami o obveznosti potrošnika do plačila črpane glavnice in
obresti v skladu s tretjim odstavkom 18. člena tega zakona in zneskom dnevnih
obresti;
19.  
pravice potrošnika pri odstopu od povezane kreditne pogodbe in pogoje za
njihovo uveljavljanje v skladu z 19. členom tega zakona;
20.  
firmo ali ime in sedež ali naslov ter elektronski naslov dajalca
kredita, na katerega lahko potrošnik naslovi morebitno pritožbo v zvezi s
kreditno pogodbo v okviru notranjega pritožbenega postopka pri dajalcu kredita,
firmo ali ime in sedež ali naslov enega ali več izvajalcev izvensodnega
reševanja potrošniških sporov, ki jih dajalec kredita določi kot pristojne za
izvensodno reševanje sporov v skladu s 93. členom tega zakona, in pouk o
možnostih uveljavljanja drugih pravnih sredstev;
21.  
ime in naslov nadzornega organa, pristojnega za nadzor nad dajalci
kreditov in kreditnimi posredniki;
22.  
pri kreditnih pogodbah, pri katerih je obračun povezan z uporabo tuje
valute, navedbo tuje valute in vrsto tečaja, po katerem se izračunava vrednost
v domači valuti, z opozorilom, da se ob spremembi tečaja lahko spremenijo tudi
predvideni zneski posameznih plačil ter obrazložitev delovanja mehanizma
pretvorbe plačila iz tuje valute v domačo ter povezavo med tem mehanizmom in
mehanizmom, določenim z drugimi pogoji o izplačilu kredita, da lahko potrošnik
oceni finančne posledice, ki iz tega zanj izhajajo;
23.  
druga pogodbena določila in pogoje.
(3) Potrošniku ni treba plačati stroškov, ki v kreditni
pogodbi niso navedeni ali so navedeni nepopolno.
(4) Pri kreditni pogodbi, pri kateri plačila, ki jih opravi
potrošnik, ne zagotavljajo takojšnjega ustreznega zmanjšanja skupnega zneska
kredita, temveč se uporabijo za naložbe pod pogoji, določenimi v kreditni ali
pomožni pogodbi, morajo informacije iz drugega odstavka tega člena vsebovati
tudi izjavo, da kreditna pogodba ne zagotavlja jamstva tretje osebe za
odplačilo celotnega zneska črpanega kredita po kreditni pogodbi, razen če je
bilo tako jamstvo predloženo.
(5) Dajalec kredita lahko potrošniku zaradi zamude s plačili
zapadlih obveznosti iz kreditne pogodbe zaračuna zamudne obresti, ki ne
presegajo višine zamudnih obresti, določene v zakonu, ki ureja predpisano
obrestno mero zamudnih obresti.
(6) Morebitni stroški zaradi zamude s plačili zapadlih
obveznosti iz kreditne pogodbe ne smejo biti višji od dejanskih stroškov, ki
jih ima dajalec kredita zaradi zamude potrošnika s plačili zapadlih obveznosti,
in od višine zamudnih obresti, določene v zakonu, ki ureja predpisano obrestno
mero zamudnih obresti.
13. člen
(hramba kreditne pogodbe)
Dajalec kredita hrani izvod sklenjene kreditne pogodbe na
papirju ali drugem trajnem nosilcu podatkov ves čas trajanja kreditne pogodbe
in še štiri leta po izteku kreditne pogodbe, in sicer v poslovnih prostorih
dajalca kredita, v katerih se sklepajo kreditne pogodbe.
14. člen
(indeksi ali referenčne obrestne mere, spremembe kreditne
obrestne mere in stroškov)
(1) Vrednosti indeksov ali referenčnih obrestnih mer, ki jih
dajalec kredita uporablja za izračun kreditne obrestne mere, morajo biti jasne,
dostopne, objektivne in preverljive za dajalca kredita, kreditnega posrednika,
potrošnika in nadzorne organe.
(2) Če je dogovorjena spremenljiva obrestna mera za celotno
ali posamezno obdobje trajanja kreditne pogodbe, dajalec kredita pisno na
papirju ali drugem trajnem nosilcu podatkov potrošnika brezplačno obvesti o
spremembi kreditne obrestne mere pred začetkom veljavnosti spremembe. V
obvestilu se navedejo višina kreditne obrestne mere, znesek plačil od začetka
veljavnosti nove kreditne obrestne mere ter morebitne spremembe števila in
pogostnosti plačil.
(3) Ne glede na prejšnji odstavek se obvestilo o spremembi
kreditne obrestne mere potrošniku pošilja periodično skupaj z višino referenčne
obrestne mere in z novim zneskom rednih plačil, če je sprememba posledica
spremembe referenčne obrestne mere, nova referenčna obrestna mera pa je javno
objavljena na spletni strani dajalca kredita in dostopna v poslovnih prostorih
dajalca kredita, v katerih se sklepajo kreditne pogodbe.
(4) Dajalec kredita hrani evidence indeksov ali referenčnih
obrestnih mer, uporabljenih za izračun kreditnih obrestnih mer, za preteklo
obdobje.
(5) Če v kreditni pogodbi ni navedeno, pod katerimi pogoji se
obrestne mere ali stroški lahko spremenijo, jih dajalec kredita ne sme
spreminjati v škodo potrošnika.
15. člen
(informacije pri dovoljeni možnosti prekoračitve)
(1) Pri kreditni pogodbi z možnostjo prekoračitve stanja na
plačilnem računu potrošnika mora pogodba vsebovati naslednje informacije:
1.     
vrsto potrošniškega kredita;
2.     
firmo ali ime in sedež ali naslov dajalca kredita;
3.     
skupni znesek kredita in pogoje črpanja;
4.     
obdobje trajanja kreditne pogodbe;
5.     
kreditno obrestno mero in pogoje, ki urejajo uporabo kreditne obrestne
mere, ter če obstaja, indeks ali referenčno obrestno mero, ki se uporablja za
začetno kreditno obrestno mero;
6.     
obdobja in pogoje, pod katerimi se kreditna obrestna mera spremeni;
kadar se v različnih okoliščinah uporabljajo različne kreditne obrestne mere,
se informacije navedejo za vsako od njih;
7.     
efektivno obrestno mero in skupne stroške, ki jih mora plačati
potrošnik, izračunane ob sklenitvi kreditne pogodbe, pri čemer se navedejo tudi
vse predpostavke, uporabljene za izračun v skladu z drugim odstavkom
24. člena tega zakona;
8.     
opozorilo, da dajalec kredita lahko kadar koli zahteva odplačilo
celotnega zneska kredita;
9.     
stroške, ki nastanejo s sklenitvijo kreditne pogodbe, in pogoje, pod
katerimi se lahko stroški spremenijo.
(2) Dajalec kredita potrošniku na izpisku o stanju na
plačilnem računu na papirju ali drugem trajnem nosilcu podatkov redno sporoča
naslednje informacije:
1.     
obdobje, na katero se nanaša izpisek o stanju na plačilnem računu;
2.     
zneske in datume črpanj;
3.     
stanje in datum prejšnjega izpiska o stanju na plačilnem računu;
4.     
novo stanje;
5.     
datume in zneske opravljenih plačil potrošnika;
6.     
uporabljeno kreditno obrestno mero;
7.     
nastale stroške;
8.     
najmanjši znesek, ki ga mora plačati potrošnik.
(3) Dajalec kredita potrošnika obvesti o spremembi kreditne
obrestne mere v skladu s prvim in drugim odstavkom 14. člena tega zakona
ali o drugih plačljivih stroških, pred začetkom veljavnosti spremembe.
16. člen
(molče dovoljena prekoračitev)
(1) Pri molče dovoljeni prekoračitvi stanja na plačilnem
računu dajalec kredita v pogodbi o plačilnem računu navede vsaj kreditno
obrestno mero in pogoje, pod katerimi se uporablja, indeks ali referenčno
obrestno mero, če obstaja, vse stroške, ki nastanejo od trenutka prekoračitve,
ter pogoje, pod katerimi se ti stroški lahko spremenijo. Dajalec kredita te
informacije potrošniku redno zagotavlja pisno na papirju ali drugem trajnem
nosilcu podatkov.
(2) Ob prekoračitvi stanja na plačilnem računu potrošnika, ki
traja več kot mesec dni, dajalec kredita potrošnika nemudoma obvesti na papirju
ali drugem trajnem nosilcu podatkov o prekoračitvi, višini prekoračenega
zneska, kreditni obrestni meri, morebitnih pogodbenih kaznih, stroških in
zamudnih obrestih.
(3) Če dajalec kredita ravna v nasprotju s tem členom,
potrošniku ni treba dajalcu kredita plačati stroškov ali obresti.
2.5. Odstop in odpoved kreditne pogodbe 
17. člen
(odstop potrošnika zaradi kršitve zakona)
(1) Če kreditna pogodba ni sklenjena v skladu s prvim, drugim
in četrtim odstavkom 12. člena, prvim odstavkom 15. člena,
51. členom ali sedmim odstavkom 52. člena tega zakona, lahko
potrošnik z enostransko izjavo odstopi od kreditne pogodbe.
(2) Če potrošnik v enem mesecu od plačila prve obveznosti po
pogodbi ne izjavi, da odstopa od pogodbe v skladu s prejšnjim odstavkom, se
šteje, da pri kreditni pogodbi vztraja.
(3) Pri odstopu potrošnika od kreditne pogodbe dajalec
kredita potrošniku vrne vse plačane zneske v osmih dneh od prejema izjave
potrošnika. Če je potrošnik že črpal kredit, dajalcu kredita v istem roku vrne
črpan kredit, če mu je izjavo izročil neposredno, oziroma v desetih dneh od
oddaje izjave, če je izjavo poslal po elektronski ali priporočeni pošti.
Potrošniku ni treba plačati obresti oziroma drugih stroškov ali dajatev,
povezanih z odobrenim ali črpanim kreditom.
18. člen
(odstop potrošnika brez navedbe razloga)
(1) Potrošnik lahko odstopi od kreditne pogodbe brez navedbe
razloga v 14 dneh od dneva sklenitve kreditne pogodbe oziroma od dneva, ko
prejme informacije iz drugega in četrtega odstavka 12. člena tega zakona,
če je ta dan poznejši kot dan sklenitve kreditne pogodbe. Pri povezani kreditni
pogodbi se lahko rok za odstop od pogodbe na izrecno zahtevo potrošnika skrajša
na tri dni. Potrošnik lahko odstopi od kreditne pogodbe brez navedbe razloga
tudi, kadar je kredit že črpal.
(2) Potrošnik uveljavlja pravico do odstopa od pogodbe z
obvestilom pisno na papirju ali drugem trajnem nosilcu podatkov, ki ga pošlje
dajalcu kredita v rokih iz prejšnjega odstavka.
(3) Če potrošnik uveljavlja pravico do odstopa od pogodbe po
črpanju kredita, dajalcu kredita plača glavnico in obresti, obračunane na to
glavnico, od dneva, ko je bil kredit črpan, do dneva, ko je glavnica odplačana,
brez nepotrebnega odlašanja ali najpozneje v 30 dneh od dneva, ko je dajalcu
kredita poslal obvestilo o odstopu. Obresti črpanega dela kredita se izračunajo
na podlagi dogovorjene kreditne obrestne mere.
(4) Če potrošnik odstopi od pogodbe, mu dajalec kredita ne
sme zaračunati nobenih drugih stroškov, razen morebitnih nepovratnih stroškov,
ki jih je dajalec kredita plačal v postopku pred sodišči, upravnimi organi ali
osebami z javnim pooblastilom.
(5) Če dajalec kredita ali tretja oseba na podlagi dogovora
med tretjo osebo in dajalcem kredita opravi pomožno storitev, ki je povezana s
kreditno pogodbo, pogodba o pomožni storitvi potrošnika preneha zavezovati, če
odstopi od kreditne pogodbe.
(6) Če ima potrošnik pravico do odstopa od pogodbe po tem
zakonu, se ne glede na določbe zakona, ki ureja varstvo potrošnikov in urejajo
pravico potrošnika do odstopa od pogodbe o finančnih storitvah, sklenjene na
daljavo in od pogodbe o finančnih storitvah, sklenjene zunaj poslovnih
prostorov ter 111. člen Obligacijskega zakonika (Uradni list RS,
št. 97/07 – uradno prečiščeno besedilo in 64/16 – odl. US) za odstop od
kreditne pogodbe uporablja ta zakon.
19. člen
(odstop potrošnika od povezane kreditne pogodbe)
(1) Če potrošnik odstopi od pogodbe o prodaji blaga ali
opravljanju storitev v skladu z zakonom, ki ureja varstvo potrošnikov, z dnem
odstopa od pogodbe preneha veljati tudi povezana kreditna pogodba.
(2) Potrošnik lahko proti dajalcu kredita ugovarja zavrnitev
plačila in uveljavlja druge pravice, ki izvirajo iz pogodbe o prodaji blaga ali
opravljanju storitev, če se blago ali storitve ne zagotovijo, se zagotovijo le
delno ali niso v skladu s pogodbo o prodaji blaga ali opravljanju storitev, pod
pogojem, da sta ta pogodba in kreditna pogodba med seboj povezani.
(3) Ugovore iz prejšnjega odstavka lahko potrošnik uveljavlja
proti dajalcu kredita samo, če jih je pred tem uveljavljal proti prodajalcu
blaga ali izvajalcu storitve.
20. člen
(odstop dajalca kredita)
(1) Dajalec kredita lahko z enostransko izjavo odstopi od
kreditne pogodbe ali zahteva plačilo preostalih plačil pred njihovo
zapadlostjo, če je potrošnik v zamudi s plačilom začetnega ali dveh zaporednih
plačil.
(2) Pred izjavo o odstopu od kreditne pogodbe dajalec kredita
potrošniku na papirju ali drugem trajnem nosilcu podatkov določi primeren
dodatni rok za plačilo zapadlih obveznosti, ki ne sme biti krajši od 15 dni.
(3) Dajalec kredita lahko odstopi od kreditne pogodbe, če
potrošnik ne plača zapadlih obveznosti v dodatnem roku iz prejšnjega odstavka.
(4) Če dajalec kredita zahteva plačilo preostalih plačil pred
njihovo zapadlostjo ali z enostransko izjavo odstopi od kreditne pogodbe, se
obveznost plačila določi v skladu s prvim odstavkom 22. člena tega zakona.
(5) Potrošnik za zapadle kreditne obveznosti za čas od
nastanka zamude do dneva plačila plača dajalcu kredita zamudne obresti, ki ne
presegajo višine določene v zakonu, ki ureja predpisano obrestno mero zamudnih
obresti.
21. člen
(odpoved odprte kreditne pogodbe)
(1) Potrošnik lahko kadar koli in brezplačno odpove odprto
kreditno pogodbo, razen če sta se potrošnik in dajalec kredita v pogodbi
dogovorila o odpovednem roku, ki ne sme biti daljši od enega meseca.
(2) Dajalec kredita lahko odpove odprto kreditno pogodbo, če
sta se potrošnik in dajalec kredita o tem izrecno dogovorila v pogodbi z
najmanj dvomesečnim odpovednim rokom, tako da potrošniku pošlje obvestilo pisno
na papirju ali drugem trajnem nosilcu podatkov.
(3) Dajalec kredita lahko iz utemeljenih razlogov potrošniku
začasno prekine črpanje kredita, če sta se v odprti kreditni pogodbi o tem izrecno
dogovorila. O tem dajalec kredita potrošnika obvesti pisno na papirju ali
drugem trajnem nosilcu podatkov pred prekinitvijo črpanja ali najpozneje takoj
po njej, razen če drug zakon določa drugače.
2.6. Predčasno odplačilo in odstop terjatev
22. člen
(predčasno odplačilo kredita)
(1) Potrošnik lahko kadar koli v celoti ali delno izpolni
svoje obveznosti po kreditni pogodbi. V tem primeru je upravičen do zmanjšanja
skupnih stroškov kredita v delu, ki ga sestavljajo obresti in stroški
preostalega obdobja trajanja pogodbe, tako da se od zneska sedanje vrednosti
obveznosti predčasnega plačila (diskontirane) kredita odšteje sedanja vrednost
(valorizirana) pogodbenih obresti, vključno z morebitnimi stroški, ki bi tekle
od dneva predčasnega plačila do dneva zapadlosti plačila po pogodbi, če so bili
pogodbene obresti in stroški za to obdobje že obračunani in zajeti v plačila,
ki jih je plačal potrošnik. Dajalec kredita potrošniku na razumljiv način in
brezplačno na papirju ali drugem trajnem nosilcu podatkov predstavi zmanjšanje
obresti in drugih stroškov, ki nastanejo s celotnim ali delnim predčasnim
odplačilom kredita. Dogovorjena določila o obrestni meri se ne smejo spremeniti
v škodo potrošnika.
(2) Pri predčasnem odplačilu kredita je dajalec kredita upravičen
do pravičnega nadomestila morebitnih stroškov, ki so neposredno povezani s
predčasnim odplačilom kredita, če se predčasno odplačilo izvede za obdobje, za
katero je bila določena fiksna kreditna obrestna mera.
(3) Nadomestilo ne sme presegati 1 % zneska predčasno
odplačane glavnice, če potrošnik predčasno odplača kredit več kot eno leto pred
končno dospelostjo kreditne pogodbe. Če je do končne dospelosti kreditne
pogodbe eno leto ali manj kot eno leto, nadomestilo ne sme presegati 0,5 %
zneska predčasno odplačane glavnice.
(4) Nadomestilo lahko dajalec kredita zahteva pod pogojem, da
vsota predčasnih odplačil v 12 mesecih presega 10.000 eurov.
(5) Nadomestila za predčasno odplačilo dajalec kredita ne sme
zahtevati, če:
1.     
se je odplačilo opravilo po zavarovalni pogodbi, ki zagotavlja jamstvo
za odplačilo kredita;
2.     
gre za kreditne pogodbe z dovoljeno prekoračitvijo stanja na plačilnem
računu;
3.     
se predčasno odplačilo opravi v obdobju, za katero ni določena fiksna
kreditna obrestna mera;
4.     
so v pogodbi nepopolne informacije o trajanju kreditne pogodbe, pravici
do odstopa od pogodbe brez navedbe razloga ali izračunu nadomestila za
predčasno odplačilo.
(6) Nadomestilo za predčasno odplačilo ne sme presegati
zneska obresti, ki bi jih potrošnik plačal v obdobju med predčasnim odplačilom
in dogovorjenim datumom prenehanja trajanja kreditne pogodbe.
23. člen
(odstop terjatev)
(1) Pri odstopu terjatev iz kreditnih pogodb po tem zakonu
tretji osebi oziroma prevzemniku je potrošnik zoper njega upravičen
uveljavljati vse pravice in ugovore, ki jih ima zoper prvotnega dajalca
kredita, vključno s pobotom.
(2) Pogodbe o odstopu terjatev iz kreditnih pogodb iz
prejšnjega odstavka, ki bi zmanjševale pravice potrošnika iz prejšnjega
odstavka, so nične.
(3) Dajalec kredita lahko odstopi terjatev le prevzemniku, ki
je dajalec kredita in izpolnjuje vse pogoje po tem zakonu. Prevzemnik lahko
prevzame terjatev, če je dajalec kredita in izpolnjuje vse pogoje po tem
zakonu.
(4) Ne glede na prejšnji odstavek lahko dajalec kredita, ki
pridobi dovoljenje za opravljanje bančnih storitev in finančnih storitev na
podlagi zakona, ki ureja bančništvo, odstopi terjatev prevzemniku, ki je:
-       
zavarovalnica z namenom poplačila dajalca kredita za zapadle neplačane
kreditne obveznosti z zavarovalnino;
-       
subjekt s posebnim namenom pri listinjenju;
-       
Družba za upravljanje slabih terjatev bank, d. d., ali
-       
druga družba za upravljanje slabih terjatev bank.
(5) Prevzemnik iz tretjega in četrtega odstavka tega člena je
dolžan po prevzemu terjatev izpolnjevati vse obveznosti do potrošnika, kot jih
je dolžan izpolnjevati dajalec kredita v skladu s tem zakonom, terjatev pa
lahko odstopi le v skladu s tretjim odstavkom tega člena.
(6) Odstopnik terjatve o odstopu terjatve potrošnika obvesti
pisno na papirju ali drugem trajnem nosilcu podatkov, razen če dajalec kredita
v dogovoru s prevzemnikom še naprej opravlja storitev iz tega kredita v imenu
prevzemnika in za njegov račun.
(7) Dajalec kredita pri odstopu terjatev ves čas trajanja
kreditne pogodbe in še štiri leta po izteku kreditne pogodbe hrani vsaj kopijo
sklenjene kreditne pogodbe.
2.7. Efektivna obrestna mera
24. člen
(predpostavke za izračun)
(1) Efektivna obrestna mera, ki na letni ravni izraža vpliv,
ki ga imajo na skupno ceno denarja vsa obstoječa ali prihodnja upravičenja in
obveznosti (črpanj, plačil in stroškov), o katerih sta se dajalec kredita in
potrošnik dogovorila, se izračuna na način, kot je določen v 25. členu
tega zakona.
(2) Za izračun efektivne obrestne mere se upoštevajo skupni
stroški kredita za potrošnika, razen dajatev in stroškov, ki jih mora potrošnik
plačati pri nakupu blaga ali storitev ne glede na to, ali gre za kreditno ali
gotovinsko transakcijo, ter stroškov, ki jih potrošnik plača zaradi
neizpolnjevanja obveznosti iz kreditne pogodbe. Stroški odprtja in vodenja
računa, na katerem se evidentirajo plačilne transakcije in črpanja, stroški
uporabe plačilnih sredstev za plačilne transakcije in črpanja ter drugi stroški
v zvezi s plačilnimi transakcijami se vključijo v skupne stroške kredita potrošniku,
razen če odprtje ali vodenje računa ni obvezno za pridobitev kredita ali za
pridobitev kredita pod pogoji, pod katerimi se kredit trži in so stroški računa
ločeno prikazani v kreditni pogodbi ali drugi pogodbi, sklenjeni s potrošnikom.
(3) Efektivna obrestna mera se izračuna glede na dogovorjeno
časovno obdobje kreditne pogodbe ter glede na pogoje in roke za izpolnitev
obveznosti dajalca kredita in potrošnika, kot so navedeni v kreditni pogodbi.
(4) Pri kreditni pogodbi, v kateri se dovoljuje sprememba
kreditne obrestne mere in morebitnih drugih stroškov, ki so zajeti v efektivni
obrestni meri in katerih dinamike v trenutku izračuna ni mogoče natančno
predvideti, se efektivna obrestna mera izračuna ob predpostavki, da kreditna
obrestna mera in stroški, ki vplivajo na efektivno obrestno mero, ostanejo
enaki začetni višini in se uporabljajo do poteka veljavnosti kreditne pogodbe.
(5) Pri izračunu efektivne obrestne mere se upoštevajo tudi
dodatne predpostavke v skladu s tretjim odstavkom 25. člena tega zakona.
25. člen
(način izračuna)
(1) Efektivna obrestna mera se izračuna kot letna diskontna
stopnja, ki izenači sedanjo vrednost vseh črpanj kredita s sedanjo vrednostjo
vseh plačil in stroškov na podlagi naslednje enačbe:
pri čemer je:
EOM = efektivna obrestna mera;
m = zaporedna številka zadnjega
črpanja oziroma število vseh črpanj, tranš, če se kredit črpa postopoma;
drugače je m = 1;
k = zaporedna številka črpanja, pri
čemer je 1 ≤ k ≤ m;
Ck = znesek k‑tega črpanja;
tk = trajanje časovnega
presledka, izraženo v letih ali delih leta, med datumom prvega črpanja in
datumom vsakega posameznega naslednjega črpanja, pri čemer je t1
= 0;
m’ = zaporedna številka zadnjega
plačila kredita, obresti ali stroškov oziroma skupno število vseh plačil;
l = zaporedna številka plačila
kredita, obresti ali stroškov;
Dl = znesek posameznega
plačila kredita, obresti ali stroškov;
sl = trajanje časovnega
presledka, izraženo v letih ali delih leta, med datumom prvega črpanja in
datumom vsakega posameznega plačila kredita, obresti ali stroškov;
Σ = vsota.
(2) Pri izračunu efektivne obrestne mere v skladu s prejšnjim
odstavkom se upošteva naslednje:
1.     
zneski, ki jih plačata stranki ob različnih časih, so lahko različni in
se lahko plačajo v različnih časovnih presledkih;
2.     
začetni datum je datum prvega črpanja;
3.     
časovni presledki med datumi, ki se uporabljajo pri izračunu, se
izrazijo v letih oziroma delih leta. Šteje se, da ima leto 365 dni (ali 366 v
prestopnih letih) – sistem (K, 365/366). Če je to povezano z naravo posla ali
če ni natančnih podatkov o dospevanju plačil, se šteje, da ima leto 52 enakih
tednov ali 12 enakih mesecev. Šteje se, da ima enak mesec 30,41666 dneva (tj.
365/12) ne glede na to, ali je leto prestopno ali ne;
4.     
če časovnih presledkov med datumi, ki se uporabljajo pri izračunih, ni
mogoče izraziti kot celo število tednov, mesecev ali let, se izrazijo kot celo
število enega od teh obdobij in s številom dni. Kadar se uporabljajo dnevi:
- 
se šteje vsak dan,
- 
se enaka obdobja in nato dnevi štejejo nazaj do dneva začetka črpanja,
- 
se dolžina obdobja dni, ki se izrazi v letih, izračuna tako, da se
odšteje prvi dan in prišteje zadnji dan, tako da se to obdobje deli s številom
dni (365 ali 366) celotnega leta, ki se šteje nazaj od zadnjega dne do istega
dne predhodnega leta;
5.     
rezultat se zapiše z natančnostjo vsaj dveh decimalk v odstotnem zapisu,
pri čemer se zaokroženje opravi po matematičnih pravilih (če je prva neizpisana
vrednost 5 ali več, se zadnja ohranjena vrednost zaokroži navzgor);
6.     
enačba iz prejšnjega odstavka se z uvedbo enotnega simbola Pi za
pozitivni ali negativni denarni tok, ki nastopi kot posledica i tega od skupaj N
= m + m' poslovnih dogodkov (npr. črpanj (dela) kredita, plačil stroškov
ali anuitet), lahko preoblikuje v:
Efektivna obrestna mera je tako letna diskontna stopnja, ki
povzroči, da je sedanja vrednost vseh upoštevanih pozitivnih in negativnih
denarnih tokov danega kreditnega posla enaka nič (0).
(3) Dajalec kredita mora pri izračunu efektivne obrestne mere
upoštevati naslednje dodatne predpostavke:
1.     
če daje kreditna pogodba potrošniku možnost prostega črpanja, se šteje,
da je skupni znesek kredita črpan takoj in v celoti;
2.     
če kreditna pogodba predvideva črpanja z različnimi stroški ali
kreditnimi obrestnimi merami, se šteje, da je skupni znesek kredita črpan po
najvišji kreditni obrestni meri in najvišjih stroških, ki se obračunavajo za
najpogosteje uporabljeno transakcijo pri tovrstni kreditni pogodbi;
3.     
če daje kreditna pogodba potrošniku možnost prostega črpanja odobrenega
zneska kredita, vendar glede na različne načine črpanja določa omejitve
skupnega zneska kredita in časovnega obdobja, se za izračun efektivne obrestne
mere šteje, da bo skupni znesek kredita črpan na prvi dan, določen v kreditni
pogodbi, in v skladu s temi omejitvami črpanja;
4.     
pri odprti kreditni pogodbi, razen pri kreditni pogodbi z dovoljeno
možnostjo prekoračitve stanja na plačilnem računu in pri premostitvenem
kreditu, se pri kreditni pogodbi, katere namen ni pridobitev ali ohranitev
pravic na nepremičnini ali pri kateri se kredit črpa z bančno plačilno kartico
z odlogom plačila ali kreditno kartico šteje, da se kredit zagotovi za eno
leto, ki se šteje od dneva začetka črpanja kredita, z zadnjim plačilom kredita
pa se poravnajo saldo glavnice, obresti in morebitni drugi stroški. Šteje se,
da potrošnik odplača glavnico z enakimi mesečnimi plačili z začetkom en mesec
po dnevu prvega črpanja. Če potrošnik odplača glavnico v celoti z enkratnim
plačilom znotraj posameznega plačilnega roka, se šteje, da bodo naslednja
črpanja in plačila celotne glavnice opravljena v obdobju enega leta. Obresti in
drugi stroški se določijo glede na navedena črpanja in plačila glavnice in
kakor je določeno v kreditni pogodbi;
5.     
pri kreditni pogodbi, razen pri kreditni pogodbi z dovoljeno možnostjo
prekoračitve stanja na plačilnem računu in odprti kreditni pogodbi, se v
primeru, da ni mogoče ugotoviti dneva ali zneska plačila kredita, ki ga mora
opraviti potrošnik, šteje, da se plačilo opravi na prvi dan in na najnižji
znesek, ki ju določa kreditna pogodba. Če dan sklenitve kreditne pogodbe ni
znan, se šteje, da je začetek črpanja kredita na dan, ki omogoča najkrajši
časovni presledek med dnevom začetka črpanja kredita in dnevom prvega plačila
kredita, ki ga mora opraviti potrošnik;
6.     
kadar dneva ali zneska plačila, ki ga mora opraviti potrošnik, ni mogoče
ugotoviti na podlagi kreditne pogodbe ali predpostavk 4., 5. in 8. točke tega
odstavka, se šteje, da se plačilo opravi v skladu z roki in pogoji, ki jih
določi dajalec kredita. Kadar so ti neznani, se šteje:
- 
da se plačila obresti plačajo skupaj s plačili glavnice;
- 
da se stroški, ki niso obresti in so v obliki enkratnega plačila,
plačajo na dan sklenitve kreditne pogodbe;
- 
da se stroški, ki niso obresti in so v obliki večkratnih plačil,
plačujejo v rednih časovnih presledkih z začetkom na dan prvega plačila
glavnice. Če znesek teh plačil ni znan, se šteje, da so zneski enaki;
- 
da se saldo glavnice, obresti in morebitni drugi stroški poravnajo s
končnim plačilom kredita.
7.     
če pri kreditni pogodbi, ki ni pogojna obveznost ali jamstvo in katere
namen ni pridobitev ali ohranitev lastninskih pravic na nepremičnini, pri
kreditni pogodbi z dovoljeno možnostjo prekoračitve stanja na plačilnem računu
ter pri kreditu, ki se črpa z bančno plačilno kartico z odlogom plačila ali s
kreditno kartico, še ni dogovorjen skupni znesek kredita, se šteje, da znaša
1.500 eurov;
8.     
pri kreditni pogodbi z dovoljeno možnostjo prekoračitve stanja na
plačilnem računu potrošnika se šteje, da je skupni znesek kredita črpan v
celoti za celotno obdobje trajanja kreditne pogodbe. Če trajanje prekoračitve
ni znano, se pri izračunu efektivne obrestne mere šteje, da je kreditna pogodba
sklenjena za tri mesece;
9.     
če dajalec kredita ponudi različne kreditne obrestne mere in stroške za
določeno obdobje ali znesek, se upoštevajo najvišja kreditna obrestna mera in
najvišji stroški v celotnem obdobju trajanja kreditne pogodbe;
10.  
če je v kreditni pogodbi v začetnem obdobju dogovorjena fiksna kreditna
obrestna mera in se ob izteku obdobja fiksne kreditne obrestne mere določi nova
spremenljiva kreditna obrestna mera, ki se periodično prilagaja v skladu z
dogovorjenim indeksom ali referenčno obrestno mero, se šteje, da je ob izteku
obdobja fiksne kreditne obrestne mere kreditna obrestna mera enaka tisti, ki je
veljala v času izračuna efektivne obrestne mere na podlagi vrednosti v tistem
času dogovorjenega indeksa ali referenčne obrestne mere, vendar ni nižja od
fiksne kreditne obrestne mere.
26. člen
(najvišja dopustna efektivna obrestna mera)
(1) Če je dajalec kredita oseba, ki ni kreditna institucija
po zakonu, ki ureja bančništvo, lahko znaša efektivna obrestna mera na dan
sklenitve pogodbe največ 200 % zadnje povprečne efektivne obrestne mere, ki jo
v skladu z zakonom, ki ureja bančništvo, za potrošniške kredite uporabljajo kreditne
institucije in jo za kreditni razred, v katerega po merilih tretjega in
četrtega odstavka tega člena spada kredit, objavi Banka Slovenije.
(2) Če je v kreditni pogodbi določena višja efektivna
obrestna mera od 200 % povprečne efektivne obrestne mere, določene v prejšnjem
odstavku, se šteje, da je bila med potrošnikom in dajalcem kredita dogovorjena
efektivna obrestna mera, ki znaša 200 % povprečne efektivne obrestne mere
kreditnih institucij za potrošniške kredite.
(3) Povprečne efektivne obrestne mere kreditnih institucij za
potrošniške kredite objavlja Banka Slovenije dvakrat letno v Uradnem listu
Republike Slovenije za naslednje ročnosti in zneske:
-       
do šest mesecev in do 1.000 eurov (I. razred);
-       
do 12 mesecev in do 2.000 eurov (II. razred);
-       
do 36 mesecev in do 4.000 eurov (III. razred);
-       
do deset let in do 20.000 eurov (IV. razred).
(4) Potrošniški kredit, ki se ne uvršča v nobeno od
kombinacij ročnosti in zneska iz prejšnjega odstavka, se razvrsti v tisti
razred, v katerem njegova ročnost in njegov znesek ne presežeta zgornje mejne
vrednosti za ta razred.
(5) Kreditne institucije poročajo Banki Slovenije o efektivni
obrestni meri po ročnostih in zneskih iz tretjega odstavka tega člena, ki jih
uporabljajo za potrošniške kredite.
(6) Banka Slovenije s sklepom podrobneje določi obseg, način
in roke poročanja kreditnih institucij o efektivnih obrestnih merah, ki jih
uporabljajo za potrošniške kredite v skladu s tem zakonom.
2.8. Obvezna narava določb tega zakona
27. člen
(ničnost pogodbe oziroma pogodbenega določila)
(1) Nično je vsako pogodbeno določilo, ki je v nasprotju s
tem zakonom in je v škodo potrošnika.
(2) Določbe tega zakona se neposredno uporabljajo, če so
določila kreditne pogodbe nejasna, nepopolna ali v nasprotju s tem zakonom in v
škodo potrošnika.
(3) Pravic, ki pripadajo potrošniku po tem zakonu, s kreditno
pogodbo ni mogoče omejiti ali izključiti.
(4) Kreditna pogodba, ki jo dajalec kredita ali kreditni
posrednik sklene brez ustreznega dovoljenja v skladu s tem zakonom, je nična,
pri čemer je dajalec kredita upravičen samo do vračila že črpanega dela
skupnega zneska kredita.
28. člen
(omejitve pri zavarovanju)
(1) V zvezi s kreditno pogodbo ni dovoljeno zavarovanje
plačil, ki potrošnika zavezuje k izdaji ali sprejemu bianko menice ali čeka ali
drugega plačilnega instrumenta, ki ima po svoji naravi podobne učinke.
(2) Potrošnik lahko od dajalca kredita zahteva vrnitev
katerega koli plačilnega instrumenta iz prejšnjega odstavka, ki mu ga je
izročil zaradi zavarovanja plačil.
(3) Dajalec kredita potrošniku povrne vso škodo, ki je
posledica uporabe instrumenta zavarovanja plačil iz prvega odstavka tega člena.
29. člen
(preprečevanje izogibanja določbam zakona)
(1) Vključevanje kreditnih pogodb, ki spadajo v področje
uporabe tega zakona, in drugih pogodb v pogodbe, katerih značilnosti ali namen
lahko omogoči izogibanje uporabi tega zakona, ni dovoljeno.
(2) Več pogodb istega dajalca kredita, ki z ekonomskega
vidika sestavljajo celoto, zlasti v primeru porazdelitve zneska kredita na več
pogodb ali sklenitve več zaporednih pogodb, se v smislu tega zakona štejejo kot
ena pogodba.
(3) Pogodbeno razmerje, pri katerem je potrošnik prodajalec
in kupec oziroma zakupnik (najemnik) po pogodbi o finančnem zakupu iste stvari,
se šteje za kreditno pogodbo po tem zakonu.
(4) Stvari, ki jih je dajalec kredita oziroma zakupodajalec
(najemodajalec) po pogodbi o finančnem zakupu pridobil pri pravnih poslih iz
prejšnjega odstavka in pri katerih ima že sklenjeno obveznost odtujitve stvari
istemu potrošniku, ne sme obremeniti s stvarnimi pravicami drugih.
(5) Kadar se omejitev iz prejšnjega odstavka nanaša na
nepremičnino, mora dajalec kredita oziroma zakupodajalec pri finančnem zakupu
na tej nepremičnini vpisati pravico prepovedi obremenitve ali odtujitve
nepremičnine v korist kupca oziroma zakupnika po pogodbi o finančnem zakupu.
(6) Ne glede na določbe zakona, ki ureja finančno poslovanje,
postopke zaradi insolventnosti in prisilno prenehanje, stečajni dolžnik kot
zakupodajalec z začetkom stečajnega postopka ne pridobi pravice do odstopa od
pogodbe o finančnem zakupu, po pravilih, ki veljajo za vzajemno neizpolnjene
pogodbe, ki je bila sklenjena s potrošnikom pred začetkom stečajnega postopka.
Stečajni dolžnik lahko odstopi od pogodbe o finančnem zakupu v skladu z 20. členom
tega zakona.
(7) Kadar se proti zakupodajalcu, ki je s potrošnikom sklenil
pogodbo o finančnem zakupu, na predlog upnika uvede postopek izvršbe na predmet
zakupa, se izvršba na tak predmet šteje za nedopustno.
2.9. Opravljanje storitev potrošniškega kreditiranja
30. člen
(dovoljenje za opravljanje storitev potrošniškega
kreditiranja)
(1) Dajalec kredita pred začetkom opravljanja storitev
potrošniškega kreditiranja pridobi dovoljenje za opravljanje storitev
potrošniškega kreditiranja (v nadaljnjem besedilu: dovoljenje) za vsako
poslovno enoto, kjer bo opravljal te storitve.
(2) Dovoljenja ne potrebujejo:
1.     
kreditne institucije, ki pridobijo dovoljenje za opravljanje bančnih in
finančnih storitev po zakonu, ki ureja bančništvo;
2.     
kreditne institucije s sedežem v drugi državi članici, ki preko
podružnice opravljajo storitve potrošniškega kreditiranja v Republiki Sloveniji
in pridobijo dovoljenje za opravljanje bančnih in finančnih storitev v matični
državi članici;
3.     
delodajalci za kreditne pogodbe, s katerimi dodelijo kredit svojim
zaposlenim brezobrestno ali po nižjih povprečnih efektivnih obrestnih merah,
kot jih za potrošniške kredite uporabljajo kreditne institucije;
4.     
nepridobitne organizacije, ki dajejo kredite le za socialne in
izobraževalne namene, če gre za kreditne pogodbe iz 3. člena tega zakona;
5.     
pravne osebe javnega prava za kreditne pogodbe iz 3. člena tega
zakona.
31. člen
(izdaja in podaljšanje dovoljenja)
(1) Dovoljenje izda ali podaljša ministrstvo, pristojno za
gospodarstvo (v nadaljnjem besedilu: ministrstvo), na zahtevo dajalca kredita
oziroma vložnika po pravilih splošnega upravnega postopka.
(2) Ministrstvo izda ali podaljša dovoljenje, če:
-       
dajalec kredita oziroma vložnik izpolnjuje kadrovske, izobrazbene,
prostorske, organizacijske, tehnične in druge pogoje za opravljanje storitev
potrošniškega kreditiranja v skladu s tem zakonom;
-       
dajalec kredita oziroma vložnik predloži osnutek kreditne pogodbe, ki je
v skladu s tem zakonom, za vsako vrsto kredita, ki ga ponuja;
-       
dajalec kredita za izvensodno reševanje sporov s potrošniki določi
izvajalca izvensodnega reševanja potrošniških sporov v skladu s 93. členom
tega zakona;
-       
dajalec kredita oziroma vložnik, član poslovodstva in prokurist dajalca
kredita oziroma vložnika ter odgovorna oseba iz četrtega odstavka tega člena ni
bila pravnomočno obsojena zaradi kaznivega dejanja zoper gospodarstvo, zoper
pravni promet ali zoper premoženje;
-       
nad premoženjem dajalca kredita oziroma vložnika, člana poslovodstva in
prokurista dajalca kredita oziroma vložnika ter nad premoženjem odgovorne osebe
iz četrtega odstavka tega člena ni bil začet postopek osebnega stečaja;
-       
dajalec kredita oziroma vložnik, član poslovodstva in prokurist dajalca
kredita oziroma vložnika ter odgovorna oseba iz četrtega odstavka tega člena ni
bila kaznovana v skladu s 94. členom tega zakona;
-       
opravljanje storitev potrošniškega kreditiranja ni v nasprotju z drugimi
predpisi.
(3) Ne glede na prejšnji odstavek se dajalcu kredita oziroma
vložniku ne izda dovoljenje, če mu je bilo odvzeto v skladu s 33. členom
tega zakona ali če ni plačal globe ali stroškov postopka za prekršek, storjen
po 95. ali 96. členu tega zakona, pri čemer ta omejitev traja do plačila
globe in stroškov postopka oziroma do ustavitve prisilne izterjave, vendar
najdlje tri leta od pravnomočnosti odločbe, s katero je bila izrečena globa za
prekršek oziroma odmerjeni stroški postopka.
(4) V vlogi za pridobitev ali podaljšanje dovoljenja dajalec
kredita oziroma vložnik določi osebo, odgovorno za vodenje in pravilnost
poslovnega procesa potrošniškega kreditiranja.
(5) Ministrstvo izda dovoljenje za tri leta z možnostjo
podaljšanja. Dovoljenje se podaljša za nadaljnja tri leta, če dajalec kredita
izpolnjuje pogoje iz drugega in tretjega odstavka tega člena in dva meseca pred
potekom treh let od pridobitve oziroma od zadnjega podaljšanja dovoljenja
ministrstvu ponovno predloži vsa dokazila o izpolnjevanju zahtevanih pogojev,
sicer mu dovoljenje preneha veljati.
(6) Če dajalec kredita po pridobitvi dovoljenja odpre novo
poslovno enoto, v kateri želi opravljati storitve potrošniškega kreditiranja,
mora za to poslovno enoto pridobiti dovoljenje ministrstva za opravljanje
storitev potrošniškega kreditiranja.
(7) Ne glede na določbe tega člena se dajalcu kredita, ki
izpolnjuje pogoje iz drugega in tretjega odstavka tega člena in v katerem ima
banka ali banka države članice najmanj 20-odstotni delež glasovalnih pravic ali
najmanj 20-odstotni delež v kapitalu, ali katerega bilančna vsota po stanju ob
koncu preteklega koledarskega leta je najmanj enaka 50.000.000 eurov, izda
dovoljenje za nedoločen čas. Če dajalec kredita ne izpolnjuje več pogojev glede
lastništva ali bilančne vsote iz prejšnjega stavka, mora ministrstvu ponovno
predložiti vsa dokazila o izpolnjevanju zahtevanih pogojev za izdajo dovoljenja
za tri leta z možnostjo podaljšanja. Dovoljenje za nedoločen čas preneha
veljati z dnem izdaje odločbe ministrstva na podlagi vloge za izdajo dovoljenja
za tri leta z možnostjo podaljšanja. Ministrstvo lahko izda odločbo o
prenehanju dovoljenja za nedoločen čas tudi na predlog Tržnega inšpektorata
Republike Slovenije (v nadaljnjem besedilu: Tržni inšpektorat) ali po uradni
dolžnosti, če dajalec kredita ne izpolnjuje več pogojev glede lastništva ali
bilančne vsote.
(8) Kadrovske, izobrazbene, prostorske, organizacijske,
tehnične in druge pogoje, ki jih mora izpolnjevati dajalec kredita, ter
dokumentacijo in podatke, ki jih mora dajalec kredita oziroma vložnik
predložiti k vlogi za izdajo ali podaljšanje dovoljenja, podrobneje predpiše s
pravilnikom minister, pristojen za gospodarstvo.
32. člen
(izdaja nalepke)
(1) Ministrstvo dajalcu kredita, ki je pridobil dovoljenje,
izda nalepko, ki izkazuje pridobitev dovoljenja. Ministrstvo izda toliko
nalepk, kot je v vlogi navedenih poslovnih enot, ki izpolnjujejo pogoje iz
31. člena tega zakona, in kjer se bodo opravljale storitve potrošniškega
kreditiranja.
(2) Obliko in vsebino nalepke, pravila ravnanja z nalepko,
pravila glede pridobitve novih ali dodatnih nalepk in vračila pridobljenih
nalepk predpiše minister, pristojen za gospodarstvo.
33. člen
(odvzem dovoljenja)
(1) Ministrstvo odvzame dovoljenje dajalcu kredita na predlog
Tržnega inšpektorata ali po uradni dolžnosti, če:
1.     
je dajalcu kredita izdana odločba na podlagi šestega ali sedmega
odstavka 89. člena tega zakona;
2.     
dajalec kredita stori prekršek iz 7. točke prvega odstavka
94. člena tega zakona.
(2) Postopek odvzema dovoljenja se izvede po zakonu, ki ureja
splošni upravni postopek.
(3) Ko je odločba o odvzemu dovoljenja dokončna, dajalec
kredita, ki mu je odvzeto dovoljenje, takoj odstrani nalepko. Če je ne
odstrani, jo na stroške dajalca kredita odstrani Tržni inšpektorat.
34. člen
(register dajalcev kreditov za opravljanje storitev
potrošniškega kreditiranja)
(1) Ministrstvo vodi register dajalcev kreditov (v nadaljnjem
besedilu: register), ki jim je bilo izdano ali podaljšano dovoljenje v skladu z
31. členom tega zakona.
(2) V register se vpiše dajalca kredita, ko je odločba o
izdaji ali podaljšanju dovoljenja dokončna.
(3) V register se vpišejo naslednji podatki o:
-       
dajalcu kredita (firma ali ime in sedež ali naslov, poslovne enote, ki
so prejele dovoljenje),
-       
matični in davčni številki dajalca kredita,
-       
navedbi oseb dajalca kredita, ki so pooblaščene za zastopanje,
-       
šifri glavne dejavnosti,
-       
datumu začetka in prenehanja veljavnosti dovoljenja in
-       
datumu izbrisa dajalca kredita iz registra.
(4) Register je javno objavljen na spletni strani
ministrstva.
(5) Dajalec kredita ministrstvu posreduje vsako spremembo
podatkov iz tretjega odstavka tega člena v roku 15 dni od nastanka spremembe.
(6) Dajalec kredita se izbriše iz registra, če:
-       
dajalec kredita vloži zahtevo za izbris,
-       
dajalcu kredita dovoljenje preneha po poteku časa ali
-       
ministrstvo dajalcu kredita odvzame dovoljenje.
(7) Ministrstvo na svoji spletni strani objavi izbris dajalca
kredita iz registra, ko je odločba o odvzemu ali prenehanju dovoljenja
dokončna, s podatki o dajalcu kredita.
35. člen
(vodenje evidenc in poročanje)
(1) Dajalec kredita, ki posluje na podlagi dovoljenja
ministrstva, vsako leto do 31. marca za preteklo poslovno leto ministrstvu
na obrazcu poroča o sklenjenih kreditnih pogodbah in dogovorjeni efektivni
obrestni meri ali o tem, da ni bila sklenjena nobena kreditna pogodba.
(2) Dajalec kredita iz prejšnjega odstavka vodi evidence o
kreditnih posrednikih in poslih, sklenjenih s posredovanjem, ter ministrstvu
vsako leto do 31. marca za preteklo poslovno leto pošlje seznam kreditnih
posrednikov in poslov, sklenjenih s posredovanjem.
(3) Minister, pristojen za gospodarstvo, s pravilnikom podrobneje
predpiše način, vsebino in obrazec poročanja dajalca kredita.
2.10. Posredovanje potrošniških kreditov
36. člen
(obveznosti kreditnega posrednika)
(1) Kreditni posrednik ima z dajalcem kredita sklenjeno
pogodbo o posredovanju potrošniških kreditov (v nadaljnjem besedilu: pogodba o
posredovanju).
(2) Kreditni posrednik pri oglaševanju in v dokumentaciji, ki
je namenjena potrošniku, navede, ali sodeluje z enim ali več dajalci kreditov,
in obseg svojih pooblastil.
(3) Kreditni posrednik sporoči stroške posredovanja dajalcu
kredita, ki jih vključi v izračun efektivne obrestne mere. Potrošnik v razmerju
do kreditnega posrednika nima obveznosti za plačilo storitev posredovanja.
37. člen
(pogoji za kreditne posrednike)
(1) Kreditni posrednik mora za opravljanje dejavnosti
posredovanja potrošniških kreditov:
-       
pridobiti in izkazovati status kreditnega posrednika;
-       
imeti pooblastilo dajalca kredita;
-       
imeti sklenjeno pogodbo o posredovanju z dajalcem kredita, v kateri se
določi obseg odgovornosti dajalca kredita in kreditnega posrednika pri
prekoračitvi pooblastil kreditnega posrednika;
-       
izpolnjevati kadrovske, izobrazbene, organizacijske, prostorske,
tehnične in druge pogoje;
-       
voditi evidence o poslih, sklenjenih s posredovanjem.
(2) Podrobnejše pogoje iz prejšnjega odstavka za opravljanje
dejavnosti kreditnega posrednika s sklepom predpiše Banka Slovenije, če gre za
kreditnega posrednika kreditnih institucij, in s pravilnikom minister,
pristojen za gospodarstvo, če gre za kreditnega posrednika drugih dajalcev
kreditov.
III. POSEBNA PRAVILA ZA KREDITNO POGODBO ZA NEPREMIČNINO
3.1. Oglaševanje
38. člen
(vsebina oglasnih sporočil)
(1) Pri oglaševanju v zvezi s kreditno pogodbo za
nepremičnino,ki vsebuje obrestno mero ali druge podatke v zvezi s stroški
kredita za nepremičnino, morajo biti jasno, razumljivo in poudarjeno poleg
informacij iz drugega odstavka 6. člena tega zakona, razen informacij iz
5. točke, navedene še naslednje informacije glede na vrsto kreditne pogodbe za
nepremičnino:
-       
firma ali ime in sedež ali naslov dajalca kredita ali kreditnega
posrednika;
-       
navedba, da bo kreditna pogodba za nepremičnino zavarovana z zastavno
pravico na nepremičnini;
-       
število in višino posameznih plačil, če je to mogoče;
-       
opozorilo, da morebitno nihanje valutnih tečajev lahko vpliva na znesek
kredita, ki ga plača potrošnik.
(2) Na podlagi reprezentativnega primera v skladu s tretjim
odstavkom 6. člena tega zakona se poleg informacij iz drugega odstavka
6. člena tega zakona prikažejo tudi informacije iz tretje alineje
prejšnjega odstavka.
3.2. Obveznosti pred sklenitvijo kreditne pogodbe za
nepremičnino
3.2.1. Zagotavljanje informacij
39. člen
(splošne informacije)
Dajalec kredita ali povezani kreditni posrednik zagotavlja
potrošniku glede na vrsto kreditne pogodbe za nepremičnino, brezplačno na
papirju, drugem trajnem nosilcu podatkov ali v elektronski obliki naslednje
jasne in razumljive splošne informacije o kreditni pogodbi za nepremičnino:
-       
firmo ali ime in sedež ali naslov dajalca kredita ali povezanega
kreditnega posrednika;
-       
namen uporabe kredita za nepremičnino;
-       
oblike zavarovanja kredita za nepremičnino in tudi možnost, da je lahko
kreditna pogodba za nepremičnino zavarovana z zastavno pravico na nepremičnini,
ki se nahaja v drugi državi članici;
-       
možno obdobje trajanja kreditne pogodbe za nepremičnino;
-       
navedbo, ali se kredit za nepremičnino obrestuje s fiksno, spremenljivo
ali kombinirano obrestno mero, ter opis značilnosti fiksne in spremenljive
obrestne mere, ter s tem povezanih posledic za potrošnika;
-       
ime referenčne vrednosti in njenega upravljavca ter navedbo morebitnih
posledic za potrošnika, če se kreditna pogodba za nepremičnino sklicuje na
referenčno vrednost, kakor je opredeljena v 40. točki 2. člena tega
zakona;
-       
če je kredit za nepremičnino na voljo v tuji valuti, navedbo tuje valute,
vključno z razlago posledic za potrošnika, kadar je kredit za nepremičnino
obračunan v tuji valuti;
-       
reprezentativni primer skupnega zneska kredita za nepremičnino, skupnih
stroškov kredita za potrošnika, skupnega zneska, ki ga mora plačati potrošnik,
in efektivne obrestne mere;
-       
morebitne dodatne stroške v zvezi s kreditno pogodbo za nepremičnino, ki
niso vključeni v skupne stroške kredita za potrošnika in jih je treba plačati v
povezavi s kreditno pogodbo za nepremičnino;
-       
možnosti odplačila kredita za nepremičnino, vključno s številom,
pogostostjo in višino rednih plačil;
-       
jasno in natančno izjavo, da izpolnjevanje splošnih pogojev kreditne
pogodbe za nepremičnino ne jamči odplačila celotnega zneska kredita po kreditni
pogodbi za nepremičnino;
-       
opis pogojev, neposredno povezanih s predčasnim odplačilom kredita;
-       
navedbo, ali je potrebna cenitev nepremičnine, kdo je odgovoren za
izvedbo cenitve in ali ima potrošnik s tem kakšne stroške;
-       
navedbo, ali je obvezna sklenitev pogodbe o pomožni storitvi, da
potrošnik dobi kredit za nepremičnino ali ga dobi pod pogoji, pod katerimi se
kredit trži, ter obvestilo, da sme potrošnik skleniti pogodbo o pomožni
storitvi tudi pri ponudniku, ki ni izbrani dajalec kredita, in
-       
opozorilo glede morebitnih posledic neizpolnjevanja obveznosti iz
kreditne pogodbe za nepremičnino.
40. člen
(predhodne informacije)
(1) Dajalec kredita ali kreditni posrednik potrošniku
brezplačno pisno na papirju ali drugem trajnem nosilcu podatkov zagotovi
predhodne informacije v zvezi s kreditno pogodbo za nepremičnino na obrazcu za
predhodne informacije (v nadaljnjem besedilu: obrazec ESIS) nemudoma po prejemu
informacij o potrebah, finančnem položaju in željah potrošnika, ki mu jih
predloži potrošnik v skladu z 42. in 43. členom tega zakona, vendar najkasneje
preden postane ponudba dajalca kredita ali pogodba zavezujoča za potrošnika.
(2) Dajalec kredita ali kreditni posrednik predloži
potrošniku zavezujočo ponudbo za dajalca kredita pisno na papirju ali drugem
trajnem nosilcu podatkov ter potrošniku zagotovi vsaj sedem dni za razmislek o
zavezujoči ponudbi od dneva prejema te ponudbe. Dajalec kredita potrošnika
predhodno obvesti o navedenem roku za razmislek. Potrošnik lahko sprejme
zavezujočo ponudbo in sklene kreditno pogodbo za nepremičnino pred iztekom roka
za razmislek.
(3) Dajalec kredita ali kreditni posrednik, ki zagotovi
potrošniku predhodne informacije na obrazcu ESIS pred predložitvijo zavezujoče
ponudbe za dajalca kredita in se ponudba naknadno spremeni, k zavezujoči
ponudbi ponovno priloži predhodne informacije na obrazcu ESIS, z upoštevanimi
spremembami.
(4) Kadar se kreditna obrestna mera ali drugi stroški, ki
veljajo za ponudbo, določijo na podlagi prodaje prednostnih obveznic ali drugih
dolgoročnih instrumentov financiranja, se lahko kreditna obrestna mera ali
drugi stroški razlikujejo od tistih, navedenih v ponudbi, v skladu z vrednostjo
prednostnih obveznic ali drugih dolgoročnih instrumentov financiranja.
(5) Pri kreditni pogodbi za nepremičnino, ki se sklene s
pomočjo sredstva za sporazumevanje na daljavo, dajalec kredita ali kreditni
posrednik predloži predhodne informacije na obrazcu ESIS pred sklenitvijo
kreditne pogodbe za nepremičnino.
(6) Dajalec kredita ali kreditni posrednik potrošnika
obvesti, da mu lahko na njegovo zahtevo ob predložitvi zavezujoče ponudbe za
dajalca kredita zagotovi izvod osnutka kreditne pogodbe za nepremičnino z
informacijami iz 12. člena in sedmega odstavka 52. člena tega zakona.
(7) Dajalec kredita ali kreditni posrednik zagotovi
potrošniku dodatne informacije v zvezi s kreditno pogodbo za nepremičnino v
ločenem dokumentu, ki ga priloži k obrazcu ESIS.
(8) Obliko in vsebino obrazca ESIS za predhodne informacije o
kreditni pogodbi za nepremičnino, podrobnejšo vsebino in obseg predhodnih
informacij, dodaten pouk, opozorila in pojasnila glede vrste in načina
sklepanja kreditne pogodbe za nepremičnino ter način podajanja predhodnih
informacij predpiše minister, pristojen za gospodarstvo.
41. člen
(informacije o kreditnem posredniku)
(1) Pred začetkom posredovanja potrošniških kreditov za
nepremičnino zagotovi kreditni posrednik potrošniku brezplačno na papirju ali
drugem trajnem nosilcu podatkov naslednje informacije:
-       
firmo ali ime in sedež ali naslov kreditnega posrednika;
-       
naziv registra, v katerega je vpisan, številko vpisa v register, če
obstaja ter informacijo o dostopnosti in javni objavi registra kreditnih
posrednikov;
-       
navedbo, ali je kreditni posrednik povezan z enim ali več dajalci
kreditov oziroma sodeluje z enim ali več dajalci kreditov ter navedbo o firmi
ali imenu in sedežu ali naslovu dajalca kredita ali več dajalcev kreditov;
-       
morebitno izjavo o neodvisnosti kreditnega posrednika, če posreduje
zadostno število kreditnih pogodb za nepremičnino več dajalcev kreditov, ki
poslujejo v Republiki Sloveniji, in za posredovanje ne prejema nobenega plačila
od enega ali več dajalcev kreditov;
-       
navedbo, ali kreditni posrednik izvaja svetovalne storitve iz
47. člena tega zakona;
-       
morebitne stroške za posredovanje potrošniških kreditov za nepremičnino,
ali kadar to ni mogoče, metodo, po kateri se stroški za posredovanje
potrošniških kreditov za nepremičnino izračunajo;
-       
firmo ali ime in sedež ali naslov ter elektronski naslov kreditnega
posrednika, na katerega lahko potrošnik naslovi morebitno pritožbo v zvezi s
storitvami kreditnega posrednika v okviru notranjega pritožbenega postopka pri
kreditnem posredniku, firmo ali ime in sedež ali naslov enega ali več
izvajalcev izvensodnega reševanja potrošniških sporov, ki jih kreditni
posrednik določi kot pristojne za izvensodno reševanje sporov v skladu s
93. členom tega zakona, in navedbo o možnostih uveljavljanja drugih
pravnih sredstev;
-       
morebiten znesek provizije, če je znan, ali druga plačila, ki jih
dajalec kredita ali tretje osebe plačajo kreditnemu posredniku za njegove storitve
v zvezi s kreditno pogodbo za nepremičnino. Če znesek provizije ni znan,
pojasnilo, da bo znesek naknadno zagotovljen v obrazcu ESIS.
(2) Potrošnik lahko od kreditnega posrednika, ki ni povezan
in ki dobi provizijo od enega ali več dajalcev kreditov, pridobi informacijo o
različnih provizijah, ki mu jih plačajo dajalci kreditov, ki zagotavljajo
kreditne pogodbe za nepremičnino. Kreditni posrednik potrošnika obvesti, da ima
pravico zahtevati to informacijo.
(3) Če kreditni posrednik sporoči dajalcu kredita stroške za
posredovanje potrošniških kreditov za nepremičnino za potrebe izračuna
efektivne obrestne mere in od dajalca kredita ali tretje osebe prejme provizijo
za to posredovanje, kreditni posrednik potrošniku pojasni, ali se bo provizija
deloma ali v celoti izravnala s stroški posredovanja.
3.2.2. Ocena kreditne sposobnosti potrošnika
42. člen
(ocena kreditne sposobnosti)
(1) Dajalec kredita pred sklenitvijo kreditne pogodbe za
nepremičnino izvede oceno kreditne sposobnosti potrošnika na podlagi potrebnih,
zadostnih in sorazmernih informacij o prihodkih in izdatkih potrošnika ter
drugih finančnih in ekonomskih okoliščinah potrošnika. Dajalec kredita pri tem
upošteva dejavnike tveganja, ki so pomembni za oceno verjetnosti, da potrošnik
izpolni obveznosti iz kreditne pogodbe za nepremičnino.
(2) Dajalec kredita pridobi informacije iz prejšnjega
odstavka od potrošnika, kreditnega posrednika in iz zbirke osebnih podatkov, ki
se vodijo na podlagi zakona, ki ureja sistem izmenjave informacij o boniteti oziroma
zadolženosti fizičnih oseb, v skladu s tretjim odstavkom 10. člena tega
zakona.
(3) Vse informacije, ki jih kreditni posrednik pridobi od
potrošnika v okviru postopka odobritve kredita, posreduje dajalcu kredita v
nespremenjeni vsebini, da se lahko izvede ocena kreditne sposobnosti
potrošnika.
(4) Dajalec kredita določi in dokumentira postopek in
informacije, na katerih temelji ocena kreditne sposobnosti potrošnika.
Dokumentacijo o postopku in pridobljenih informacijah dajalec kredita hrani na
papirju ali drugem trajnem nosilcu podatkov ves čas trajanja kreditne pogodbe
za nepremičnino in še štiri leta po izteku kreditne pogodbe za nepremičnino, in
sicer v poslovnih prostorih dajalca kredita, v katerih se sklepajo kreditne
pogodbe.
(5) Ocena kreditne sposobnosti potrošnika ne sme temeljiti
pretežno na predpostavki, da vrednost nepremičnine presega skupni znesek
kredita, ali na predpostavki, da se bo vrednost nepremičnine povišala, razen če
je namen kredita izgradnja ali obnova nepremičnine.
(6) Dajalec kredita lahko sklene kreditno pogodbo za
nepremičnino s potrošnikom le, če na dan sklenitve kreditne pogodbe iz ocene
kreditne sposobnosti potrošnika verjetno izhaja, da bo potrošnik izpolnil
obveznosti iz kreditne pogodbe za nepremičnino. Potrošnik sporoči dajalcu
kredita pred sklenitvijo kreditne pogodbe za nepremičnino vsako morebitno
spremembo podatkov, ki jih je predložil dajalcu kredita ali kreditnemu
posredniku za namen ocene njegove kreditne sposobnosti.
(7) Od sklenjene kreditne pogodbe za nepremičnino dajalec
kredita ne more odstopiti ali je spremeniti v škodo potrošnika:
-       
če je nepravilno izvedel oceno kreditne sposobnosti potrošnika in z njim
sklenil kreditno pogodbo ali
-       
če potrošnik dajalcu kredita ali kreditnemu posredniku pred sklenitvijo
kreditne pogodbe ni predložil popolnih informacij.
(8) Ne glede na drugo alinejo prejšnjega odstavka lahko
dajalec kredita odstopi od sklenjene kreditne pogodbe ali spremeni sklenjeno
kreditno pogodbo za nepremičnino s potrošnikom, če se izkaže, da je potrošnik
namerno priredil posredovane informacije ali ni predložil vseh informacij
dajalcu kredita ali kreditnemu posredniku v postopku odobritve kredita za
nepremičnino.
(9) Če dajalec kredita nepravilno izvede oceno kreditne
sposobnosti potrošnika in z njim sklene kreditno pogodbo za nepremičnino, lahko
potrošnik kadar koli odstopi od te pogodbe brez plačila nadomestila iz
22. člena tega zakona, razen če se izkaže, da je potrošnik namerno
priredil posredovane informacije ali ni predložil vseh informacij, zaradi česar
ocena kreditne sposobnosti potrošnika ni pravilno izvedena.
43. člen
(informacije in dokazila za izvedbo ocene kreditne
sposobnosti)
(1) Dajalec kredita pred sklenitvijo kreditne pogodbe za
nepremičnino podrobno določi informacije in neodvisna preverljiva dokazila, ki
jih potrebuje za izvedbo ocene kreditne sposobnosti, ter rok, v katerem jih
mora potrošnik predložiti. Zahteva po informacijah in dokazilih mora biti
sorazmerna in vključevati samo informacije in dokazila, ki so potrebna za
izvedbo pravilne ocene kreditne sposobnosti in v skladu z zakonom, ki ureja
varstvo osebnih podatkov.
(2) Če so posredovane informacije in dokazila, ki jih
predloži potrošnik v skladu s prejšnjim odstavkom nejasna ali nepopolna, lahko
dajalec kredita pozove potrošnika k pojasnitvi ali dopolnitvi.
(3) Dajalec kredita ali kreditni posrednik potrošnika opozori
na možne posledice namernega prikritja ali posredovanja nepopolnih ali
prirejenih informacij v skladu z osmim odstavkom 42. člena tega zakona.
(4) Dajalec kredita ali kreditni posrednik pred sklenitvijo
kreditne pogodbe za nepremičnino potrošnika opozori, da ne more opraviti ocene
kreditne sposobnosti in odobriti kredita za nepremičnino, če potrošnik ne
predloži informacij in dokazil v skladu s prvim odstavkom tega člena. Dajalec
kredita lahko opozorilo posreduje v standardizirani obliki.
44. člen
(zbiranje in obdelava podatkov iz zbirke osebnih podatkov)
(1) Dajalec kredita, ki opravlja storitev potrošniškega
kreditiranja za nepremičnine, je član sistema izmenjave informacij o boniteti
oziroma zadolženosti fizičnih oseb v skladu z zakonom, ki ureja sistem
izmenjave informacij o boniteti oziroma zadolženosti fizičnih oseb, in za
namene ocene kreditne sposobnosti potrošnika zbira in obdeluje podatke o
zadolženosti potrošnika pod pogoji in na način, kot to določa zakon, ki ureja
sistem izmenjave informacij o boniteti oziroma zadolženosti fizičnih oseb.
(2) Podatke iz sistema izmenjave informacij o boniteti
oziroma zadolženosti fizičnih oseb lahko pri dajalcu kredita za nepremičnino
obdeluje oseba, ki je pri dajalcu kredita pooblaščena za obdelavo teh podatkov.
(3) Dajalec kredita s sedežem v drugi državi članici ima
dostop do istih podatkov iz sistema izmenjave informacij o boniteti oziroma o
zadolženosti fizičnih oseb in pod enakimi pogoji kot dajalec kredita iz prvega
odstavka tega člena s sedežem v Republiki Sloveniji.
(4) Dajalec kredita varuje podatke iz prvega odstavka tega
člena v skladu z zakonom, ki ureja varstvo osebnih podatkov, ter zagotavlja
sledljivost glede dostopa in izpisovanja podatkov iz sistema izmenjave
informacij tako, da je mogoča identifikacija osebe iz tretjega odstavka tega
člena, ki je dostopala oziroma izpisovala podatke iz sistema izmenjave
informacij in preverjanje namena obdelave in izpisa podatkov.
3.2.3. Cenitev nepremičnine
45. člen
(cenitev nepremičnine in hramba evidenc)
(1) Dajalec kredita pred sklenitvijo kreditne pogodbe za
nepremičnino, katere terjatev je zavarovana z zastavno pravico na nepremičnini,
zagotovi, da je predmetna nepremičnina ocenjena v skladu z veljavnimi
mednarodnimi standardi ocenjevanja vrednosti Odbora za mednarodne standarde
ocenjevanja vrednosti.
(2) Cenilec vrednosti posamične nepremičnine mora biti
strokovno usposobljen za ocenjevanje vrednosti nepremičnin v skladu z
veljavnimi mednarodnimi standardi ocenjevanja vrednosti in neodvisen od
postopka odobritve kreditne pogodbe za nepremičnino, da se zagotovi
nepristranska in objektivna cenitev nepremičnine.
(3) Dajalec kredita hrani dokazila o objektivni in
nepristranski cenitvi nepremičnine na papirju ali drugem trajnem nosilcu
podatkov ves čas trajanja kreditne pogodbe in še štiri leta po izteku kreditne
pogodbe za nepremičnino.
(4) Dajalec kredita zagotovi potrošniku na zahtevo brezplačen
izvod cenitve nepremičnine.
(5) Za ocenjeno vrednost nepremičnine se lahko uporabi
posplošena tržna vrednost nepremičnine, vrednotena na podlagi standardov iz
prvega odstavka tega člena in izkazana v evidencah o nepremičninah, ki jih vodi
Geodetska uprava Republike Slovenije, določene na podlagi zakona, ki ureja
množično vrednotenje nepremičnin.
(6) Dajalec kredita hrani evidence o nepremičninah, na
katerih so ustanovljene zastavne pravice na nepremičninah za zavarovanje
terjatev kreditne pogodbe za nepremičnino, in s tem povezani politiki odobritve
kreditnih pogodb za nepremičnino, še štiri leta po izteku teh kreditnih pogodb.
3.2.4. Vezava kreditne pogodbe za nepremičnino s
sklenitvijo pogodbe o pomožni storitvi
46. člen
(vezava kreditne pogodbe za nepremičnino)
(1) Vezava kreditne pogodbe za nepremičnino s sklenitvijo
pogodbe o pomožni storitvi ni dovoljena.
(2) Ne glede na prejšnji odstavek lahko dajalec kredita od
potrošnika zahteva, da za kritje škode na nepremičnini, na kateri je
ustanovljena zastavna pravica za zavarovanje kreditne pogodbe, sklene
zavarovalno pogodbo za zavarovanje nevarnosti požara in elementarnih nesreč z
zavarovalno vsoto, ki ne presega višine zavarovalne vrednosti nepremičnine.
(3) Dajalec kredita obvesti potrošnika, da lahko zavarovalno
pogodbo iz prejšnjega odstavka sklene pri ponudniku, ki ga potrošnik sam
izbere, če zavarovalna pogodba krije škodo na nepremičnini za nevarnost požara
in elementarnih nesreč vsaj v obsegu in višini, kot ju zahteva dajalec kredita.
(4) Sklenitve zavarovalne pogodbe iz drugega odstavka tega
člena dajalec kredita od potrošnika ne sme zahtevati, če ima potrošnik že
sklenjeno zavarovalno pogodbo za zavarovanje nevarnosti požara in elementarnih
nesreč za isto nepremičnino, ki krije škodo na nepremičnini vsaj v obsegu in
višini, kot ju zahteva dajalec kredita.
(5) Dajalec kredita lahko potrošniku ponudi sklenitev
kreditne pogodbe za nepremičnino v paketu z drugimi ločenimi finančnimi
produkti ali storitvami, pri čemer je kreditna pogodba za nepremičnino
potrošniku na voljo posebej, a ne obvezno pod enakimi pogoji kot pri ponudbi
ali sklenitvi kreditne pogodbe za nepremičnino v paketu z drugimi ločenimi
finančnimi produkti ali storitvami.
(6) Ta člen se smiselno uporablja tudi v primeru, ko tretja
oseba ustanovi zastavno pravico na svoji nepremičnini za potrošnikov dolg.
3.2.5. Svetovalne storitve
47. člen
(izvajanje svetovalnih storitev)
Svetovalne storitve potrošnikom lahko izvaja:
-       
dajalec kredita, ki je kreditna institucija, ki je pridobila dovoljenje
za opravljanje bančnih in finančnih storitev v skladu z zakonom, ki ureja
bančništvo;
-       
dajalec kredita, ki je kreditna institucija s sedežem v drugi državi
članici, ki preko podružnice opravlja svetovalne storitve v Republiki Slovenije
in je pridobila dovoljenje za opravljanje bančnih in finančnih storitev v
matični državi članici;
-       
dajalec kredita, ki je finančna institucija s sedežem v Republiki
Sloveniji, katere izključna ali pretežna dejavnost je opravljanje storitev
finančnega zakupa v skladu z zakonom, ki ureja bančništvo, in v kateri ima
banka ali banka države članice najmanj 20-odstotni delež glasovalnih pravic ali
najmanj 20-odstotni delež v kapitalu ali katere bilančna vsota po stanju ob
koncu preteklega koledarskega leta je najmanj enaka 50.000.000 eurov ter je
pridobila dovoljenje za opravljanje storitev potrošniškega kreditiranja v
obliki finančnega zakupa nepremičnin v skladu s 67. členom tega zakona (v
nadaljnjem besedilu: storitev finančnega zakupa nepremičnin), in
-       
kreditni posrednik dajalca kredita iz prve, druge in tretje alineje tega
odstavka.
48. člen
(predhodne informacije)
(1) Dajalec kredita ali kreditni posrednik pri sklepanju
enega ali več poslov v zvezi s kreditno pogodbo za nepremičnino izrecno seznani
potrošnika, ali izvaja svetovalne storitve.
(2) Dajalec kredita ali kreditni posrednik, ki izvaja
svetovalne storitve, potrošnika pred začetkom izvajanja svetovalnih storitev
ali pred sklenitvijo pogodbe o izvajanju svetovalnih storitev seznani pisno na
papirju ali drugem trajnem nosilcu podatkov z višino morebitnega plačila, ki ga
potrošnik plača za svetovalne storitve, ali metodologijo, uporabljeno za
izračun, če plačila še ni mogoče določiti, in ali bo priporočilo temeljilo na
njegovem naboru kreditnih pogodb za nepremičnino, ali na širšem naboru
kreditnih pogodb za nepremičnino več dajalcev kreditov za nepremičnino, ki
poslujejo v Republiki Sloveniji.
(3) Informacije iz prejšnjega odstavka se lahko priložijo kot
ločen dokument k predhodnim informacijam, ki jih potrošnik prejme na obrazcu
ESIS.
49. člen
(priporočilo potrošniku)
(1) Dajalec kredita ali kreditni posrednik pri izvajanju
svetovalnih storitev ravna v najboljšem interesu potrošnika, ter si pridobi
potrebne informacije o osebnem in finančnem položaju potrošnika, njegovih
željah in ciljih, da lahko potrošniku priporoči ustrezno kreditno pogodbo za
nepremičnino.
(2) Dajalec kredita ali kreditni posrednik pri izdelavi
priporočila potrošniku upošteva:
-       
najnovejše podatke in informacije potrošnika o njegovih potrebah,
finančnem položaju, osebnih okoliščinah, željah in ciljih;
-       
objektivno oceno izpostavljenosti tveganjem za položaj potrošnika v
celotnem obdobju trajanja kreditne pogodbe za nepremičnino in
-       
zadostno število kreditnih pogodb za nepremičnino.
(3) Šteje se, da je zahteva iz tretje alineje prejšnjega
odstavka izpolnjena, če:
a)    
dajalec kreditov upošteva več kot polovico kreditnih pogodb za
nepremičnino iz svojega nabora;
b)    
nepovezan kreditni posrednik upošteva več kot polovico kreditnih pogodb
za nepremičnino dajalcev kreditov, ki predstavljajo večino trga Republike Slovenije;
c)    
povezan kreditni posrednik upošteva:
- 
več kot polovico kreditnih pogodb iz nabora dajalca kredita za
nepremičnino, s katerim je povezan, oziroma več kot polovico kreditnih pogodb
za nepremičnino iz nabora vsakega od dajalcev kreditov za nepremičnino, če je
povezan z več dajalci kreditov ali
- 
več kot polovico kreditnih pogodb za nepremičnino iz nabora skupine
dajalcev kreditov za nepremičnino, s katerimi je povezan, oziroma več kot
polovico kreditnih pogodb za nepremičnino iz nabora vsake od skupin dajalcev
kreditov, če je povezan z več skupinami dajalcev kreditov.
(4) Dajalec kredita ali kreditni posrednik da potrošniku
pisno na papirju ali drugem trajnem nosilcu podatkov priporočilo o eni ali več
kreditnih pogodbah za nepremičnino ali opozorilo, da nobena od kreditnih pogodb
za nepremičnino glede na podatke o potrebah, finančnem položaju ali osebnih
okoliščinah potrošnika iz drugega odstavka tega člena zanj ni primerna.
(5) Priporočilo in dokumentacijo, ki je podlaga za izdelavo
priporočila, hrani dajalec kredita ali kreditni posrednik še štiri leta od
dneva, ko je potrošniku dal priporočilo.
50. člen
(uporaba izrazov »neodvisno svetovanje« in »neodvisni
svetovalec«)
Dajalec kredita ali kreditni posrednik, ki izvaja svetovalne
storitve, lahko uporablja izraza »neodvisno svetovanje« in »ne odvisni
svetovalec« ali izraze, ki imajo enak ali zelo podoben pomen, če:
-       
upošteva več kot polovico kreditnih pogodb za nepremičnino dajalcev
kreditov, ki predstavljajo večino trga Republike Slovenije in
-       
ne prejema provizije za izvajanje svetovalnih storitev ali drugih plačil
od enega ali več dajalcev kreditov.
3.3. Obveznosti in pravice v zvezi s kreditno pogodbo za
nepremičnino
51. člen
(obvezna oblika kreditne pogodbe za nepremičnino)
(1) Kreditna pogodba za nepremičnino, katere terjatev je
zavarovana z zastavno pravico na nepremičnini, mora biti sklenjena v obliki
notarskega zapisa. Pri sklenitvi notarskega zapisa mora biti osebno navzoč
lastnik nepremičnine, na kateri se ustanavlja zastavna pravica na nepremičnini,
če je lastnik nepremičnine potrošnik. Notar mora lastnika nepremičnine poučiti
o pravnih posledicah kreditne pogodbe za nepremičnino in njenega zavarovanja
ter pravnih posledicah neplačila. Lastnik nepremičnine mora na notarskem zapisu
s podpisom potrditi, da je prejel notarjev pouk v skladu s tem odstavkom.
(2) Določbe prejšnjega odstavka se uporabljajo tudi v
primeru, kadar potrošnik ustanovi zastavno pravico na svoji nepremičnini za
zavarovanje tujega dolga.
52. člen
(kredit za nepremičnino v tuji valuti)
(1) Pri kreditni pogodbi za nepremičnino, pri kateri je
kredit obračunan v tuji valuti, ima potrošnik pravico do pretvorbe kredita iz
tuje valute v domačo, kadar vrednost skupnega zneska kredita, ki ga še mora
plačati potrošnik, ali vrednost rednih plačil odstopa za več kot 10 % od
vrednosti, ki bi veljala, če bi se uporabljal menjalni tečaj med tujo in domačo
valuto, ki je bil dogovorjen ob sklenitvi kreditne pogodbe za nepremičnino.
(2) Domača valuta je valuta:
-       
v kateri potrošnik prejema dohodek ali ima sredstva, iz katerih se bo
odplačeval kredit, in je navedena v zadnji oceni kreditne sposobnosti
potrošnika, ki se nanaša na kreditno pogodbo za nepremičnino, ali
-       
države članice, v kateri je potrošnik imel stalno prebivališče ob
sklenitvi kreditne pogodbe za nepremičnino.
(3) Dajalec kredita in potrošnik se lahko v kreditni pogodbi
za nepremičnino dogovorita, da se za pretvorbo kredita iz tuje valute v domačo
uporabi domača valuta iz prve ali druge alineje prejšnjega odstavka ali se
uporabita obe domači valuti iz prejšnjega odstavka.
(4) Pri pretvorbi kredita iz tuje valute v domačo se kot
menjalni tečaj uporablja referenčni tečaj Evropske centralne banke, ki ga
dnevno povzema in objavlja Banka Slovenije in velja na dan vloženega zahtevka
potrošnika za pretvorbo kredita iz tuje valute v domačo ali najkasneje na 14.
dan po vloženem zahtevku potrošnika, če je v kreditni pogodbi za nepremičnino
dogovorjeno drugače.
(5) Dajalec kredita začne redno opozarjati potrošnika, ki ima
kredit obračunan v tuji valuti, kadar zaradi spremembe menjalnega tečaja
vrednost skupnega zneska kredita, ki ga mora potrošnik še plačati, ali vrednost
rednih plačil odstopa za več kot 10 % od vrednosti, ki bi veljala, če bi se
uporabljal menjalni tečaj med tujo valuto in domačo, ki je bil dogovorjen ob
sklenitvi kreditne pogodbe za nepremičnino.
(6) Dajalec kredita pošilja potrošniku opozorila iz
prejšnjega odstavka brezplačno pisno na papirju ali drugem trajnem nosilcu
podatkov o zvišanju skupnega zneska kredita, ki ga mora potrošnik še plačati,
pravici potrošnika do pretvorbe kredita iz tuje valute v domačo in pogojih za
takšno pretvorbo ter pojasni morebitne druge mehanizme omejitve tveganj, ki jim
je izpostavljen potrošnik zaradi spremembe menjalnega tečaja.
(7) Kreditna pogodba za nepremičnino, pri kateri je kredit
obračunan v tuji valuti, mora vsebovati tudi informacije o pravici potrošnika
do pretvorbe kredita iz tuje valute v domačo in o morebitnih drugih mehanizmih
omejevanja tveganj zaradi sprememb menjalnega tečaja v skladu s tem členom, ki
jim je izpostavljen potrošnik v okviru kreditne pogodbe.
53. člen
(sprememba kreditne obrestne mere)
Če je sprememba kreditne obrestne mere določena z avkcijo na
kapitalskih trgih in dajalec kredita potrošnika ne more obvestiti o spremembi
kreditne obrestne mere pred začetkom veljavnosti spremembe, dajalec kredita
brezplačno in pravočasno pred začetkom avkcije, pisno na papirju ali drugem
trajnem nosilcu podatkov, obvesti potrošnika o predvidenem avkcijskem postopku
in o učinku avkcije na kreditno obrestno mero.
3.4. Odstop od kreditne pogodbe za nepremičnino 
54. člen
(zamuda s plačilom)
(1) Dajalec kredita lahko z enostransko izjavo odstopi od
kreditne pogodbe za nepremičnino ali zahteva plačilo preostalih plačil pred
njihovo zapadlostjo, če je potrošnik pri  kreditni pogodbi za nepremičnino v
zamudi z dvema zaporednima plačiloma in z minimalno vrednostjo 3 % preostalega
zneska kredita.
(2) Dajalec kredita določi politiko ravnanja za primer, ko
potrošnik zamuja s plačili zapadlih obveznosti iz kreditne pogodbe za
nepremičnino, ki jo objavi na svoji spletni strani in v svojih poslovnih
prostorih.
(3) Dajalec kredita zagotovi potrošniku na zahtevo brezplačno
vse informacije v zvezi z zamudo s plačili zapadlih obveznosti iz kreditne
pogodbe za nepremičnino in pomoč pri izbiri najugodnejše rešitve za potrošnika.
(4) Dajalec kredita v okviru politike ravnanja iz drugega
odstavka tega člena ob upoštevanju posameznih okoliščin kreditne pogodbe za
nepremičnino in potrošnika sprejme ukrepe za lažje odplačevanje zapadlih
obveznosti potrošnika.
3.5. Predčasno odplačilo
55. člen
(predčasno odplačilo)
(1) Dajalec kredita takoj po prejemu zahtevka potrošnika za
predčasno odplačilo obveznosti iz kreditne pogodbe za nepremičnino potrošniku
brezplačno pisno na papirju ali drugem trajnem nosilcu podatkov zagotovi poleg
informacij iz prvega odstavka 22. člena tega zakona tudi informacijo o
višini skupnega zneska kredita, ki ga mora potrošnik še plačati, in o višini
morebitnega nadomestila, do katerega je dajalec kredita upravičen.
(2) V informacijah iz prejšnjega odstavka dajalec kredita
navede način določitve višine morebitnega nadomestila in vse predpostavke,
uporabljene za izračun nadomestila v skladu z 22. členom tega zakona.
3.6. Efektivna obrestna mera pri kreditni pogodbi za
nepremičnino
56. člen
(način izračuna)
Dajalec kredita pri izračunu efektivne obrestne mere za
kreditno pogodbo za nepremičnino poleg predpostavk iz 24. člena in
tretjega odstavka 25. člena tega zakona upošteva še naslednje dodatne
predpostavke:
1.     
če v kreditni pogodbi za nepremičnino še ni dogovorjen skupni znesek
kredita, se šteje, da znaša 170.000 eurov.
2.     
pri premostitvenem kreditu se šteje, da je skupni znesek kredita črpan v
celoti in za celotno obdobje trajanja kreditne pogodbe. Če obdobje trajanja
kreditne pogodbe ni znano, se šteje, da je kreditna pogodba sklenjena za 12
mesecev;
3.     
pri odprti kreditni pogodbi za nepremičnino, razen pri kreditni pogodbi
z dovoljeno možnostjo prekoračitve stanja na plačilnem računu in pri
premostitvenem kreditu, se pri kreditni pogodbi, katere namen je pridobitev ali
ohranitev pravic na nepremičnini šteje, da se kredit zagotovi za obdobje 20
let, ki se šteje od dneva začetka črpanja kredita, z zadnjim plačilom kredita
pa se poravnajo saldo glavnice, obresti in morebitni drugi stroški. Šteje se,
da potrošnik odplača glavnico z enakimi mesečnimi plačili z začetkom en mesec
po dnevu prvega črpanja. Če potrošnik odplača glavnico v celoti z enkratnim
plačilom znotraj posameznega plačilnega roka, se šteje, da so naslednja črpanja
in plačila celotne glavnice opravljena v obdobju enega leta. Obresti in drugi
stroški se določijo glede na navedena črpanja in plačila glavnice in kakor je
določeno v kreditni pogodbi za nepremičnino;
4.     
pri pogojni obveznosti ali jamstvu se šteje, da je skupni znesek kredita
črpan v celoti v enkratnem znesku na zgodnejšega od naslednjih dnevov:
- 
najpoznejši možni dan črpanja kredita, dovoljen v skladu s kreditno
pogodbo za nepremičnino, ko nastopi izpolnitev pogojne obveznosti ali jamstva,
- 
pri obnovljivi kreditni pogodbi za nepremičnino ob izteku začetnega
obdobja pred obnovitvijo kreditne pogodbe;
5.     
pri kreditni pogodbi za nepremičnino s soudeležbo pri naložbi se šteje:
- 
da se plačila potrošnika opravijo na zadnji dan ali dneve, dovoljene po
kreditni pogodbi za nepremičnino;
- 
da so odstotna zvišanja vrednosti nepremičnine, s katero se zavaruje
kreditna pogodba s soudeležbo pri naložbi, in katera koli druga v pogodbi
določena odstotna sprememba indeksa inflacije enaka trenutni ciljni stopnji
inflacije Evropske centralne banke ali stopnji inflacije v državi članici, v
kateri se nahaja nepremičnina, če je ta višja od ciljne stopnje Evropske
centralne banke v času sklenitve kreditne pogodbe, ali 0 %, če so ti odstotki
negativni;
6.     
pri kreditni pogodbi za nepremičnino, pri kateri ne gre za kreditno
pogodbo z dovoljeno možnostjo prekoračitve stanja na plačilnem računu,
premostitveni kredit, kreditno pogodbo za nepremičnino s soudeležbo pri
naložbi, pogojne obveznosti ali jamstva ter odprto kreditno pogodbo za nepremičnino,
navedene v predpostavkah 8. točke tretjega odstavka 25. člena tega zakona
ter 3., 4., 5. in 7. točke tega odstavka, velja naslednje:
- 
če ni mogoče ugotoviti dneva ali zneska plačila, ki ga mora opraviti
potrošnik, se šteje, da se plačilo opravi na prvi dan in na najnižji znesek, ki
ju določa kreditna pogodba za nepremičnino;
- 
če ni mogoče ugotoviti časovnega presledka med dnevom prvega črpanja
kredita in dnevom prvega plačila kredita, ki ga mora opraviti potrošnik, se
šteje, da je to najkrajši časovni presledek;
7.     
kadar dneva ali zneska plačila, ki ga mora opraviti potrošnik, ni mogoče
ugotoviti na podlagi kreditne pogodbe za nepremičnino ali predpostavk 8. točke
tretjega odstavka 25. člena tega zakona ter 2., 3., 4., 5. in 6. točke
tega odstavka, se šteje, da se plačilo opravi v skladu z roki in pogoji, ki jih
določi dajalec kredita. Kadar so ti neznani, se šteje:
- 
da se plačila obresti plačajo skupaj s plačili glavnice;
- 
da se stroški, ki niso obresti in so v obliki enkratnega plačila,
plačajo na dan sklenitve kreditne pogodbe za nepremičnino;
- 
da se stroški, ki niso obresti in so v obliki večkratnih plačil,
plačujejo v rednih časovnih presledkih z začetkom na dan prvega plačila
glavnice. Če pa znesek teh plačil ni znan, se šteje, da so zneski enaki;
- 
da se saldo glavnice, obresti in morebitni drugi stroški poravnajo s
končnim plačilom kredita.
57. člen
(zagotovitev izračuna dodatne efektivne obrestne mere)
(1) Pri kreditni pogodbi za nepremičnino z dogovorjeno fiksno
kreditno obrestno mero v začetnem obdobju, ki traja najmanj pet let in ob
izteku katerega se dogovori nova fiksna kreditna obrestna mera za naslednje
obdobje, se zaradi ponazoritve potrošniku zagotovi izračun dodatne efektivne
obrestne mere, ki vključuje samo začetno obdobje fiksne kreditne obrestne mere
in temelji na predpostavki, da se preostanek glavnice odplača ob izteku obdobja
fiksne kreditne obrestne mere.
(2) Pri kreditni pogodbi za nepremičnino, v kateri se
dovoljuje sprememba kreditne obrestne mere, se potrošnika obvesti o možnih posledicah
sprememb kreditne obrestne mere na zneske plačil kredita, ki jih mora plačati
potrošnik, in na efektivno obrestno mero. V ta namen se potrošniku zagotovi
izračun dodatne efektivne obrestne mere, ki ponazarja možna tveganja, povezana
z znatnim povišanjem kreditne obrestne mere. Če kreditna obrestna mera ni
omejena, se obvestilu doda opozorilo, da se skupni stroški kredita za
potrošnika, ponazorjeni z efektivno obrestno mero, lahko spremenijo.
(3) Izračun dodatne efektivne obrestne mere iz prvega in drugega
odstavka tega člena se potrošniku zagotovi vsaj na obrazcu ESIS.
3.7. Opravljanje storitev potrošniškega kreditiranja za
nepremičnine
58. člen
(dajalec kredita)
(1) Dajalec kredita za nepremičnino je lahko:
-       
kreditna institucija, ki je pridobila dovoljenje za opravljanje bančnih
in finančnih storitev v skladu z zakonom, ki ureja bančništvo;
-       
kreditna institucija s sedežem v drugi državi članici, ki preko
podružnice opravlja storitev potrošniškega kreditiranja za nepremičnine v
Republiki Sloveniji in je pridobila dovoljenje za opravljanje bančnih in
finančnih storitev v matični državi članici;
-       
fizična ali pravna oseba iz 3. ali 5. točke drugega odstavka
30. člena tega zakona;
-       
finančna institucija, katere izključna ali pretežna dejavnost je
opravljanje storitev finančnega zakupa v skladu z zakonom, ki ureja bančništvo,
in v kateri ima banka ali banka države članice najmanj 20-odstotni delež
glasovalnih pravic ali najmanj 20-odstotni delež v kapitalu ali katere bilančna
vsota po stanju ob koncu preteklega koledarskega leta je najmanj enaka
50.000.000 eurov in je pridobila dovoljenje za opravljanje storitev finančnega
zakupa nepremičnin v skladu s 67. členom tega zakona.
(2) Oseba iz četrte alineje prejšnjega odstavka lahko na
podlagi dovoljenja za opravljanje storitev finančnega zakupa nepremičnin iz
67. člena tega zakona, opravlja te storitve le na območju Republike
Slovenije.
59. člen
(obveznosti dajalca kredita)
(1) Dajalec kredita pri oblikovanju, ponujanju ali odobritvi
kreditov za nepremičnino, pri izvajanju svetovalnih storitev glede enega ali
več poslov v zvezi s kreditno pogodbo za nepremičnino, pomožnih storitev, kadar
sklepanje kreditne pogodbe za nepremičnino vključuje pomožne storitve, ali pri
izvajanju kreditne pogodbe za nepremičnino deluje v skladu z dobro poslovno
prakso in načeli preglednosti, strokovnosti, poštenosti, profesionalne
skrbnosti in odgovornega kreditiranja.
(2) Dajalec kredita pri opravljanju poslov iz prejšnjega
odstavka upošteva pravice in interese potrošnika, informacije o potrošnikovem
finančnem in ekonomskem položaju, morebitne posebne zahteve, ki jih izrazi
potrošnik, ter tveganja glede potrošnikovega finančnega in ekonomskega položaja
med trajanjem kreditne pogodbe za nepremičnino.
60. člen
(politika prejemkov osebja dajalca kredita)
(1) Dajalec kredita pri določanju in izvajanju politike
prejemkov osebja upošteva, da struktura prejemkov ne ovira osebja, da deluje na
način iz 59. člena tega zakona.
(2) Dajalec kredita upošteva obveznosti iz 59. člena
tega zakona tudi pri določanju morebitne provizije ali drugih finančnih
spodbud, ki jih plača kreditnemu posredniku.
(3) Dajalec kredita pri določanju in izvajanju politike
prejemkov osebja, ki izvaja svetovalne storitve, dodatno upošteva, da struktura
prejemkov ne vpliva na osebje na način, da ne bi ravnalo v najboljšem interesu
potrošnika, še zlasti, da ni vezana na prodajne cilje.
(4) Dajalec kredita pri določanju in izvajanju politike
prejemkov osebja, ki je pristojno za oceno kreditne sposobnosti potrošnika,
upošteva tudi naslednja načela:
-       
politika prejemkov osebja mora biti skladna s preudarnim in učinkovitim
upravljanjem tveganj in tako upravljanje tveganj tudi spodbujati, pri čemer ne
spodbuja izpostavljanja tveganjem, ki presegajo raven sprejemljivega tveganja
za dajalca kredita, in
-       
politika prejemkov osebja mora biti skladna s poslovno strategijo,
cilji, vrednotami in dolgoročnimi interesi dajalca kredita ter vključevati
ukrepe za preprečevanje nasprotja interesov, zlasti z zagotavljanjem, da
prejemki niso vezani na število ali razmerje odobrenih vlog za pridobitev
kredita za nepremičnino.
(5) Dajalec kredita upošteva načela iz prejšnjega odstavka na
način in v obsegu, ki ustreza njegovi velikosti, notranji organiziranosti ter
naravi, obsegu in zapletenosti dejavnosti, ki jih opravlja.
61. člen
(znanje in usposobljenost osebja dajalca kredita)
(1) Dajalec kredita pri opravljanju storitev iz prvega
odstavka 59. člena tega zakona zagotavlja ustrezno raven znanja in
usposobljenosti osebja, ki jo redno obnavlja vsaj na naslednjih področjih:
-       
vrste kreditnih pogodb za nepremičnino in pomožnih storitev, ki se
običajno ponujajo na trgu Republike Slovenije;
-       
potrošniška zakonodaja;
-       
varstvo osebnih podatkov;
-       
postopek nakupa nepremičnine;
-       
cenitev nepremičnine;
-       
delovanje zemljiške knjige;
-       
nepremičninski in kreditni trg v Republiki Sloveniji;
-       
postopek ocene kreditne sposobnosti potrošnika;
-       
poslovna etika;
-       
osnove osebnih financ.
(2) Združenje bank Slovenije določi vsebino in način
opravljanja izobraževalnega programa za osebje dajalca kredita v soglasju z
Banko Slovenije ter ga objavi na svoji spletni strani. Pri določitvi vsebine in
načina opravljanja izobraževalnega programa se lahko zahtevana raven znanja in
usposobljenosti osebja dajalca kredita razlikuje. Izobraževalni program mora
vsebovati vsaj področja iz prejšnjega odstavka in se posodablja vsakih pet let.
(3) Dajalec kredita zagotavlja, da njegovo osebje opravi
usposabljanje v skladu z izobraževalnim programom, ki ga določi Združenje bank
Slovenije, vsaj enkrat na pet let.
(4) Dajalec kredita zagotavlja, da ima njegovo osebje, ki
posluje s potrošniki, ki zaidejo v težave v zvezi z zamudo s plačili zapadlih
obveznosti iz kreditne pogodbe za nepremičnino, ustrezno znanje in
usposobljenost za to področje in ga redno obnavlja.
(5) Določbe tega člena se uporabljajo tudi za podružnico
dajalca kredita, ki v Republiki Sloveniji opravlja storitve potrošniškega
kreditiranja za nepremičnine.
3.8. Posredovanje potrošniških kreditov za nepremičnino
62. člen
(obveznosti kreditnega posrednika)
(1) Posredovanje potrošniških kreditov za nepremičnino lahko
opravlja kreditni posrednik dajalca kredita iz prvega odstavka 58. člena
tega zakona.
(2) Kreditni posrednik pri opravljanju storitev posredovanja
potrošniških kreditov za nepremičnino deluje v skladu z dobro poslovno prakso
in načeli preglednosti, strokovnosti, poštenosti, profesionalne skrbnosti in
odgovornega kreditiranja ter pri tem upošteva pravice in interese potrošnika,
informacije o potrošnikovem finančnem in ekonomskem položaju, morebitne posebne
zahteve, ki jih izrazi potrošnik, ter tveganja glede potrošnikovega finančnega
in ekonomskega položaja med trajanjem kreditne pogodbe za nepremičnino.
(3) Kreditni posrednik pri določanju in izvajanju politike
prejemkov osebja zagotavlja, da je struktura prejemkov osebja v skladu s prvim
in tretjim odstavkom 60. člena tega zakona.
(4) Kreditni posrednik pri opravljanju storitev posredovanja
potrošniških kreditov za nepremičnino zagotavlja ustrezno raven znanja in
usposobljenosti osebja in poslovodstva v skladu z 61. členom tega zakona.
(5) Poslovodstvo kreditnega posrednika je v kraju, ki je kot
sedež družbe ali podjetja vpisan v sodni register, ali v kraju, kjer se v
glavnem vodijo njegovi posli, če poslovodstvo ni v kraju, ki je kot sedež
družbe ali podjetja vpisan v sodni register.
(6) Določbe tega člena se uporabljajo tudi za podružnico
kreditnega posrednika, ki v Republiki Sloveniji opravlja storitve posredovanja
potrošniškega kreditiranja za nepremičnine.
63. člen
(izdaja in podaljšanje dovoljenja kreditnemu posredniku)
(1) Kreditni posrednik pred začetkom posredovanja
potrošniških kreditov za nepremičnino ali izvajanjem svetovalnih storitev v
zvezi s temi krediti pridobi dovoljenje za opravljanje teh storitev.
(2) Banka Slovenije izda ali podaljša dovoljenje za
posredovanje potrošniških kreditov za nepremičnino ali izvajanje svetovalnih
storitev v zvezi s temi krediti na zahtevo kreditnega posrednika oziroma
vložnika, če:
-       
ima kreditni posrednik oziroma vložnik sklenjeno pogodbo o posredovanju
potrošniških kreditov za nepremičnino z dajalcem kredita, ki je pridobil
dovoljenje Banke Slovenije za opravljanje bančnih in finančnih storitev v
skladu z zakonom, ki ureja bančništvo, ali je pridobil dovoljenje Banke
Slovenije za opravljanje storitev finančnega zakupa nepremičnin v skladu s tem
zakonom;
-       
kreditni posrednik oziroma vložnik izpolnjuje pogoje glede ustreznega
znanja in usposobljenosti osebja in poslovodstva v skladu z 62. členom
tega zakona;
-       
kreditni posrednik oziroma vložnik izpolnjuje prostorske, organizacijske,
tehnične, in druge pogoje za posredovanje potrošniških kreditov za
nepremičnino;
-       
kreditni posrednik oziroma vložnik za izvensodno reševanje sporov s
potrošniki določi izvajalca izvensodnega reševanja potrošniških sporov v skladu
s 93. členom tega zakona;
-       
ima kreditni posrednik oziroma vložnik sklenjeno zavarovalno pogodbo za
poklicno odgovornost, ki zajema ozemlja, na katerih posreduje potrošniške
kredite za nepremičnino, v višini, kot jo določa Delegirana Uredba Komisije
(EU) št. 1125/2014 z dne 19. septembra 2014 o dopolnitvi Direktive
2014/17/EU Evropskega parlamenta in Sveta v zvezi z regulativnimi tehničnimi
standardi glede najnižjega denarnega zneska zavarovanja poklicne odgovornosti
ali primerljivega jamstva, ki ga sklenejo kreditni posredniki (UL L
št. 305 z dne 24. 10. 2014, str. 1);
-       
kreditni posrednik oziroma vložnik, član poslovodstva in prokurist
kreditnega posrednika oziroma vložnika ni bil pravnomočno obsojen zaradi
kaznivega dejanja zoper gospodarstvo, zoper pravni promet ali zoper premoženje;
-       
nad premoženjem kreditnega posrednika oziroma vložnika, člana
poslovodstva in prokurista kreditnega posrednika oziroma vložnika ni bil začet
postopek osebnega stečaja;
-       
kreditni posrednik oziroma vložnik, član poslovodstva in prokurist
kreditnega posrednika oziroma vložnika ni bil kaznovan v skladu s
94. členom tega zakona;
-       
posredovanje potrošniških kreditov za nepremičnino ni v nasprotju z
drugimi predpisi.
(3) Ne glede na prejšnji odstavek se kreditnemu posredniku
oziroma vložniku ne izda dovoljenje, če mu je bilo v skladu s 66. členom
ali trinajstim odstavkom 84. člena tega zakona odvzeto ali če ni plačal
globe ali stroškov postopka za prekršek, storjen po 95. ali 96. členu tega
zakona, pri čemer ta omejitev traja do plačila globe in stroškov postopka
oziroma do ustavitve prisilne izterjave, vendar najdlje tri leta od
pravnomočnosti odločbe, s katero je bila izrečena globa za prekršek oziroma
odmerjeni stroški postopka.
(4) Banka Slovenije izda dovoljenje za posredovanje
potrošniških kreditov za nepremičnino ali izvajanje svetovalnih storitev v
zvezi s temi krediti za tri leta z možnostjo podaljšanja. Dovoljenje se
podaljša za nadaljnja tri leta, če kreditni posrednik izpolnjuje pogoje iz
drugega in tretjega odstavka tega člena in dva meseca pred potekom treh let od
pridobitve oziroma od zadnjega podaljšanja dovoljenja Banki Slovenije ponovno
predloži vsa dokazila o izpolnjevanju zahtevanih pogojev, sicer mu dovoljenje
preneha veljati.
(5) Dovoljenja za posredovanje potrošniških kreditov za nepremičnino
ali izvajanje svetovalnih storitev v zvezi s temi krediti ne potrebuje kreditna
institucija, ki je pridobila dovoljenje za opravljanje bančnih in finančnih
storitev v skladu z zakonom, ki ureja bančništvo ali kreditna institucija s
sedežem v drugi državi članici, ki preko podružnice posreduje potrošniške
kredite za nepremičnino ali izvaja svetovalne storitve v zvezi s temi krediti v
Republiki Sloveniji in je pridobila dovoljenje za opravljanje bančnih in
finančnih storitev v matični državi članici ter finančna institucija iz četrte
alineje prvega odstavka 58. člena tega zakona, ki je pridobila dovoljenje
za opravljanje storitev finančnega zakupa nepremičnin ali izvajanje svetovalnih
storitev v zvezi s temi krediti v skladu s 67. členom tega zakona.
(6) Prostorske, organizacijske, tehnične in druge pogoje, ki
jih mora izpolnjevati kreditni posrednik, ter dokumentacijo in podatke, ki jih
mora kreditni posrednik oziroma vložnik predložiti k vlogi za izdajo ali
podaljšanje dovoljenja, podrobneje s sklepom predpiše Banka Slovenije.
64. člen
(register kreditnih posrednikov)
(1) Banka Slovenije vodi register kreditnih posrednikov, ki
jim je bilo izdano ali podaljšano dovoljenje v skladu s 63. členom tega
zakona.
(2) V register kreditnih posrednikov se vpiše kreditnega
posrednika z dnem, ko je odločba o izdaji ali podaljšanju dovoljenja za
posredovanje potrošniških kreditov za nepremičnino ali izvajanje svetovalnih
storitev v zvezi s temi krediti dokončna.
(3) V register kreditnih posrednikov se vpišejo podatki o:
-       
firmi ali imenu in sedežu ali naslovu kreditnega posrednika,
-       
matični in davčni številki kreditnega posrednika,
-       
šifri glavne dejavnosti kreditnega posrednika,
-       
navedbi oseb kreditnega posrednika, pooblaščenih za zastopanje,
-       
državah članicah, v katerih kreditni posrednik neposredno ali prek
podružnice posreduje potrošniške kredite za nepremičnino ali izvaja svetovalne
storitve v zvezi s temi krediti,
-       
tem, ali je kreditni posrednik povezan z enim ali več dajalci kreditov
in v primeru, da je povezan, da dajalec kredita v celoti in brezpogojno
prevzema odgovornost za dejavnosti kreditnega posrednika,
-       
dajalcih kreditov, za katere posreduje,
-       
datumu začetka in prenehanja veljavnosti dovoljenja za posredovanje
potrošniških kreditov za nepremičnino ali izvajanje svetovalnih storitev v
zvezi s temi krediti in
-       
datumu izbrisa kreditnega posrednika iz registra.
(4) Register kreditnih posrednikov je javno objavljen na
spletni strani Banke Slovenije.
(5) Kreditni posrednik Banki Slovenije posreduje vsako
spremembo podatkov iz tretjega odstavka tega člena v roku 15 dni od nastanka
spremembe.
(6) Banka Slovenije vzpostavi informacijsko točko, ki omogoča
hiter in enostaven javni dostop do informacij iz registra kreditnih
posrednikov, ki so v elektronski obliki in se stalno posodabljajo.
Informacijska točka zagotavlja identifikacijske podatke o pristojnih organih iz
vseh držav članic v zvezi s kreditno pogodbo za nepremičnino in o pogojih, ki
jih mora kreditni posrednik izpolnjevati za posredovanje potrošniških kreditov
ali izvajanje svetovalnih storitev v zvezi s temi storitvami v Republiki
Sloveniji.
65. člen
(prenehanje veljavnosti dovoljenja kreditnemu posredniku)
(1) Dovoljenje za posredovanje potrošniških kreditov za
nepremičnino ali izvajanje svetovalnih storitev v zvezi s temi krediti preneha
veljati, če:
-       
kreditni posrednik poda izjavo o prenehanju posredovanja potrošniških
kreditov za nepremičnino ali izvajanja svetovalnih storitev v zvezi s temi
krediti ali
-       
je bilo kreditnemu posredniku dovoljenje za posredovanje potrošniških
kreditov za nepremičnino ali izvajanje svetovalnih storitev v zvezi s temi
krediti odvzeto.
(2) Banka Slovenije izda odločbo o prenehanju veljavnosti
dovoljenja za posredovanje potrošniških kreditov za nepremičnino ali izvajanje
svetovalnih storitev v zvezi s temi krediti, če nastopi razlog iz prejšnjega
odstavka, in najpozneje v roku 14 dni od izdaje odločbe obvesti pristojne
organe držav članic gostiteljic, kjer kreditni posrednik opravlja storitev
posredovanja potrošniških kreditov za nepremičnino ali izvaja svetovalne
storitve v zvezi s temi krediti, o izdaji odločbe o prenehanju veljavnosti
dovoljenja.
(3) Banka Slovenije izda odločbo o prenehanju veljavnosti
dovoljenja za posredovanje potrošniških kreditov za nepremičnino tudi, če
kreditni posrednik v zadnjih šestih mesecih ni posredoval potrošniških kreditov
za nepremičnino ali ni izvajal svetovalnih storitev v zvezi s temi krediti.
(4) Banka Slovenije izbriše kreditnega posrednika iz registra
kreditnih posrednikov z dnem, ko je odločba o prenehanju veljavnosti dovoljenja
za posredovanje potrošniških kreditov za nepremičnino ali izvajanje svetovalnih
storitev v zvezi s temi krediti dokončna.
66. člen
(odvzem dovoljenja kreditnemu posredniku)
Banka Slovenije kreditnemu posredniku odvzame dovoljenje, če:
-       
je kreditni posrednik pridobil dovoljenje na podlagi lažnih ali
zavajajočih izjav ali na drug nedovoljen način ali
-       
kreditni posrednik ne izpolnjuje več pogojev iz druge alineje ter pete
do osme alineje drugega odstavka 63. člena tega zakona.
3.9. Potrošniško kreditiranje v obliki finančnega zakupa
nepremičnin
67. člen
(izdaja dovoljenja dajalcu kredita)
(1) Dajalec kredita iz četrte alineje prvega odstavka
58. člena tega zakona pred začetkom opravljanja storitev finančnega zakupa
nepremičnin ali izvajanja svetovalnih storitev v zvezi s temi krediti pridobi
dovoljenje za opravljanje teh storitev.
(2) Banka Slovenije izda dovoljenje za opravljanje storitev
finančnega zakupa nepremičnin ali izvajanje svetovalnih storitev v zvezi s temi
krediti na zahtevo dajalca kredita oziroma vložnika, če:
-       
dajalec kredita oziroma vložnik izpolnjuje pogoje glede znanja in
usposobljenosti osebja v skladu z 61. členom tega zakona;
-       
dajalec kredita oziroma vložnik izpolnjuje prostorske, organizacijske,
tehnične, in druge pogoje za opravljanje storitev finančnega zakupa nepremičnin
ali izvajanje svetovalnih storitev v zvezi s temi krediti;
-       
dajalec kredita oziroma vložnik izpolnjuje pogoje glede pregledne in
stabilne lastniške strukture;
-       
dajalec kredita oziroma vložnik predloži osnutek kreditne pogodbe, ki je
v skladu s tem zakonom, za vsako vrsto kredita, ki ga ponuja;
-       
dajalec kredita oziroma vložnik za izvensodno reševanje sporov s
potrošniki določi izvajalca izvensodnega reševanja potrošniških sporov v skladu
s 93. členom tega zakona;
-       
dajalec kredita oziroma vložnik, član poslovodstva in prokurist dajalca
kredita oziroma vložnika ter odgovorna oseba iz četrtega odstavka tega člena ni
bila pravnomočno obsojena zaradi kaznivega dejanja zoper gospodarstvo, zoper
pravni promet ali zoper premoženje;
-       
nad premoženjem dajalca kredita oziroma vložnika, člana poslovodstva in
prokurista dajalca kredita oziroma vložnika ter nad premoženjem odgovorne osebe
iz četrtega odstavka tega člena ni bil začet postopek osebnega stečaja;
-       
dajalec kredita oziroma vložnik, član poslovodstva in prokurist dajalca
kredita oziroma vložnika ter odgovorna oseba iz četrtega odstavka tega člena ni
bila kaznovana v skladu s 94. členom tega zakona;
-       
opravljanje storitev finančnega zakupa nepremičnin ni v nasprotju z
drugimi predpisi.
(3) Ne glede na prejšnji odstavek se dajalcu kredita oziroma
vložniku ne izda dovoljenje za opravljanje storitev finančnega zakupa
nepremičnin ali izvajanje svetovalnih storitev v zvezi s temi krediti, če mu je
bilo v skladu z 72. členom ali enajstim odstavkom 84. člena tega
zakona odvzeto ali če ni plačal globe ali stroškov postopka za prekršek storjen
po 95. in 96. členu tega zakona, pri čemer ta omejitev traja do plačila
globe in stroškov postopka oziroma do ustavitve prisilne izterjave, vendar
najdlje tri leta od pravnomočnosti odločbe, s katero je bila izrečena globa za
prekršek oziroma odmerjeni stroški postopka.
(4) V vlogi za pridobitev dovoljenja za opravljanje storitev
finančnega zakupa nepremičnin ali izvajanje svetovalnih storitev v zvezi s temi
krediti mora dajalec kredita oziroma vlagatelj določiti osebo, odgovorno za
vodenje in pravilnost poslovnega procesa potrošniškega kreditiranja v obliki
finančnega zakupa nepremičnin.
(5) Banka Slovenije izda dovoljenje za opravljanje storitev
finančnega zakupa nepremičnin ali izvajanje svetovalnih storitev v zvezi s temi
krediti za nedoločen čas, če dajalec kredita izpolnjuje pogoje iz drugega in
tretjega odstavka tega člena.
(6) Prostorske, organizacijske in tehnične pogoje, pogoje glede
pregledne in stabilne lastniške strukture ter druge pogoje, ki jih mora
izpolnjevati dajalec kredita, ter dokumentacijo in podatke, ki jih mora dajalec
kredita oziroma vložnik predložiti k vlogi za izdajo dovoljenja za opravljanje
storitev finančnega zakupa nepremičnin ali izvajanje svetovalnih storitev v
zvezi s temi krediti, podrobneje s sklepom predpiše Banka Slovenije.
(7) Dovoljenja za opravljanje storitev finančnega zakupa
nepremičnin ali izvajanje svetovalnih storitev v zvezi s temi krediti ne potrebuje
dajalec kredita, ki je pridobil dovoljenje za opravljanje bančnih in finančnih
storitev v skladu z zakonom, ki ureja bančništvo, in dajalec kredita, ki je
kreditna institucija s sedežem v drugi državi članici, ki preko podružnice
opravlja storitev finančnega zakupa nepremičnin v Republiki Sloveniji in je
pridobil dovoljenje za opravljanje bančnih in finančnih storitev v matični
državi članici.
68. člen
(izdaja nalepke)
(1) Banka Slovenije dajalcu kredita iz četrte alineje prvega
odstavka 58. člena tega zakona, ki je pridobil dovoljenje za opravljanje
storitev finančnega zakupa nepremičnin ali izvajanje svetovalnih storitev v
zvezi s temi krediti v skladu s 67. členom tega zakona, izda nalepko, ki
izkazuje pridobitev dovoljenja. Banka Slovenije izda toliko nalepk, kot je v
zahtevi navedenih poslovnih enot, ki izpolnjujejo pogoje iz drugega odstavka
67. člena tega zakona, in kjer se bodo opravljale storitve finančnega
zakupa nepremičnin.
(2) Obliko in vsebino nalepke, pravila ravnanja z nalepko,
pravila glede pridobitve novih ali dodatnih nalepk in vračila pridobljenih
nalepk s sklepom predpiše Banka Slovenije.
69. člen
(register dajalcev kreditov z dovoljenjem za opravljanje
storitev finančnega zakupa nepremičnin)
(1) Banka Slovenije vodi register dajalcev kreditov, ki jim
je bilo izdano dovoljenje za opravljanje storitev finančnega zakupa nepremičnin
ali izvajanje svetovalnih storitev v zvezi s temi krediti v skladu s
67. členom tega zakona.
(2) V register se vpiše dajalca kredita, ko je odločba o
izdaji dovoljenja za opravljanje storitev finančnega zakupa nepremičnin ali
izvajanje svetovalnih storitev v zvezi s temi krediti dokončna.
(3) V register dajalcev kreditov, ki jim je bilo izdano
dovoljenje za opravljanje storitev finančnega zakupa nepremičnin ali izvajanje
svetovalnih storitev v zvezi s temi krediti, se vpišejo podatki o:
-       
firmi ali imenu in sedežu ali naslovu dajalca kredita,
-       
matični in davčni številki dajalca kredita,
-       
šifri glavne dejavnosti dajalca kredita,
-       
navedbi oseb dajalca kredita, pooblaščenih za zastopanje,
-       
datumu začetka in prenehanja veljavnosti dovoljenja in
-       
datumu izbrisa dajalca kredita iz registra.
(4) Register dajalcev kreditov, ki so pridobili dovoljenje za
opravljanje storitev finančnega zakupa nepremičnin ali izvajanje svetovalnih
storitev v zvezi s temi krediti v skladu s 67. členom tega zakona, je
javno objavljen na spletni strani Banke Slovenije.
(5) Dajalec kredita posreduje Banki Slovenije vsako spremembo
podatkov iz tretjega odstavka tega člena v roku 15 dni od nastanka spremembe.
70. člen
(vodenje evidenc in poročanje)
(1) Dajalec kredita, ki posluje na podlagi dovoljenja za
opravljanje storitev finančnega zakupa nepremičnin ali izvajanje svetovalnih
storitev v zvezi s temi krediti, vsako leto do 31. marca za preteklo poslovno
leto Banki Slovenije na obrazcu poroča o sklenjenih kreditnih pogodbah in
dogovorjeni efektivni obrestni meri ali o tem, da ni bila sklenjena nobena
kreditna pogodba.
(2) Dajalec kredita iz prejšnjega odstavka vodi evidence o
kreditnih posrednikih in o poslih, sklenjenih s posredovanjem, ter Banki
Slovenije vsako leto do 31. marca za preteklo poslovno leto pošlje seznam
kreditnih posrednikov in poslov, sklenjenih s posredovanjem.
(3) Banka Slovenije s sklepom podrobneje predpiše način,
vsebino in obrazec poročanja dajalca kredita.
71. člen
(prenehanje veljavnosti dovoljenja)
(1) Dovoljenje za opravljanje storitev finančnega zakupa
nepremičnin ali izvajanje svetovalnih storitev v zvezi s temi krediti preneha
veljati, če:
-       
dajalec kredita poda izjavo o prenehanju opravljanja storitev
potrošniškega kreditiranja v obliki finančnega zakupa nepremičnin ali izvajanja
svetovalnih storitev v zvezi s temi krediti ali
-       
je dajalcu kredita dovoljenje za opravljanje storitev finančnega zakupa
nepremičnin ali izvajanje svetovalnih storitev v zvezi s temi krediti odvzeto.
(2) Banka Slovenije izda odločbo o prenehanju veljavnosti
dovoljenja za opravljanje storitev finančnega zakupa nepremičnin ali izvajanja
svetovalnih storitev v zvezi s temi krediti, če nastopi razlog iz prejšnjega
odstavka.
(3) Banka Slovenije izda odločbo o prenehanju veljavnosti
dovoljenja za opravljanje storitev potrošniškega kreditiranja v obliki
finančnega zakupa nepremičnin ali izvajanje svetovalnih storitev v zvezi s temi
krediti tudi, če dajalec kredita v zadnjih šestih mesecih ni opravljal storitev
finančnega zakupa nepremičnin ali ni izvajal svetovalnih storitev v zvezi s
temi krediti.
(4) Banka Slovenije izbriše dajalca kredita iz registra z
dnem, ko je izdana odločba o prenehanju veljavnosti dovoljenja za opravljanje
storitev finančnega zakupa nepremičnin ali izvajanje svetovalnih storitev v
zvezi s temi krediti dokončna.
72. člen
(odvzem dovoljenja)
(1) Banka Slovenije dajalcu kredita odvzame dovoljenje za
opravljanje storitev finančnega zakupa nepremičnin ali izvajanje svetovalnih
storitev v zvezi s temi krediti, če:
-       
je dajalec kredita pridobil dovoljenje za opravljanje storitev
finančnega zakupa nepremičnin ali izvajanje svetovalnih storitev v zvezi s temi
krediti na podlagi lažnih ali zavajajočih izjav ali na drug nedovoljen način, 
-       
dajalec kredita ne izpolnjuje več pogojev iz prve ter šeste do osme
alineje drugega odstavka 67. člena tega zakona ali
-       
dajalec kredita ne izpolnjuje več pogojev glede lastništva ali bilančne
vsote iz četrte alineje prvega odstavka 58. člena tega zakona.
(2) Ko je odločba o odvzemu dovoljenja za opravljanje
storitev finančnega zakupa nepremičnin ali izvajanje svetovalnih storitev v
zvezi s temi krediti dokončna, dajalec kredita, ki mu je odvzeto dovoljenje,
takoj odstrani nalepko. Če je ne odstrani, jo na stroške dajalca kredita
odstrani Banka Slovenije.
3.10. Čezmejno posredovanje potrošniških kreditov za
nepremičnino
73. člen
(kreditni posrednik v državi članici gostiteljici)
(1) Kreditni posrednik s sedežem v Republiki Sloveniji, ki
pridobi dovoljenje za posredovanje potrošniških kreditov za nepremičnino v
skladu s tem zakonom in namerava prvič neposredno ali prek podružnice
posredovati potrošniške kredite za nepremičnino ali izvajati svetovalne
storitve v zvezi s temi krediti v državi članici gostiteljici, o tej nameri
obvesti Banko Slovenije.
(2) V obvestilu iz prejšnjega odstavka kreditni posrednik
priloži naslednje informacije:
-       
ali namerava v državi članici gostiteljici neposredno ali prek
podružnice posredovati potrošniške kredite za nepremičnino;
-       
navedbo države članice gostiteljice, v kateri namerava neposredno ali
prek podružnice posredovati potrošniške kredite za nepremičnino;
-       
naslov v državi članici gostiteljici, na katerem bo poslovala
podružnica, če namerava v državi članici gostiteljici ustanoviti podružnico;
-       
dejavnosti iz 14. točke 2. člena tega zakona, ki jih namerava
kreditni posrednik opravljati v državi članici gostiteljici oziroma namerava
izvajati svetovalne storitve v zvezi s temi krediti;
-       
firmo ali ime in sedež ali naslov dajalca kredita ali več dajalcev
kreditov, za katere bo posredoval v državi članici gostiteljici.
(3) Banka Slovenije v enem mesecu po prejemu obvestila iz
prvega odstavka tega člena to obvestilo posreduje pristojnemu organu države
članice gostiteljice in o tem obvesti kreditnega posrednika.
(4) Hkrati z obvestilom iz prejšnjega odstavka Banka
Slovenije pristojnemu organu države članice gostiteljice predloži naslednje
informacije:
-       
ali je kreditni posrednik povezan z dajalcem kredita ali z več dajalci
kreditov ali z njimi ni povezan ter firmo ali ime in sedež ali naslov dajalcev
kreditov, s katerimi je povezan, in
-       
če je povezan, da dajalec kredita ali več dajalcev kreditov v celoti in
brezpogojno prevzema odgovornost za dejavnosti kreditnega posrednika.
(5) Banka Slovenije zavrne posredovanje obvestila iz tretjega
odstavka tega člena pristojnemu organu države članice gostiteljice, če:
-       
kreditni posrednik ne predloži vseh informacij iz drugega odstavka tega
člena,
-       
kreditnemu posredniku ni bilo izdano dovoljenje za posredovanje
potrošniških kreditov za nepremičnino ali izvajanje svetovalnih storitev v
zvezi s temi krediti v Republiki Sloveniji v skladu s tem zakonom ali 
-       
je kreditnemu posredniku bilo odvzeto dovoljenje za posredovanje potrošniških
kreditov za nepremičnino ali izvajanje svetovalnih storitev v zvezi s temi
krediti v Republiki Sloveniji ali je v postopku odvzema dovoljenja za
posredovanje potrošniških kreditov za nepremičnino ali izvajanje svetovalnih
storitev v zvezi s temi krediti.
(6) Kreditni posrednik s sedežem v Republiki Sloveniji lahko
začne neposredno ali prek podružnice posredovati potrošniške kredite za
nepremičnino ali izvajati svetovalne storitve v zvezi s temi krediti v državi
članici gostiteljici en mesec po prejemu obvestila Banke Slovenije iz tretjega
odstavka tega člena.
(7) Če kreditni posrednik v dveh mesecih od posredovanja
obvestila Banki Slovenije iz prvega odstavka tega člena ne prejme obvestila iz
tretjega odstavka tega člena ali odločbe o zavrnitvi posredovanja obvestila, se
šteje, da je posredovanje obvestila pristojnemu organu države članice
gostiteljice zavrnjeno.
(8) Ne glede na prvi odstavek tega člena kreditni posrednik
finančne institucije iz četrte alineje prvega odstavka 58. člena tega
zakona ne more na podlagi dovoljenja iz 63. člena tega zakona posredovati
potrošniške kredite za nepremičnine ali izvajati svetovalne storitve v zvezi s
temi krediti v državi članici gostiteljici, v kateri tem finančnim institucijam
ni dovoljeno opravljati storitev potrošniškega kreditiranja za nepremičnine.
74. člen
(kreditni posrednik iz druge države članice v Republiki
Sloveniji)
(1) Kreditni posrednik s sedežem v drugi državi članici lahko
v Republiki Sloveniji prek podružnice ali neposredno posreduje potrošniške
kredite za nepremičnino ali izvaja svetovalne storitve v zvezi s temi krediti,
če je pridobil dovoljenje za posredovanje potrošniških kreditov za nepremičnino
ali izvajanje svetovalnih storitev v zvezi s temi krediti v matični državi
članici in če Banka Slovenije predhodno prejme obvestilo s strani pristojnega
organa matične države članice o nameri prvega posredovanja potrošniških
kreditov za nepremičnino na območju Republike Slovenije, z informacijami iz
četrtega odstavka 73. člena tega zakona.
(2) Ne glede na prejšnji odstavek lahko kreditni posrednik iz
druge države članice v Republiki Sloveniji neposredno ali preko podružnice
posreduje potrošniške kredite za nepremičnino le v okviru tistih dejavnosti iz
14. točke 2. člena tega zakona ali izvaja svetovalne storitve v zvezi s
temi krediti, za katere je pridobil dovoljenje v matični državi članici in le
za dajalca kredita iz prve, druge in četrte alineje prvega odstavka
58. člena tega zakona.
(3) Kreditni posrednik iz druge države članice lahko začne
neposredno ali prek podružnice posredovati potrošniške kredite za nepremičnino
ali izvajati svetovalne storitve v zvezi s temi krediti v Republiki Sloveniji
en mesec po prejemu obvestila pristojnega organa matične države članice o
posredovanem obvestilu Banki Slovenije o nameri prvega neposrednega
posredovanja potrošniških kreditov za nepremičnino ali izvajanja svetovalnih
storitev v zvezi s temi krediti ali prvi ustanovitvi podružnice v Republiki
Sloveniji.
(4) Banka Slovenije vpiše v register kreditnih posrednikov
informacije iz četrtega odstavka 73. člena tega zakona, ki jih je prejela
v obvestilu pristojnega organa matične države članice o nameri prvega
posredovanja potrošniških kreditov za nepremičnino na območju Republike
Slovenije.
(5) Banka Slovenije podružnico kreditnega posrednika iz druge
države članice v dveh mesecih po prejemu obvestila pristojnega organa matične
države članice iz prvega odstavka tega člena obvesti o pogojih za posredovanje
potrošniških kreditov za nepremičnino ali izvajanje svetovalnih storitev v
zvezi s temi krediti v Republiki Sloveniji.
75. člen
(enotna kontaktna točka)
(1) Banka Slovenije opravlja naloge Enotne kontaktne točke
Republike Slovenije (v nadaljnjem besedilu: Enotna kontaktna točka) za
sodelovanje in izmenjavo informacij med pristojnimi organi držav članic za
izvajanje nalog v zvezi s kreditno pogodbo za nepremičnino.
(2) Enotna kontaktna točka na zahtevo pomaga pristojnim
organom drugih držav članic, zlasti z izmenjavo informacij in sodelovanjem pri
vseh pregledih poslovanja in nadzorih dajalcev kreditov in kreditnih
posrednikov, ki poslujejo v drugih državah članicah. Izmenjava informacij
poteka z namenom izvajanja nalog po tem zakonu v zvezi s kreditno pogodbo za
nepremičnino. Pri izmenjavi informacij s pristojnimi organi drugih držav članic
lahko Enotna kontaktna točka navede, da informacije ne smejo biti razkrite brez
njenega soglasja oziroma, da se lahko informacije izmenjajo samo za namene, za
katere je dala soglasje.
(3) Enotna kontaktna točka lahko prejete informacije
posreduje drugemu pristojnemu organu, ne sme pa jih posredovati drugim fizičnim
ali pravnim osebam brez izrecnega soglasja pristojnega organa, ki ji je
posredoval te informacije, pri čemer lahko informacije posreduje le za namene,
za katere ji je pristojni organ dal soglasje.
(4) Ne glede na prejšnji odstavek lahko Enotna kontaktna
točka v utemeljenih okoliščinah posreduje informacije drugi fizični ali pravni
osebi brez izrecnega soglasja pristojnega organa druge države članice, o čemer
mora takoj obvestiti pristojni organ druge države članice, ki ji je posredoval
informacije.
(5) Enotna kontaktna točka ali drugi pristojni organ države
članice lahko zavrne zahtevo po sodelovanju pri pregledu poslovanja, nadzoru
ali pri izmenjavi informacij iz drugega, tretjega in četrtega odstavka tega
člena, če:
-       
takšen pregled poslovanja, nadzor ali izmenjava informacij ogrozi
samostojnost, varnost ali javni red Republike Slovenije;
-       
je v Republiki Sloveniji že začet sodni postopek v zvezi z istimi
kršitvami in istimi dajalci kreditov ali kreditnimi posredniki;
-       
je bila v Republiki Sloveniji že izdana pravnomočna obsodba v zvezi z
istimi kršitvami in istimi dajalci kreditov ali kreditnimi posredniki ter
obsodba še ni bila izbrisana.
(6) Enotna kontaktna točka obvesti pristojni organ države
članice, ki je vložil zahtevo po sodelovanju, o zavrnitvi iz prejšnjega
odstavka z obrazložitvijo.
(7) Kadar pristojni organ druge države članice zavrne zahtevo
za sodelovanje ali izmenjavo informacij ali v razumnem roku ne posreduje odgovora
v zvezi z zahtevo, lahko Enotna kontaktna točka zadevo predloži Evropskemu
bančnemu organu in ga zaprosi za pomoč v skladu z 19. členom Uredbe EU
št. 1093/2010 Evropskega parlamenta in Sveta z dne 24. novembra 2010
o ustanovitvi Evropskega nadzornega organa (Evropski bančni organ) in o
spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 31, z dne 15. 12. 2010, str. 12, v nadaljnjem
besedilu: Uredba (EU) št. 1093/2010).
IV. POSTOPEK ODLOČANJA BANKE SLOVENIJE V POSAMIČNIH ZADEVAH
IN POSTOPEK SODNEGA VARSTVA
76. člen
(postopek odločanja Banke Slovenije v posamičnih zadevah in
postopek sodnega varstva)
Banka Slovenije smiselno uporablja 351. do 394. člen
Zakona o bančništvu (Uradni list RS, št. 92/21; v nadaljnjem besedilu:
Zakon o bančništvu):
-       
pri izdaji ali podaljšanju dovoljenja za posredovanje potrošniških
kreditov za nepremičnino ali izvajanje svetovalnih storitev v zvezi s temi
krediti v skladu s 63. členom tega zakona,
-       
pri prenehanju ali odvzemu dovoljenja za posredovanje potrošniških
kreditov za nepremičnino ali izvajanju svetovalnih storitev v zvezi s temi
krediti v skladu s 65. in 66. členom tega zakona,
-       
pri vpisu in izbrisu v register kreditnih posrednikov, ki jim je bilo
izdano ali podaljšano dovoljenje za posredovanje potrošniških kreditov za
nepremičnino v skladu s 64. členom tega zakona,
-       
pri izdaji dovoljenja za opravljanje storitev potrošniškega kreditiranja
v obliki finančnega zakupa nepremičnin ali izvajanja svetovalnih storitev v
zvezi s temi krediti v skladu s 67. členom tega zakona,
-       
pri vpisu in izbrisu v register dajalcev kreditov, ki jim je bilo izdano
dovoljenje za opravljanje storitev finančnega zakupa nepremičnin ali izvajanju
svetovalnih storitev v zvezi s temi krediti v skladu z 69. členom tega zakona,
-       
pri prenehanju ali odvzemu dovoljenja za opravljanje storitev
potrošniškega kreditiranja v obliki finančnega zakupa nepremičnin ali izvajanju
svetovalnih storitev v zvezi s temi krediti v skladu z 71. in 72. členom
tega zakona,
-       
pri izvajanju nadzora nad dajalci kreditov in kreditnimi posredniki iz
drugega odstavka 78. člena tega zakona,
-       
za postopek sodnega varstva proti odločbam, ki jih izda Banka Slovenije.
77. člen
(taksa za odločanje)
Za izdajo ali podaljšanje dovoljenj, ki jih izda Banka
Slovenije na podlagi tega zakona, plačajo dajalci kredita iz četrte alineje
prvega odstavka 58. člena tega zakona in kreditni posredniki iz prvega
odstavka 63. člena tega zakona takso, določeno s tarifo Banke Slovenije,
ki jo Banka Slovenije določi s sklepom.
V. NADZOR
5.1. Splošne določbe
78. člen
(nadzorni organi)
(1) Nadzor nad izvajanjem posameznih določb tega zakona
opravljajo Banka Slovenije, Tržni inšpektorat in Informacijski pooblaščenec
Republike Slovenije (v nadaljnjem besedilu: Informacijski pooblaščenec).
(2) Banka Slovenije je pristojna za izvajanje nadzora nad:
1.     
dajalci kreditov, ki:
- 
so kreditne institucije in poslujejo na podlagi dovoljenja o opravljanju
bančnih in finančnih storitev po zakonu, ki ureja bančništvo;
- 
so finančne institucije s sedežem v Republiki Sloveniji, katerih
izključna ali pretežna dejavnost je opravljanje storitev finančnega zakupa v
skladu z zakonom, ki ureja bančništvo, in v katerih ima banka ali banka države
članice najmanj 20-odstotni delež glasovalnih pravic ali najmanj 20-odstotni
delež v kapitalu ali katere bilančna vsota po stanju ob koncu preteklega
koledarskega leta je najmanj enaka 50.000.000 eurov ter so pridobile dovoljenje
za opravljanje finančnega zakupa nepremičnin v skladu s 67. členom tega
zakona;
- 
so kreditne institucije ali finančne institucije iz prve ali prejšnje
alineje, s sedežem v drugi državi članici in prek podružnice opravljajo
storitev potrošniškega kreditiranja v Republiki Sloveniji;
2.     
kreditnimi posredniki, ki:
- 
so kreditni posredniki dajalcev kreditov iz prejšnje točke in
- 
imajo sedež v drugi državi članici in neposredno ali preko podružnice
poslujejo v Republiki Sloveniji z dovoljenjem pristojnega organa matične države
članice v zvezi s kreditno pogodbo za nepremičnino.
(3) Banka Slovenije pri dajalcih kreditov iz druge alineje 1.
točke prejšnjega odstavka izvaja nadzor le nad poslovanjem v zvezi s kreditno
pogodbo za nepremičnino.
(4) Tržni inšpektorat je pristojen za izvajanje nadzora nad:
1.     
dajalci kreditov, ki:
- 
poslujejo na podlagi dovoljenja, ki ga izda ministrstvo;
- 
so dajalci kreditov iz 5. točke drugega odstavka 30. člena tega
zakona;
2.     
kreditnimi posredniki, ki so kreditni posredniki dajalcev kreditov iz
prejšnje točke.
(5) Informacijski pooblaščenec je pristojen za izvajanje
nadzora nad dajalci kreditov in kreditnimi posredniki iz drugega in četrtega
odstavka tega člena glede izvajanja 10. člena v delu, ki se nanaša na
informiranje, zbiranje in obdelavo osebnih podatkov, 11. člena,
42. člena v delu, ki se nanaša na informiranje, zbiranje in obdelavo
osebnih podatkov, ter 44. člena tega zakona.
79. člen
(letno nadomestilo za nadzor Banke Slovenije)
(1) Dajalec kredita iz četrte alineje prvega odstavka
58. člena tega zakona, ki je pridobil dovoljenje za opravljanje storitev
finančnega zakupa nepremičnin ali izvajanje svetovalnih storitev v zvezi s temi
krediti in kreditni posrednik, ki je pridobil dovoljenje za posredovanje
potrošniških kreditov za nepremičnino ali izvajanje svetovalnih storitev v
zvezi s temi krediti (v nadaljnjem besedilu: subjekt nadzora), plačujeta Banki
Slovenije nadomestilo za nadzor, ki ga opravlja Banka Slovenije na podlagi tega
zakona.
(2) Banka Slovenije določi nadomestilo iz prejšnjega odstavka
v dveh obrokih največ v višini, da vsota nadomestil, ki jo je dolžan plačati
subjekt nadzora za posamezno leto, ne preseže dejanskih stroškov nadzora Banke
Slovenije v tem letu, zmanjšanih za prihodke iz taks, ki se zaračunajo v zvezi
s postopki za izdajo dovoljenj in postopki nadzora Banke Slovenije na podlagi
tega zakona.
(3) Subjekt nadzora plača letno nadomestilo za nadzor v dveh
obrokih. Banka Slovenije izda račun za plačilo prvega obroka do
30. septembra v tekočem letu na podlagi načrtovanih stroškov nadzora za to
leto, račun za drugi obrok pa do 31. marca naslednjega leta za preteklo
leto ob upoštevanju dejanskih stroškov nadzora v preteklem letu.
(4) Če subjekt nadzora ne plača nadomestila za nadzor iz
prvega odstavka tega člena v 15 dneh po prejemu računa, Banka Slovenije
subjektu nadzora naloži plačilo z odločbo, ki je izvršilni naslov.
(5) Banka Slovenije s sklepom določi podrobnejša pravila za
določanje nadomestila iz prvega odstavka tega člena.
(6) Določbe tega člena se uporabljajo tudi za kreditnega
posrednika iz druge države članice, ki preko podružnice posreduje potrošniške
kredite za nepremičnino v Republiki Sloveniji in dajalca kredita iz četrte
alineje 58. člena, ki preko podružnice opravlja storitev finančnega zakupa
nepremičnin v Republiki Sloveniji.
80. člen
(obveznost varovanja zaupnih informacij)
(1) Zaupne informacije po tem zakonu so vse informacije o
posameznem dajalcu kredita ali kreditnemu posredniku, ki jih pri opravljanju
nadzora nad dajalcem kredita ali kreditnem posredniku pridobi Banka Slovenije,
Tržni inšpektorat ali Informacijski pooblaščenec od dajalca kredita ali kreditnega
posrednika ali drugih oseb oziroma jih Banka Slovenije, Tržni inšpektorat ali
Informacijski pooblaščenec izdela za namene izvajanja nadzora nad posameznim
dajalcem kredita ali kreditnim posrednikom.
(2) Člani sveta in zaposleni pri Banki Slovenije, Tržnemu
inšpektoratu in Informacijskemu pooblaščencu, revizorji in druge osebe, ki
delajo ali so delali zanje po pooblastilu, varujejo vse informacije, ki so jih
pridobili pri opravljanju svojih nalog v skladu s tem zakonom, kot zaupne in
jih ne smejo razkriti nobeni drugi osebi ali državnemu organu, če ta zakon ne
določa drugače.
(3) Zaupne informacije, ki jih osebe iz prejšnjega odstavka
pridobijo pri opravljanju svojih nalog v skladu s tem zakonom, se smejo
posredovati drugi osebi ali državnemu organu le v obliki povzetka ali v
združeni obliki, iz katere ni mogoče prepoznati posameznega dajalca kredita ali
kreditnega posrednika, na katerega se zaupne informacije nanašajo, če ta zakon
ne določa drugače.
(4) Prepoved razkritja informacij iz drugega odstavka tega
člena ne velja:
-       
za zaupne informacije, ki so potrebne za izvedbo kazenskega ali
predkazenskega postopka;
-       
v primeru stečaja ali prisilne likvidacije dajalca kredita ali
kreditnega posrednika, glede zaupnih informacij, ki so potrebne za uveljavljanje
terjatev upnikov do dajalca kredita ali kreditnega posrednika in za izvedbo
drugih dejanj v stečajnem postopku ali postopku prisilne likvidacije ter s tema
postopkoma povezanih pravdnih postopkih, razen glede informacij, ki se nanašajo
tudi na druge osebe, ki so bile udeležene pri poskusih reorganizacije dajalca
kredita ali kreditnega posrednika;
-       
za informacije o dovoljenjih za opravljanje bančnih, finančnih in
dodatnih finančnih storitev, o dovoljenjih za izdajanje hipotekarnih in
komunalnih obveznic, o dovoljenjih za opravljanje storitev potrošniškega
kreditiranja, o dovoljenjih za opravljanje storitev potrošniškega kreditiranja
v obliki finančnega zakupa nepremičnin in o dovoljenjih za posredovanje
potrošniških kreditov;
-       
v drugih primerih, ko ta ali drug zakon določa, da Banka Slovenije,
Tržni inšpektorat ali oseba iz prejšnjega odstavka zaupne informacije lahko
razkrije javnosti ali določenim prejemnikom.
(5) Banka Slovenije sme zaupne informacije, ki jih je
pridobila od pristojnega organa druge države članice ali pri opravljanju
pregleda poslovanja podružnice kreditnega posrednika, razkriti drugim osebam
ali državnim organom le s soglasjem pristojnega organa te države članice, če ta
zakon ne določa drugače.
(6) Obveznost varovanja zaupnih informacij iz tega člena
velja tudi za informacije, ki jih osebe iz prvega odstavka tega člena pridobijo
v okviru izmenjave informacij z Evropskim bančnim organom, nadzornimi organi
Republike Slovenije ali pristojnimi organi drugih držav članic.
(7) Banka Slovenije in Tržni inšpektorat obdelujeta osebne
podatke, ki jih pridobita v okviru izvajanja nalog in pooblastil, določenih s
tem zakonom, v skladu z zakonom, ki ureja varstvo osebnih podatkov.
5.2. Sodelovanje med nadzornimi organi
81. člen
(sodelovanje med nadzornimi organi v Republiki Sloveniji)
Banka Slovenije in Tržni inšpektorat sodelujeta med seboj pri
izvajanju svojih nalog in pooblastil pri izvajanju nadzora nad izvajanjem tega
zakona.
82. člen
(sodelovanje s pristojnimi organi držav članic)
Banka Slovenije sodeluje s pristojnimi organi drugih držav
članic pri izvajanju nadzora nad dajalci kreditov in kreditnimi posredniki, ki
imajo sedež v drugi državi članici in neposredno ali prek podružnice opravljajo
storitve v zvezi s kreditno pogodbo za nepremičnino na ozemlju Republike
Slovenije in nad dajalci kreditov in kreditnimi posredniki, ki imajo sedež v
Republiki Sloveniji in opravljajo storitve v zvezi s kreditno pogodbo za
nepremičnino v drugi državi članici.
83. člen
(smernice Evropskega nadzornega organa)
Banka Slovenije s sklepom odloči o uporabi smernic ali
priporočil Evropskega nadzornega organa, ki zadevajo dajalce kreditov, ki
opravljajo storitev finančnega zakupa nepremičnin in kreditne posrednike pri
posredovanju potrošniških kreditov za nepremičnino, ter lahko v celoti ali
delno zavrne uporabo posameznih smernic ali priporočil, če so za to utemeljeni
razlogi. Sklep o uporabi smernic ali priporočil iz prejšnjega stavka se objavi
v Uradnem listu Republike Slovenije.
5.3. Nadzor Banke Slovenije
84. člen
(ukrepi nadzora in pregled poslovanja)
(1) Banka Slovenije pri pregledu poslovanja nad dajalci
kredita in kreditnimi posredniki iz drugega odstavka 78. člena tega zakona
smiselno uporablja 272. do 277. člen Zakona o bančništvu.
(2) Inšpektor ali inšpektorica Banke Slovenije (v nadaljnjem
besedilu: inšpektor Banke Slovenije) lahko pri izvajanju nadzora od dajalca
kredita ali kreditnega posrednika zahteva vpogled v sklenjene kreditne pogodbe
za nepremičnino. Če sklenjenih kreditnih pogodb za nepremičnino ni v poslovnih
prostorih dajalca kredita, v katerih se sklepajo, jih dajalec kredita
inšpektorju predloži najpozneje naslednji delovni dan po opravljenem
inšpekcijskem pregledu.
(3) Pri odstopu terjatev iz kreditnih pogodb dajalec kredita
inšpektorju Banke Slovenije na zahtevo predloži kopije sklenjenih kreditnih
pogodb, katerih terjatve so bile odstopljene prevzemniku.
(4) Dajalec kredita inšpektorju Banke Slovenije na zahtevo
predloži dokazila, da je ocenil kreditno sposobnost potrošnika. Dokazila
predloži dajalec kredita inšpektorju najpozneje naslednji delovni dan po
opravljenem inšpekcijskem pregledu.
(5) Povezanega kreditnega posrednika s sedežem v drugi državi
članici, ki posreduje potrošniške kredite za nepremičnino v Republiki Sloveniji
in ga matični pristojni organ nadzoruje preko dajalca kredita, Banka Slovenije
nadzoruje neposredno.
(6) Dajalec kredita in kreditni posrednik inšpektorju Banke
Slovenije na zahtevo predložita dokazila, da izpolnjujeta zahteve iz
61. člena in četrtega odstavka 62. člena tega zakona glede ustreznega
znanja in usposobljenosti osebja, ter kreditni posrednik tudi glede ustreznega
znanja in usposobljenosti svojega poslovodstva. Dajalec kredita in kreditni
posrednik inšpektorju Banke Slovenije predložita dokazila najpozneje naslednji
delovni dan po opravljenem inšpekcijskem pregledu.
(7) Banka Slovenije pri nadzoru nad dajalcem kredita ali
kreditnim posrednikom z odločbo prepove sklepanje kreditnih pogodb ali
posredovanje potrošniških kreditov po tem zakonu, če ugotovi, da dajalec kredita
v nasprotju s tem zakonom ponuja ali odobrava kredite brez dovoljenja iz
67. člena tega zakona, ali kreditni posrednik posreduje potrošniške
kredite brez dovoljenja iz 63. člena tega zakona.
(8) Banka Slovenije pri nadzoru nad dajalcem kredita z odredbo
pisno obvesti dajalca kredita o ugotovitvah in odredi, da preneha z ravnanji in
odpravi kršitve, če ugotovi, da:
1.     
dajalec kredita potrošniku ne zagotovi vsebine oglasnih sporočil v
skladu s 6. in 38. členom tega zakona;
2.     
dajalec kredita pred sklenitvijo kreditne pogodbe ni zagotovil
predhodnih informacij v skladu s 7. in 40. členom tega zakona;
3.     
dajalec kredita ne hrani dokazil o oceni kreditne sposobnosti potrošnika
v skladu s petim odstavkom 10. člena in četrtim odstavkom 42. člena
tega zakona;
4.     
kreditna pogodba ne vsebuje predpisanih informacij iz drugega odstavka
12. člena in prvega odstavka 15. člena in sedmega odstavka
52. člena tega zakona;
5.     
zaračuna zamudno obrestno mero, ki presega višino zamudne obrestne mere,
določeno v zakonu, ki ureja predpisano obrestno mero zamudnih obresti (peti
odstavek 12. člena);
6.     
zaračuna morebitne stroške zaradi zamude s plačili zapadlih obveznosti
iz kreditne pogodbe v nasprotju s šestim odstavkom 12. člena tega zakona;
7.     
dajalec kredita potrošnika ni obvestil o spremembi kreditne obrestne
mere v skladu s 14. členom in tretjim odstavkom 15. člena tega
zakona;
8.     
dajalec kredita ne objavlja referenčnih obrestnih mer na svoji spletni
strani ali ne hrani evidence indeksov ali referenčnih obrestnih mer v skladu s
14. členom tega zakona;
9.     
dajalec kredita pri molče dovoljeni prekoračitvi stanja na plačilnem
računu potrošniku ni zagotovil predpisanih informacij v skladu s prvim in
drugim odstavkom 16. člena tega zakona;
10.  
dajalec kredita ob odstopu od kreditne pogodbe potrošniku ne vrne vseh
plačanih zneskov v skladu s tretjim odstavkom 17. člena tega zakona;
11.  
dajalec kredita ob odstopu od kreditne pogodbe potrošniku določi
obveznost plačila v nasprotju s četrtim odstavkom 20. člena tega zakona;
12.  
dajalec kredita ob predčasnem odplačilu kredita potrošniku zaračuna
nadomestilo v nasprotju z 22. členom tega zakona;
13.  
kot prevzemnik ne izpolni vseh obveznosti do potrošnika v skladu s petim
odstavkom 23. člena tega zakona;
14.  
dajalec kredita o odstopu terjatve ne obvesti potrošnika v skladu s
šestim odstavkom 23. člena tega zakona;
15.  
dajalec kredita pri odstopu terjatve ves čas trajanja kreditne pogodbe
in še štiri leta po izteku kreditne pogodbe ne hrani kopije sklenjene kreditne
pogodbe v skladu s sedmim odstavkom 23. člena tega zakona;
16.  
dajalec kredita izračunava efektivno obrestno mero ali skupne stroške
kredita v nasprotju s 24., 25., 56. in 57. členom tega zakona;
17.  
dajalec kredita potrošniku brezplačno ne zagotavlja splošnih informacij
o kreditni pogodbi za nepremičnino v skladu z 39. členom tega zakona;
18.  
dajalec kredita pred sklenitvijo kreditne pogodbe za nepremičnino,
katere terjatev se zavaruje z zastavno pravico na nepremičnini, te ne oceni v
skladu s 45. členom tega zakona;
19.  
dajalec kredita izvaja svetovalne storitve v nasprotju s 47., 48., 49.
ali 50. členom tega zakona;
20.  
dajalec kredita redno ne obvešča potrošnika o zvišanju preostalega
zneska kredita, ki ga mora plačati potrošnik zaradi spremembe menjalnega
tečaja, ki za več kot 10 % odstopa od vrednosti, v skladu s petim in šestim
odstavkom 52. člena tega zakona;
21.  
ne zagotovi postopka izvensodnega reševanja sporov s potrošniki v zvezi
z opravljanjem storitev potrošniškega kreditiranja v skladu s 93. členom
tega zakona.
(9) Banka Slovenije pri nadzoru nad dajalcem kredita z
odredbo pisno obvesti dajalca kredita o ugotovitvah in odredi, da preneha z
ravnanji in odpravi kršitve, ter dajalcu kredita prepove sklepanje kreditnih
pogodb po tem zakonu do odprave kršitev, če:
1.     
dajalec kredita ni ocenil potrošnikove kreditne sposobnosti v skladu z
10. in 42. členom tega zakona;
2.     
kreditna pogodba ni sklenjena pisno na papirju ali drugem trajnem
nosilcu podatkov v skladu s prvim odstavkom 12. člena tega zakona;
3.     
dajalec kredita zahteva plačilo preostalih plačil kredita pred njihovo
zapadlostjo ali z enostransko izjavo odstopi od kreditne pogodbe za
nepremičnino v nasprotju s prvim odstavkom 20. ali 54. člena tega zakona;
4.     
dajalec kredita odstopi terjatev prevzemniku, ki ni dajalec kredita in
ne izpolnjuje vseh pogojev po tem zakonu za dajalca kredita v skladu s tretjim
odstavkom 23. člena tega zakona;
5.     
prevzame terjatev od dajalca kredita in ne izpolnjuje pogojev za dajalca
kredita po tem zakonu v skladu s tretjim odstavkom 23. člena tega zakona;
6.     
s kreditno pogodbo dogovorjena efektivna obrestna mera presega najvišjo
dopustno efektivno obrestno mero, kakor to določa 26. člen tega zakona;
7.     
kreditna pogodba vsebuje pogodbeno določilo, ki je v škodo potrošnika in
v nasprotju s 27. členom tega zakona;
8.     
dajalec kredita ob sklenitvi kreditne pogodbe od potrošnika zahteva
izdajo ali sprejem bianko menice ali čeka ali drugega plačilnega instrumenta,
ki ima po svoji naravi podobne učinke, v nasprotju z 28. členom tega
zakona;
9.     
se dajalec kredita izogiba določbam tega zakona z načinom oblikovanja
pogodb v pogodbe, katerih značilnosti ali namen bi omogočil izogibanje uporabi
tega zakona ali se izogiba določbam tega zakona s sklenitvijo več pogodb, ki z
ekonomskega vidika sestavljajo celoto (prvi in drugi odstavek 29. člena);
10.  
dajalec kredita ne določi, ne dokumentira postopka in informacij, ki so
podlaga za oceno kreditne sposobnosti potrošnika, v skladu s četrtim odstavkom
42. člena tega zakona;
11.  
dajalec kredita sklene kreditno pogodbo za nepremičnino v nasprotju s
šestim odstavkom 42. člena tega zakona;
12.  
dajalec kredita odstopi od kreditne pogodbe za nepremičnino ali jo
spremeni v škodo potrošnika v nasprotju s sedmim odstavkom 42. člena tega
zakona;
13.  
dajalec kredita pogojuje sklenitev kreditne pogodbe za nepremičnino
skupaj z drugimi pomožnimi storitvami v nasprotju s 46. členom tega zakona;
14.  
kreditna pogodba za nepremičnino ni sklenjena v obliki notarskega zapisa
v skladu z 51. členom tega zakona;
15.  
dajalec kredita potrošniku ne zagotovi pretvorbe kredita iz tuje valute
v domačo v skladu z 52. členom tega zakona;
16.  
dajalec kredita pri poslovanju ne izpolnjuje predpisanih pogojev za
opravljanje storitev potrošniškega kreditiranja za nepremičnine v skladu z 59.,
60. in 61. členom tega zakona;
17.  
dajalec kredita inšpektorju Banke Slovenije ne predloži sklenjenih
kreditnih pogodb v skladu z drugim odstavkom tega člena.
(10) Če Banka Slovenije več kot enkrat med veljavnostjo
dovoljenja za opravljanje storitev finančnega zakupa nepremičnin ali izvajanje
svetovalnih storitev v zvezi s temi krediti pri istem dajalcu kredita ugotovi
pomanjkljivost iz osmega odstavka tega člena, dajalcu kredita z odločbo prepove
sklepanje kreditnih pogodb po tem zakonu do odprave kršitve.
(11) Če Banka Slovenije več kot trikrat med veljavnostjo
dovoljenja za opravljanje storitev finančnega zakupa nepremičnin ali izvajanje
svetovalnih storitev v zvezi s temi krediti pri istem dajalcu kredita ugotovi
pomanjkljivost iz osmega odstavka tega člena ali več kot enkrat med
veljavnostjo dovoljenja za opravljanje storitev finančnega zakupa nepremičnin
ali izvajanje svetovalnih storitev v zvezi s temi krediti pri istem dajalcu
kredita ugotovi pomanjkljivost iz devetega odstavka tega člena in hkrati niso
podane okoliščine, iz katerih bi izhajalo, da bodo te pomanjkljivosti v
ustreznem roku verjetno odpravljene, lahko dajalcu kredita z odločbo odvzame
dovoljenje za opravljanje storitev finančnega zakupa nepremičnin ali izvajanje
svetovalnih storitev v zvezi s temi krediti po tem zakonu.
(12) Banka Slovenije pri nadzoru nad kreditnim posrednikom z
odredbo pisno obvesti kreditnega posrednika o ugotovitvah in odredi, da preneha
z ravnanji in odpravi kršitve ter kreditnemu posredniku prepove posredovanje
potrošniških kreditov po tem zakonu do odprave kršitev, če:
1.     
kreditni posrednik potrošniku pred sklenitvijo kreditne pogodbe ni
zagotovil predhodnih informacij v skladu s 7. in 40. členom tega zakona;
2.     
kreditni posrednik pri poslovanju ne izpolnjuje predpisanih pogojev za
kreditne posrednike v skladu s 37. in 62. členom tega zakona;
3.     
kreditni posrednik pred začetkom opravljanja storitev posredovanja potrošniških
kreditov za nepremičnino potrošniku brezplačno ne zagotovi informacij v skladu
z 41. členom tega zakona;
4.     
kreditni posrednik posreduje potrošniške kredite za nepremičnino v
državi članici gostiteljici neposredno ali prek podružnice, ne da bi predhodno
obvestil Banko Slovenije o nameri prvega posredovanja potrošniških kreditov za
nepremičnino v državi članici gostiteljici v skladu s 73. členom tega
zakona;
5.     
kreditni posrednik ne zagotovi postopka izvensodnega reševanja sporov s
potrošniki v zvezi z opravljanjem storitev potrošniškega kreditiranja v skladu
s 93. členom tega zakona.
(13) Če Banka Slovenije več kot enkrat pri istem kreditnem
posredniku ugotovi pomanjkljivost iz prejšnjega odstavka in hkrati niso podane
okoliščine, iz katerih bi izhajalo, da bo ta pomanjkljivost v ustreznem roku
verjetno odpravljena, lahko kreditnemu posredniku z odločbo odvzame dovoljenje
za posredovanje potrošniških kreditov za nepremičnino ali izvajanje svetovalnih
storitev v zvezi s temi krediti po tem zakonu.
5.3.1. Nadzor Banke Slovenije pri čezmejnem opravljanju
storitev
85. člen
(nadzor Banke Slovenije nad kreditnim posrednikom v državi
članici gostiteljici)
(1) Banka Slovenije lahko opravi pregled poslovanja
podružnice kreditnega posrednika, ki posreduje potrošniške kredite za
nepremičnino ali izvaja svetovalne storitve v zvezi s temi krediti v državi
članici gostiteljici, po predhodni seznanitvi pristojnega organa države članice
gostiteljice.
(2) Ne glede na prejšnji odstavek lahko Banka Slovenije
zaprosi pristojni organ države članice gostiteljice, v kateri je podružnica
kreditnega posrednika, ali pooblasti revizorja ali drugo strokovno osebo, da
opravi pregled poslovanja podružnice kreditnega posrednika v tej državi
članici. Pooblaščene osebe Banke Slovenije se lahko udeležijo nadzora, ki ga
izvaja pristojni organ države članice gostiteljice.
(3) Kadar Banka Slovenije od pristojnega organa države
članice gostiteljice, v kateri kreditni posrednik prek podružnice ali
neposredno posreduje potrošniške kredite za nepremičnino, prejme obvestilo, da
kreditni posrednik krši ali da obstaja pomembno tveganje, da bo kršil predpise
države članice gostiteljice, ki prenašajo Direktivo 2014/17/EU, Banka Slovenije
sprejme ukrepe nadzora po tem zakonu z namenom, da kreditni posrednik odpravi
kršitve.
(4) Banka Slovenije nemudoma obvesti pristojni organ države
članice gostiteljice o sprejetih ukrepih.
(5) Če se pristojni organ države članice gostiteljice ne
strinja s sprejetimi ukrepi Banke Slovenije, lahko zadevo predloži Evropskemu
bančnemu organu in ga zaprosi za pomoč v skladu z Uredbo (EU)
št. 1093/2010.
86. člen
(nadzor Banke Slovenije nad kreditnim posrednikom iz druge
države članice)
(1) Če Banka Slovenije pri nadzoru nad kreditnim posrednikom
iz druge države članice na podlagi dokazil ugotovi, da kreditni posrednik pri
neposrednem posredovanju potrošniških kreditov za nepremičnino ali izvajanju
svetovalnih storitev v zvezi s temi krediti v Republiki Sloveniji krši določbe
tega zakona, obvesti pristojni organ matične države članice, da sprejme
ustrezne ukrepe.
(2) Če pristojni organ matične države članice v roku meseca
dni po prejemu obvestila Banke Slovenije iz prejšnjega odstavka ne sprejme
nobenih ukrepov, ali če kreditni posrednik kljub sprejetim ukrepom s strani
pristojnega organa matične države članice še vedno krši določbe tega zakona,
Banka Slovenije:
-       
po ponovnem obvestilu pristojnega organa matične države članice izvede
vse potrebne ukrepe nadzora v skladu s tem zakonom za zaščito potrošnikov in
pravilno delovanje trgov, med drugim lahko kreditnemu posredniku izreče
prepoved nadaljnjega posredovanja potrošniških kreditov za nepremičnino ali
izvajanja svetovalnih storitev v zvezi s temi krediti v Republiki Sloveniji.
Banka Slovenije obvesti Komisijo in Evropski bančni organ o sprejetem ukrepu
takoj po izdani odredbi o prepovedi nadaljnjega posredovanja potrošniških
kreditov za nepremičnino ali izvajanja svetovalnih storitev v zvezi s temi
krediti v Republiki Sloveniji,
-       
lahko zadevo predloži Evropskemu bančnemu organu in ga zaprosi za pomoč
v skladu z 19. členom Uredbe (EU) št. 1093/2010.
87. člen
(nadzor Banke Slovenije nad podružnico kreditnega posrednika
iz druge države članice v Republiki Sloveniji)
(1) Banka Slovenije pri izvajanju nadzora nad podružnico
kreditnega posrednika iz druge države članice pregleda poslovanje te podružnice
glede spoštovanja določb iz 6., 7., 24., 25., tretjega odstavka 36. člena,
38., 39., 40., 41. člena, drugega in tretjega odstavka 42. člena,
43., 47. do 50. člena, 56., 57., drugega in četrtega odstavka
62. člena in 93. člena tega zakona ter zahteve glede brezplačnega
zagotavljanja informacij potrošniku v skladu s tem zakonom.
(2) Če Banka Slovenije pri nadzoru iz prejšnjega odstavka
ugotovi, da podružnica kreditnega posrednika iz druge države članice v
Republiki Sloveniji krši določbe iz prejšnjega odstavka, z odredbo naloži
podružnici kreditnega posrednika odpravo kršitev ter pristojni organ matične
države članice obvesti o sprejetem ukrepu nadzora in o izrečeni globi za
kršitev določb iz prejšnjega odstavka.
(3) Če podružnica kreditnega posrednika druge države članice
ne ravna v skladu z izdano odredbo iz prejšnjega odstavka, lahko Banka
Slovenije po predhodnem obvestilu pristojnega organa matične države članice
podružnici kreditnega posrednika z odločbo prepove posredovanje potrošniških
kreditov za nepremičnino v Republiki Sloveniji ali izvajanje svetovalnih
storitev v zvezi s temi krediti ter obvesti Komisijo o sprejetem ukrepu nadzora
in o izrečeni globi za kršitev določb iz prvega odstavka tega člena.
(4) Če se pristojni organ matične države članice ne strinja s
sprejetim ukrepom Banke Slovenije iz prejšnjega odstavka, lahko zadevo predloži
Evropskemu bančnemu organu in ga zaprosi za pomoč v skladu z 19. členom
Uredbe (EU) št. 1093/2010.
(5) Če Banka Slovenije pregleda poslovanje podružnice
kreditnega posrednika in ugotovi, da ne posluje v skladu s tretjim odstavkom
62. člena tega zakona, obvesti pristojni organ matične države članice, da
obstaja pomembno tveganje, da bo kršil predpise matične države članice, ki
prenašajo zahteve Direktive 2014/17/EU v zvezi s politiko prejemkov osebja in
da pristojni organ matične države članice sprejme ukrepe.
(6) Če Banka Slovenije na podlagi dokazil ugotovi, da
podružnica kreditnega posrednika druge države članice v Republiki Sloveniji
krši določbe tega zakona v zvezi s kreditno pogodbo za nepremičnino, razen
določb, navedenih v prvem odstavku tega člena, obvesti pristojni organ matične
države članice, ki sprejme ustrezne ukrepe.
(7) Če pristojni organ matične države članice v roku meseca
dni po prejemu obvestila iz prejšnjega odstavka ne sprejme nobenih ukrepov ali
če podružnica kreditnega posrednika druge države članice kljub sprejetim
ukrepom pristojnega organa matične države članice še vedno krši določbe tega
zakona, Banka Slovenije sprejme ukrepe nadzora v skladu z drugim odstavkom
86. člena tega zakona.
(8) Pristojni organ matične države članice oziroma osebe, ki
jih pooblasti, lahko na območju Republike Slovenije v skladu s pravom Republike
Slovenije opravijo pregled poslovanja podružnice kreditnega posrednika te
države članice. O nameravanem pregledu poslovanja pristojni organ države
članice predhodno obvesti Banko Slovenije, ki se lahko pregleda udeleži.
(9) V primeru iz prejšnjega odstavka ima pristojni organ
države članice oziroma osebe, ki jih pooblasti, enake pristojnosti kot Banka
Slovenije na podlagi prvega odstavka 84. člena tega zakona.
(10) Na zaprosilo pristojnega organa matične države članice
lahko Banka Slovenije opravi pregled poslovanja podružnice kreditnega
posrednika te države članice na območju Republike Slovenije. Pristojni organ
države članice se lahko, če tako zahteva, udeleži tega pregleda.
88. člen
(ukrepi zaradi odvzema dovoljenja kreditnemu posredniku iz
druge države članice)
Če pristojni organ matične države članice obvesti Banko
Slovenije, da je bilo kreditnemu posredniku, ki neposredno ali prek podružnice
posreduje potrošniške kredite za nepremičnino ali izvaja svetovalne storitve v
zvezi s temi krediti v Republiki Sloveniji, odvzeto dovoljenje za posredovanje
potrošniških kreditov za nepremičnino ali mu je bilo prepovedano izvajati
svetovalne storitve v zvezi s temi krediti, Banka Slovenije nemudoma sprejme
ukrepe po tem zakonu za zaščito potrošnikov in pravilno delovanje finančnega
trga ter kreditnemu posredniku prepove nadaljnje posredovanje potrošniških
kreditov ali izvajanje svetovalnih storitev v zvezi s temi krediti v Republiki
Sloveniji.
5.4. Nadzor Tržnega inšpektorata
89. člen
(ukrepi nadzora)
(1) Tržni inšpektor ali inšpektorica (v nadaljnjem besedilu:
tržni inšpektor) lahko pri opravljanju nadzora od dajalca kredita ali
kreditnega posrednika zahteva vpogled v sklenjene pogodbe in njihove kopije. Če
sklenjenih kreditnih pogodb ni v poslovnih prostorih dajalca kredita, v katerih
se sklepajo, jih dajalec kredita tržnemu inšpektorju predloži najpozneje
naslednji delovni dan po opravljenem inšpekcijskem pregledu.
(2) Pri odstopu terjatev iz kreditnih pogodb dajalec kredita
tržnemu inšpektorju na zahtevo predloži kopije sklenjenih kreditnih pogodb,
katerih terjatve so bile odstopljene prevzemniku.
(3) Dajalec kredita tržnemu inšpektorju na zahtevo predloži
dokazila, da je ocenil kreditno sposobnost potrošnika. Dokazila predloži
dajalec kredita tržnemu inšpektorju najpozneje naslednji delovni dan po
opravljenem inšpekcijskem pregledu.
(4) Tržni inšpektor pri nadzoru nad dajalcem kredita z
odločbo prepove sklepanje kreditnih pogodb po tem zakonu, če ugotovi, da
dajalec kredita v nasprotju s tem zakonom odobrava kredite brez dovoljenja
(30. člen).
(5) Tržni inšpektor pri nadzoru nad dajalcem kredita z
odločbo prepove sklepanje kreditnih pogodb po tem zakonu do odprave
pomanjkljivosti, če ugotovi, da:
1.     
dajalec kredita ne zagotovi vsebine oglasnih sporočil v skladu s
6. členom tega zakona;
2.     
dajalec kredita potrošniku pred sklenitvijo kreditne pogodbe ni
zagotovil predhodnih informacij v skladu s 7. členom tega zakona;
3.     
dajalec kredita ne hrani dokazil o oceni kreditne sposobnosti potrošnika
v skladu s petim odstavkom 10. člena tega zakona;
4.     
kreditna pogodba ni sklenjena pisno na papirju ali drugem trajnem
nosilcu podatkov v skladu s prvim odstavkom 12. člena tega zakona;
5.     
kreditna pogodba ne vsebuje predpisanih informacij iz drugega odstavka
12. člena in prvega odstavka 15. člena tega zakona;
6.     
dajalec kredita potrošnika ni obvestil o spremembi kreditne obrestne
mere v skladu s 14. členom ali tretjim odstavkom 15. člena tega
zakona;
7.     
dajalec kredita pri molče dovoljeni prekoračitvi stanja na plačilnem
računu potrošniku ni zagotovil predpisanih informacij v skladu s prvim in
drugim odstavkom 16. člena tega zakona;
8.     
dajalec kredita ob odstopu od kreditne pogodbe potrošniku ne vrne vseh
plačanih zneskov v skladu s tretjim odstavkom 17. člena tega zakona;
9.     
dajalec kredita ob odstopu od kreditne pogodbe potrošniku določi
obveznost plačila v nasprotju s četrtim odstavkom 20. člena tega zakona;
10.  
dajalec kredita ob predčasnem odplačilu kredita potrošniku zaračuna
nadomestilo v nasprotju z 22. členom tega zakona;
11.  
dajalec kredita pri poslovanju ne izpolnjuje predpisanih kadrovskih,
izobrazbenih, prostorskih, organizacijskih, tehničnih in drugih pogojev za
dajanje kredita iz 31. člena tega zakona;
12.  
dajalec kredita ne zagotovi postopka izvensodnega reševanja sporov s
potrošniki v zvezi z opravljanjem storitev potrošniškega kreditiranja v skladu
s 93. členom tega zakona.
(6) Tržni inšpektor dajalcu kredita z odločbo prepove
sklepanje kreditnih pogodb po tem zakonu in ministrstvu predlaga odvzem
dovoljenja, če ugotovi, da:
1.     
dajalec kredita ni ocenil potrošnikove kreditne sposobnosti
(10. člen tega zakona);
2.     
dajalec kredita zaračunava zamudno obrestno mero, ki presega višino
zamudne obrestne mere, določeno v zakonu, ki ureja predpisano obrestno mero
zamudnih obresti (peti odstavek 12. člena tega zakona);
3.     
dajalec kredita zaračuna morebitne stroške zaradi zamude s plačili
zapadlih obveznosti iz kreditne pogodbe v nasprotju s šestim odstavkom
12. člena tega zakona;
4.     
dajalec kredita zahteva plačilo preostalih plačil kredita pred njihovo
zapadlostjo ali z enostransko izjavo odstopi od kreditne pogodbe za
nepremičnino v nasprotju s prvim odstavkom 20. člena tega zakona;
5.     
dajalec kredita odstopi terjatev prevzemniku, ki ni dajalec kredita in
ne izpolnjuje vseh pogojev po tem zakonu za dajalca kredita ali prevzemnik
prevzame terjatev od dajalca kredita in ne izpolnjuje pogojev za dajalca
kredita po tem zakonu v skladu s tretjim odstavkom 23. člena tega zakona;
6.     
dajalec kredita o odstopu terjatve ne obvesti potrošnika v skladu s
šestim odstavkom 23. člena tega zakona;
7.     
dajalec kredita pri odstopu terjatev ves čas trajanja kreditne pogodbe
in še štiri leta po izteku kreditne pogodbe ne hrani kopije sklenjene kreditne
pogodbe (sedmi odstavek 23. člena tega zakona);
8.     
dajalec kredita izračunava efektivno obrestno mero ali skupne stroške kredita
v nasprotju s 24. in 25. členom tega zakona;
9.     
s kreditno pogodbo dogovorjena efektivna obrestna mera presega najvišjo
dopustno efektivno obrestno mero, kakor to določa 26. člen tega zakona;
10.  
kreditna pogodba vsebuje pogodbeno določilo, ki je v nasprotju s tem
zakonom in v škodo potrošnika (27. člen tega zakona);
11.  
dajalec kredita ob sklenitvi kreditne pogodbe od potrošnika zahteva
izdajo ali sprejem bianco menice ali čeka ali drugega plačilnega instrumenta s
podobnimi učinki (28. člen tega zakona);
12.  
se izogiba določbam tega zakona z načinom oblikovanja pogodb v pogodbe,
katerih značilnosti ali namen bi omogočil izogibanje uporabi tega zakona ali se
izogiba določbam tega zakona s sklenitvijo več pogodb, ki z ekonomskega vidika
sestavljajo celoto (prvi in drugi odstavek 29. člena tega zakona);
13.  
za dajalca kredita posreduje kreditni posrednik, ki ne izpolnjuje
pogojev za kreditno posredovanje iz 37. člena tega zakona;
14.  
dajalec kredita tržnemu inšpektorju ne predloži sklenjenih kreditnih
pogodb v skladu s prvim odstavkom tega člena.
(7) Če Tržni inšpektor več kot enkrat med veljavnostjo
dovoljenja pri istem dajalcu kredita ugotovi pomanjkljivost iz petega odstavka
tega člena, dajalcu kredita z odločbo prepove sklepanje kreditnih pogodb po tem
zakonu in ministrstvu predlaga odvzem dovoljenja za opravljanje dejavnosti
storitev potrošniškega kreditiranja.
(8) Tržni inšpektor kreditnemu posredniku z odločbo prepove
posredovanje kreditnih pogodb do odprave pomanjkljivosti, če ugotovi, da:
1.     
kreditni posrednik potrošniku pred sklenitvijo pogodbe ni zagotovil
predhodnih informacij v skladu s 7. členom tega zakona;
2.     
kreditni posrednik ne izpolnjuje pogojev za kreditno posredovanje iz
37. člena tega zakona;
3.     
kreditni posrednik ne zagotovi postopka izvensodnega reševanja sporov s potrošniki
v zvezi z opravljanjem storitev potrošniškega kreditiranja v skladu s
93. členom tega zakona.
90. člen
(vodenje inšpekcijskega postopka)
(1) Tržni inšpektor izda odločbo v skrajšanem ugotovitvenem
postopku v skladu z zakonom, ki ureja splošni upravni postopek, če je zaradi
varstva in zaščite potrošnika treba nemudoma ukrepati. Odločba se lahko izda
ustno.
(2) Za kraj vročanja odločb tržnega inšpektorja se šteje tudi
kraj, na katerem dajalec kredita ali kreditni posrednik posluje s potrošniki.
(3) Zoper odločbo tržnega inšpektorja je dovoljena pritožba v
osmih dneh od dneva vročitve.
(4) Pritožba zoper odločbo tržnega inšpektorja iz četrtega,
petega in šestega odstavka 89. člena tega zakona ne zadrži njene
izvršitve.
VI. RAZKRITJE INFORMACIJ O IZREČENIH UKREPIH
91. člen
(razkritje informacij o izrečenih ukrepih)
(1) Banka Slovenije lahko z namenom varstva potrošnikov in
javnega interesa javno objavi informacije iz drugega odstavka tega člena v
zvezi z ukrepi nadzora, ki jih je izrekla zaradi kršitev tega zakona v zvezi s
kreditno pogodbo za nepremičnino, če je upravna odločba Banke Slovenije
pravnomočna.
(2) Informacije iz prejšnjega odstavka obsegajo naslednje
podatke:
1.     
o kršitelju:
- 
o nazivu in sedežu pravne osebe ali
- 
o osebnem imenu fizične osebe;
2.     
o kršitvi:
- 
opis okoliščin in ravnanj, ki pomenijo kršitev tega zakona,
- 
naravo ugotovljenih kršitev;
3.     
izrek odločbe, s katero se postopek konča;
4.     
informacijo o tem, ali je zoper odločbo začet postopek sodnega varstva v
skladu s tem zakonom.
(3) Informacije iz prejšnjega odstavka se javno objavijo na
spletni strani Banke Slovenije in so na spletni strani dostopne še tri leta po
objavi. Po preteku treh let od objave se informacije izbrišejo. Informacije se
izbrišejo tudi, če sodišče z izrednim pravnim sredstvom razveljavi odločbo iz
prvega odstavka tega člena.
92. člen
(razkritje identitete kršitelja)
(1) Ne glede na prvi odstavek 91. člena tega zakona
Banka Slovenije po uradni dolžnosti odloči, da se informacije o identiteti
kršitelja ne objavijo, če:
1.     
se ukrep nadzora izreče fizični osebi in objava osebnih podatkov o
kršitelju ni sorazmerna s težo kršitve ali
2.     
bi objava informacij o identiteti kršitelja ogrozila stabilnost
finančnih trgov ali izvedbo kazenske preiskave ali
3.     
bi z objavo vpletenim osebam verjetno nastala nesorazmerna škoda.
(2) Če Banka Slovenije ob izdaji odločbe oceni, da so v zvezi
z objavo identitete kršitelja podani razlogi iz prejšnjega odstavka, hkrati z
izdajo odločbe, s katero izreče ukrepe nadzora, odloči tudi, da se identiteta
kršitelja ne objavi. Banka Slovenije lahko v primeru razlogov iz prejšnjega
odstavka odloči tudi, da se objava identitete kršitelja začasno zadrži ter
navede rok za zadržanje objave, če bodo razlogi za zadržanje objave v tem
obdobju verjetno prenehali obstajati.
(3) Če Banka Slovenije ob izdaji odločbe ne ugotovi razlogov
iz prvega odstavka tega člena, v odločbi o izrečenih ukrepih nadzora, izdani na
podlagi tega zakona, kršitelja opozori, da bodo informacije o izrečenih ukrepih
in sankcijah ter o kršitelju javno objavljene na spletni strani Banke Slovenije
v skladu z 91. členom tega zakona, in ga pouči, da mora v primeru obstoja
razlogov iz prvega odstavka tega člena te razloge navesti v ugovoru, ki se
vloži v roku, ki je v skladu z zakonom, ki ureja bančništvo, določen za
vložitev pravnega sredstva zoper odločbo o ukrepu nadzora.
(4) Banka Slovenije odloči o ugovoru iz prejšnjega odstavka z
odločbo.
(5) Če na podlagi ugovora kršitelja Banka Slovenije ugotovi,
da so podani razlogi iz prvega odstavka tega člena, v odločbi, s katero ugodi
ugovoru, odloči, da se identiteta kršitelja ne objavi ali da se objava
identitete kršitelja začasno zadrži, in navede rok za zadržanje objave.
(6) Zoper odločbo, s katero Banka Slovenije zavrne ugovor ali
odloči, da se objava identitete kršitelja začasno zadrži, lahko kršitelj sproži
upravni spor v skladu z zakonom, ki ureja upravni spor.
(7) Ne glede na tretji odstavek 91. člena tega zakona
lahko Banka Slovenije na podlagi zahteve kršitelja, ki je fizična oseba,
odloči, da se informacije o identiteti kršitelja po objavi na spletni strani
Banke Slovenije umaknejo pred potekom treh let. Za zahtevo kršitelja se
uporabljajo določbe tega člena o ugovoru iz tretjega do šestega odstavka tega
člena.
VII. IZVENSODNO REŠEVANJE POTROŠNIŠKIH SPOROV
93. člen
(postopek izvensodnega reševanja sporov)
(1) Dajalec kredita in kreditni posrednik zagotovita možnost
izvensodnega reševanja sporov s potrošniki v zvezi z opravljanjem storitev
potrošniškega kreditiranja po tem zakonu pred neodvisnim izvajalcem izvensodnega
reševanja sporov, ki izpolnjuje pogoje in zagotavlja postopek v skladu z
določbami zakona, ki ureja izvensodno reševanje potrošniških sporov.
(2) Sodelovanje dajalca kredita in kreditnega posrednika v
postopku iz prejšnjega odstavka, ki ga sproži potrošnik pred neodvisnim
izvajalcem izvensodnega reševanja sporov, je obvezno.
VIII. KAZENSKE DOLOČBE
94. člen
(hujši prekrški)
(1) Z globo od 50.000 do 125.000 eurov se za prekrške kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
kreditna pogodba ni sklenjena pisno na papirju ali drugem trajnem
nosilcu podatkov v skladu s prvim odstavkom 12. člena tega zakona;
2.     
ob odstopu od kreditne pogodbe potrošniku ne vrne vseh plačanih zneskov
v skladu s tretjim odstavkom 17. člena tega zakona;
3.     
zahteva plačilo preostalih plačil kredita pred njihovo zapadlostjo ali z
enostransko izjavo odstopi od kreditne pogodbe v nasprotju s prvim odstavkom
20. in 54. člena tega zakona;
4.     
ob sklenitvi kreditne pogodbe od potrošnika zahteva izdajo ali sprejem
bianko menice ali čeka ali drugega plačilnega instrumenta, ki ima po svoji
naravi podobne učinke, v nasprotju z 28. členom tega zakona;
5.     
s kreditno pogodbo dogovorjena efektivna obrestna mera presega najvišjo
dopustno efektivno obrestno mero v skladu s 26. členom tega zakona;
6.     
kreditna pogodba vsebuje pogodbeno določilo, ki je v škodo potrošnika in
v nasprotju s 27. členom tega zakona;
7.     
se izogiba določbam tega zakona z načinom oblikovanja pogodb v pogodbe,
katerih značilnosti ali namen bi omogočil izogibanje uporabi tega zakona ali se
izogiba določbam tega zakona s sklenitvijo več pogodb, ki z ekonomskega vidika
sestavljajo celoto (prvi in drugi odstavek 29. člena tega zakona);
8.     
opravlja storitev potrošniškega kreditiranja v nasprotju s
30. členom in prvim odstavkom 67. člena tega zakona;
9.     
potrošniku ne zagotovi pretvorbe kredita iz tuje valute v domačo v
skladu z 52. členom tega zakona;
10.  
opravlja storitev posredovanja potrošniških kreditov za nepremičnino v
nasprotju s 63. členom tega zakona;
(2) Z globo od 3.500 do 4.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
95. člen
(prekrški)
(1) Z globo od 25.000 do 50.000 eurov se za prekrške kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
potrošniku ne zagotovi predhodnih informacij v skladu s 7., 8. in
40. členom tega zakona;
2.     
ne oceni kreditne sposobnosti potrošnika v skladu s prvim in drugim
odstavkom 10. člena ali s prvim odstavkom 42. člena tega zakona;
3.     
kreditna pogodba ne vsebuje vseh predpisanih informacij iz drugega in
četrtega odstavka 12. člena, prvega odstavka 15. člena in sedmega
odstavka 52. člena tega zakona;
4.     
zaračuna zamudno obrestno mero, ki presega višino zamudne obrestne mere,
določeno v zakonu, ki ureja predpisano obrestno mero zamudnih obresti (peti
odstavek 12. člena);
5.     
zaračuna morebitne stroške zaradi zamude s plačili zapadlih obveznosti
iz kreditne pogodbe v nasprotju s šestim odstavkom 12. člena tega zakona;
6.     
ob odstopu od pogodbe potrošniku zaračuna nepovratne stroške v nasprotju
s četrtim odstavkom 18. člena tega zakona;
7.     
ob predčasnem odplačilu kredita potrošniku zaračuna nadomestilo v
nasprotju z 22. členom tega zakona;
8.     
odstopi terjatev prevzemniku, ki ni dajalec kredita in ne izpolnjuje
vseh pogojev po tem zakonu za dajalca kredita v skladu s tretjim odstavkom
23. člena tega zakona;
9.     
prevzame terjatev od dajalca kredita in ne izpolnjuje pogojev za dajalca
kredita po tem zakonu v skladu s tretjim odstavkom 23. člena tega zakona;
10.  
kot prevzemnik ne izpolni vseh obveznosti do potrošnika v skladu s petim
odstavkom 23. člena tega zakona;
11.  
o odstopu terjatve ne obvesti potrošnika v skladu s šestim odstavkom
23. člena tega zakona;
12.  
izračunava efektivno obrestno mero ali skupne stroške kredita v
nasprotju s 24., 25., 56. in 57. členom tega zakona;
13.  
pri poslovanju ne izpolnjuje kadrovskih, izobrazbenih, prostorskih,
organizacijskih, tehničnih in drugih pogojev za dajanje kreditov v skladu z 31.
in 67. členom tega zakona;
14.  
pri poslovanju ne izpolnjuje predpisanih pogojev za kreditne posrednike
v skladu s 37., 62. in 63. členom tega zakona;
15.  
sklene kreditno pogodbo za nepremičnino v nasprotju s šestim odstavkom
42. člena tega zakona;
16.  
odstopi od kreditne pogodbe ali spremeni kreditno pogodbo v nasprotju s
sedmim odstavkom 42. člena tega zakona;
17.  
pogojuje sklenitev kreditne pogodbe za nepremičnino skupaj z drugimi
pomožnimi storitvami v nasprotju s 46. členom tega zakona;
18.  
izvaja svetovalne storitve v nasprotju s 47., 48., 49. ali
50. členom tega zakona;
19.  
kreditna pogodba za nepremičnino ni sklenjena v obliki notarskega zapisa
v skladu z 51. členom tega zakona;
20.  
kreditni posrednik s sedežem v Republiki Sloveniji posreduje potrošniške
kredite za nepremičnino v državi članici gostiteljici neposredno ali prek
podružnice, ne da bi predhodno obvestil Banko Slovenije o nameri prvega
opravljanja storitev posredovanja potrošniških kreditov za nepremičnino
neposredno ali prek podružnice v državi članici gostiteljici v skladu s
73. členom tega zakona.
(2) Z globo od 2.000 do 3.500 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba samostojnega
podjetnika posameznika ali odgovorna oseba posameznika, ki samostojno opravlja
dejavnost.
96. člen
(lažji prekrški)
(1) Z globo od 12.500 do 25.000 eurov se za prekrške kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
ne zagotovi vsebine oglasnih sporočil v skladu s 6. in 38. členom
tega zakona;
2.     
zbira, obdeluje ali uporablja podatke v nasprotju z 10., 11., 42. in
44. členom tega zakona;
3.     
ne hrani dokazil o oceni kreditne sposobnosti potrošnika v skladu s
petim odstavkom 10. člena in četrtim odstavkom 42. člena tega zakona;
4.     
ne obvesti potrošnika o poizvedbi v zbirki osebnih podatkov v skladu s
tretjim odstavkom 10. člena tega zakona;
5.     
ne obvesti potrošnika o rezultatu poizvedbe v zbirki osebnih podatkov v
skladu s šestim odstavkom 10. člena tega zakona;
6.     
kreditne pogodbe ne hrani ves čas trajanja kreditne pogodbe in še štiri
leta po izteku kreditne pogodbe v poslovnih prostorih, v katerih se sklepajo
kreditne pogodbe, v skladu s 13. členom tega zakona;
7.     
ne objavlja vrednosti indeksov ali referenčnih obrestnih mer na svoji
spletni strani ali ne hrani evidence indeksov ali referenčnih obrestnih mer v
skladu s 14. členom tega zakona;
8.     
ne obvesti potrošnika o spremembi kreditne obrestne mere v skladu s
14. členom in tretjim odstavkom 15. člena tega zakona;
9.     
pri molče dovoljeni prekoračitvi stanja na plačilnem računu potrošniku
ne zagotovi predpisanih informacij v skladu s prvim in drugim odstavkom
16. člena tega zakona;
10.  
pri odstopu terjatve ves čas trajanja kreditne pogodbe in še štiri leta
po izteku kreditne pogodbe ne hrani kopije sklenjene kreditne pogodbe v skladu
s sedmim odstavkom 23. člena tega zakona;
11.  
kreditni posrednik pri oglaševanju in v dokumentaciji, namenjeni
potrošniku, ne navede obsega svojih pooblastil ali z dajalcem kredita nima
sklenjene pogodbe o posredovanju ali potrošniku zaračuna plačilo storitev ali
nadomestilo stroškov posredovanja v nasprotju s 36. členom tega zakona;
12.  
potrošniku brezplačno ne zagotavlja splošnih informacij o kreditni
pogodbi za nepremičnino v skladu z 39. členom tega zakona;
13.  
pred začetkom opravljanja storitev posredovanja potrošniških kreditov za
nepremičnino potrošniku brezplačno ne zagotovi informacij v skladu z
41. členom tega zakona;
14.  
ne določi in ne dokumentira postopka in informacij, ki so podlaga za
oceno kreditne sposobnosti potrošnika v skladu s četrtim odstavkom
42. člena tega zakona;
15.  
pred sklenitvijo kreditne pogodbe za nepremičnino, katere terjatev se
zavaruje z zastavno pravico na nepremičnini, te ne oceni v skladu s
45. členom tega zakona;
16.  
redno ne obvešča potrošnika o zvišanju preostalega zneska kredita, ki ga
mora plačati potrošnik zaradi spremembe menjalnega tečaja, ki za več kot 10 %
odstopa od vrednosti, v skladu s petim in šestim odstavkom 52. člena tega
zakona;
17.  
ne določi pravil ravnanja za primer, ko potrošnik zamuja s plačili
zapadlih obveznosti iz kreditne pogodbe za nepremičnino, in ga ne objavi na
svoji spletni strani in v svojih poslovnih prostorih v skladu z drugim
odstavkom 54. člena tega zakona;
18.  
inšpektorju Banke Slovenije oziroma tržnemu inšpektorju ne predloži
sklenjenih kreditnih pogodb v skladu z drugim odstavkom 84. člena oziroma
prvim odstavkom 89. člena tega zakona;
19.  
ne zagotovi postopka izvensodnega reševanja sporov s potrošniki v zvezi
z opravljanjem storitev potrošniškega kreditiranja v skladu s 93. členom
tega zakona.
(2) Z globo od 1.500 do 2.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
97. člen
(najlažji prekrški)
(1) Z globo od 1.250 do 4.000 eurov se za prekršek kaznuje
dajalec kredita, ki je pravna oseba, samostojni podjetnik posameznik ali
posameznik, ki samostojno opravlja dejavnost, če:
1.     
v nasprotju s tem zakonom ne upošteva pravil ravnanja z nalepkami in
pravil vračila nalepk (32. in 68. člen);
2.     
ne poroča o sklenjenih pogodbah in dogovorjeni efektivni obrestni meri z
vsebino, v roku in na način iz 35. in 70. člena tega zakona;
3.     
ne predloži dokazil o oceni kreditne sposobnosti potrošnika v skladu s
četrtim odstavkom 84. člena in tretjim odstavkom 89. člena tega
zakona;
4.     
ne predloži dokazil o izpolnjevanju zahtev glede ustreznega znanja in
usposobljenosti osebja oziroma poslovodstva v skladu s šestim odstavkom
84. člena tega zakona.
(2) Z globo 400 eurov se za prekršek kaznuje odgovorna oseba
pravne osebe, odgovorna oseba samostojnega podjetnika posameznika ali odgovorna
oseba posameznika, ki samostojno opravlja dejavnost, če stori prekršek iz
prejšnjega odstavka.
98. člen
(izrek globe v hitrem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.

Zakon o potrošniških kreditih – ZPotK-2
(Uradni list RS, št. 77/16) vsebuje naslednje prehodne in
končne določbe:
»IX. PREHODNE IN KONČNE DOLOČBE
99. člen
(razveljavitev predpisov in
uporaba zakona)
(1) Z dnem uveljavitve tega zakona preneha veljati Zakon o
potrošniških kreditih (Uradni list RS, št. 59/10, 77/11, 30/13 in 81/15; v
nadaljnjem besedilu: ZPotK-1), ki se uporablja do začetka uporabe tega zakona.
(2) Z dnem uveljavitve tega zakona prenehajo veljati
naslednji podzakonski predpisi izdani na podlagi ZPotK-1:
-       
Pravilnik o pogojih za opravljanje storitev potrošniškega kreditiranja
(Uradni list RS, št. 10/14),
-       
Pravilnik o pogojih, ki jih mora izpolnjevati kreditni posrednik (Uradni
list RS, št. 63/13),
-       
Pravilnik o poročanju dajalcev kreditov o sklenjenih kreditnih pogodbah
(Uradni list RS, št. 13/11 in 109/11),
-       
Pravilnik o vsebini predhodnih informacij in obrazcih za predhodne
informacije o potrošniških kreditih (Uradni list RS, št. 104/10),
-       
Sklep o pogojih, ki jih mora izpolnjevati bančni kreditni posrednik
(Uradni list RS, št. 72/10),
-       
Sklep o poročanju efektivnih obrestnih mer bank in hranilnic v skladu z
Zakonom o potrošniških kreditih (Uradni list RS, št. 47/15).
(3) Ne glede na prejšnji odstavek se podzakonski predpisi iz
prejšnjega odstavka uporabljajo do uveljavitve predpisov, izdanih na podlagi
107. člena tega zakona.
(4) Ta zakon se ne uporablja za kreditne pogodbe, sklenjene
pred dnem uveljavitve tega zakona.
(5) Sedmi odstavek 7. člena in šesta alineja
39. člena tega zakona se začneta uporabljati 1. julija 2018.
(6) Šesta alineja 39. člena tega zakona se ne uporablja
za kreditne pogodbe, sklenjene pred 1. julijem 2018.
100. člen
(kreditni posrednik)
Kreditni posrednik, ki je opravljal storitev posredovanja
potrošniških kreditov za nepremičnino pred uveljavitvijo tega zakona, mora do
30. junija 2017 vložiti vlogo za izdajo dovoljenja za opravljanje storitev
posredovanja potrošniških kreditov za nepremičnino, sicer od 1. julija 2017
do pridobitve ustreznega dovoljenja ne sme več opravljati navedenih storitev.
101. člen
(finančni zakup
nepremičnin)
Finančna institucija, ki je opravljala storitev finančnega
zakupa nepremičnin pred uveljavitvijo tega zakona na podlagi dovoljenja
ministrstva, mora do 30. junija 2017 vložiti vlogo za izdajo dovoljenja za
opravljanje storitev finančnega zakupa nepremičnine v skladu s 67. členom
tega zakona, sicer od 1. julija 2017 do pridobitve ustreznega dovoljenja
ne sme več opravljati navedenih storitev.
102. člen
(znanje in usposobljenost
osebja)
(1) Dajalec kredita oziroma kreditni posrednik, ki na dan
uveljavitve tega zakona že opravlja storitve potrošniškega kreditiranja za
nepremičnine oziroma storitve posredovanja potrošniških kreditov za
nepremičnine, mora zagotoviti ustrezno raven znanja in usposobljenosti osebja
dajalca kredita in kreditnega posrednika ter poslovodstva kreditnega posrednika
v skladu z 61. členom in četrtim odstavkom 62. člena tega zakona
najkasneje do 21. marca 2017.
(2) Osebje dajalca kredita in kreditnega posrednika, ki ima
na dan uveljavitve tega zakona najmanj tri leta delovnih izkušenj v zvezi s
sestavljanjem, ponujanjem, odobritvijo ali posredovanjem potrošniških kreditov
za nepremičnino ali pomožnih storitev oziroma pri izvajanju kreditne pogodbe za
nepremičnino ter v zvezi s poslovanjem s potrošniki, ki zaidejo v težave v
zvezi z zamudo s plačili zapadlih obveznosti iz kreditne pogodbe za
nepremičnino, opravi usposabljanje v skladu z izobraževalnim programom iz
61. člena v povezavi s četrtim odstavkom 62. člena tega zakona v roku
treh let od uveljavitve tega zakona.
103. člen
(uskladitev politike
prejemkov)
Dajalec kredita in kreditni posrednik v šestih mesecih po
uveljavitvi tega zakona zagotovita uskladitev določb pogodb, ki sta jih sklenila
z osebjem pred uveljavitvijo tega zakona, v zvezi s politiko prejemkov, v
skladu z zahtevami 60. in tretjega odstavka 62. člena tega zakona.
104. člen
(postopki v teku)
Upravni postopki, začeti pred začetkom uporabe tega zakona,
se končajo po določbah ZPotK-1, razen upravnih postopkov začetih v skladu s
100., 101. in 105. členom tega zakona za opravljanje storitev posredovanja
potrošniških kreditov za nepremičnino ali opravljanje storitev finančnega
zakupa nepremičnin.
105. člen
(izdana dovoljenja po
ZPotK-1)
Dajalec kredita, ki mu je bilo izdano dovoljenje za
opravljanje storitev potrošniškega kreditiranja na podlagi ZPotK-1, lahko na
podlagi izdanega dovoljenja opravlja storitev potrošniškega kreditiranja do
izteka tega dovoljenja, razen storitve potrošniškega kreditiranja za
nepremičnine, ki jo lahko opravlja do 30. junija 2017, če se dovoljenje
prej ne izteče.
106. člen
(sistem izmenjave
informacij o boniteti strank)
(1) Dajalec kredita iz prvega odstavka 44. člena tega
zakona, ki na dan uveljavitve tega zakona še ni član sistema izmenjave
informacij o boniteti oziroma zadolženosti fizičnih oseb, se včlani v ta sistem
v skladu s prvim odstavkom 44. člena tega zakona v šestih mesecih od
uveljavitve tega zakona.
(2) Upravljavec sistema izmenjave informacij o boniteti
oziroma zadolženosti fizičnih oseb po zakonu, ki ureja sistem izmenjave
informacij o boniteti oziroma zadolženosti fizičnih oseb, najkasneje v roku
šest mesecev od uveljavitve tega zakona omogoči dajalcu kredita iz
11. člena tega zakona pridobitev informacij iz 1., 2. in 4. točke prvega
odstavka 11. člena tega zakona ter najkasneje v roku enega leta od
uveljavitve tega zakona pridobitev informacij iz 3. točke prvega odstavka
11. člena tega zakona. Do takrat dajalec kredita pridobi informacije o
zadolženosti potrošnika v skladu z 9. členom ZPotK-1.
107. člen
(izdaja podzakonskih
predpisov)
(1) Minister, pristojen za gospodarstvo, izda podzakonske
predpise iz 7., 31., 32., 35., 37. in 40. člena tega zakona v treh mesecih
po uveljavitvi tega zakona.
(2) Banka Slovenije izda sklepe iz 26., 37., 63., 67., 68.,
70. in 77. člena tega zakona v treh mesecih po uveljavitvi tega zakona.
108. člen
(rok za določitev
izobraževalnega programa za osebje)
Združenje bank Slovenije določi vsebino in način opravljanja
izobraževalnega programa v skladu z 61. členom tega zakona v treh mesecih
po uveljavitvi tega zakona.
109. člen
(rok za vzpostavitev
registra)
(1) Ministrstvo vzpostavi register v skladu s 34. členom
tega zakona v treh mesecih po uveljavitvi tega zakona.
(2) Banka Slovenije vzpostavi register v skladu s 64. in
69. členom tega zakona v treh mesecih po uveljavitvi tega zakona.
110. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne devetdeseti dan od njegove
uveljavitve.«.

Zakon o bančništvu – ZBan-3 (Uradni list RS,
št. 92/21) vsebuje naslednjo končno določbo:
»419. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.