1. člen
S tem zakonom se določa način zagotovitve
in uporabe sredstev za nujno obnovo v zimi 1996/1997 uničenih ali hudo
poškodovanih odsekov magistralnih, regionalnih in lokalnih cest v Republiki
Sloveniji s ciljem ohranitve njihovega osnovnega namena in zagotavljanja
prometne varnosti.
2. člen
Od sredstev zbranih po določbah 2. člena
zakona o zagotovitvi namenskih sredstev za gradnjo avtocestnega omrežja v
Republiki Sloveniji (Uradni list RS, št. 46/93) se upoštevaje določbe 4. člena
zakona o zagotovitvi sredstev za potrebe Republike Slovenije v obdobju
začasnega financiranja v letu 1997 (Uradni list RS, št. 31/97) nameni
4.000,000.000 tolarjev za nujno obnovo v prejšnjem členu navedenih cest.
Del sredstev, zagotovljenih na način iz
prejšnjega odstavka, se v višini 2.000,000.000 tolarjev razporedi za obnovo
lokalnih cest, od česar se 300,000.000 tolarjev nameni za sanacijo usadov in
plazov, ki neposredno ogrožajo varnost prometa na teh cestah.
3. člen
Merila in kriterije za opredelitev uničenih
in poškodovanih odsekov magistralnih in regionalnih cest ter za določitev
prioritet ukrepov določi Vlada Republike Slovenije v roku petnajstih dni po
uveljavitvi tega zakona.
Program obnove poškodovanih odsekov
magistralnih in regionalnih cest, s sredstvi zagotovljenimi po tem zakonu,
določi Vlada Republike Slovenije v nadaljnjih petnajstih dneh na predlog
Ministrstva za promet in zveze, katerega ta pripravi na podlagi meril in
kriterijev iz prejšnjega odstavka skupaj s stroškovnikom.
Sredstva za obnovitvena dela na lokalnih
cestah ter njihovo razporeditev po občinah določi Vlada Republike Slovenije v
roku petnajstih dni po uveljavitvi tega zakona na predlog Ministrstva za promet
in zveze ob upoštevanju meril iz drugega in tretjega odstavka 20. člena zakona
o financiranju občin (Uradni list RS, št. 80/94), sredstva za sanacijo usadov
in plazov pa na predlog Ministrstva za okolje in prostor ob upoštevanju stopnje
ogroženosti lokalne ceste.
Sredstva za obnovo odsekov magistralnih in
regionalnih cest se zagotovijo pri Direkciji Republike Slovenije za ceste.
Sredstva za obnovo odsekov lokalnih cest in za sanacijo usadov in plazov ob
njih se zagotovijo pri Ministrstvu za finance ter se najkasneje v roku treh
mesecev po uveljavitvi tega zakona razdelijo med občine.
4. člen
Sredstva po tem zakonu se uporabljajo
skladno z določbami zakona o izvrševanju proračuna Republike Slovenije (Uradni
list RS, št. 5/96).
Sredstva za posamezne namene iz 2. člena
tega zakona se izkažejo na ustreznih postavkah proračuna Republike Slovenije za
leto 1997.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-01/97-50/1
Ljubljana, dne 11. junija 1997.
Predsednik
Državnega zbora
Republike Slovenije
Janez Podobnik, dr. med. l. r.