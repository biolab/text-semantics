Prvi del
SPLOŠNE DOLOČBE
Temeljne določbe
1. člen
Ta zakon določa pravila postopka, po
katerih redno sodišče obravnava osebna stanja, družinska in premoženjska
razmerja ter druge zadeve, za katere je s tem ali z drugim zakonom določeno, da
se rešujejo v nepravdnem postopku.
Določbe tega zakona se uporabljajo tudi v
drugih zadevah, ki jih obravnava redno sodišče, za katere z zakonom ni izrecno
določeno, da se obravnavajo v nepravdnem postopku, če jih glede na njihovo
naravo ni mogoče obravnavati v kakem drugem postopku.
Splošne določbe tega zakona veljajo za vse
nepravdne postopke, če s tem ali z drugim zakonom ni drugače določeno.
2. člen
Nepravdni postopek se začne na predlog ali
po uradni dolžnosti.
Sodišče začne nepravdni postopek po uradni
dolžnosti, če tako določa zakon.
3. člen
V nepravdnem postopku se udeleženci lahko
poravnajo, razen če ne morejo razpolagati s svojimi pravicami oziroma če narava
obravnavanega razmerja poravnavo izključuje.
4. člen
Sodišče mora dati udeležencem v postopku
možnost, da se izjavijo o navedbah drugih udeležencev, da sodelujejo pri
izvajanju dokazov in da razpravljajo o rezultatih celotnega postopka.
Samo če zakon tako določa, sme sodišče
odločiti, ne da bi dalo udeležencu možnost, da se izjavi.
5. člen
Sodišče si mora ves čas postopka
prizadevati, da se pravice in pravni interesi udeležencev čimprej ugotovijo in
zavarujejo.
Sodišče mora po uradni dolžnosti ukreniti
vse, da se zavarujejo pravice in pravni interesi mladoletnikov in oseb, ki
zaradi duševne bolezni ali drugih okoliščin niso sposobne, da bi same skrbele
za svoje pravice in interese.
6. člen
V postopkih, ki se lahko začnejo po uradni
dolžnosti, ali če gre za varstvo pravic oseb iz drugega odstavka 5. člena tega
zakona, sodišče ugotavlja tudi dejstva, ki jih udeleženci niso navedli.
7. člen
Sodišče opravi narok, če je to predpisano z
zakonom, ali če oceni, da je to za postopek potrebno.
Naroki so javni, če zakon ne določa
drugače.
Predhodno vprašanje
8. člen
Kadar je odločba sodišča odvisna od
predhodne rešitve vprašanja, ali obstoji kakšna pravica ali pravno razmerje, pa
o njem še ni odločilo sodišče ali kakšen drug pristojen organ (predhodno
vprašanje), lahko sodišče samo reši to vprašanje, če ni z zakonom drugače
določeno.
Odločitev sodišča o predhodnem vprašanju
ima pravni učinek samo v nepravdni zadevi, v kateri je bilo vprašanje rešeno.
9. člen
Če sodišče pri reševanju predhodnega
vprašanja ugotovi, da so med udeleženci sporna dejstva, od katerih je odvisna
rešitev predhodnega vprašanja, prekine postopek in jih napoti, da v določenem
roku sprožijo postopek za rešitev tega vprašanja.
Sodišče napoti na pravdo oziroma upravni
postopek praviloma tistega udeleženca, katerega pravico šteje za manj verjetno,
lahko pa tudi drugega udeleženca glede na njegov interes za ureditev pravnega
razmerja.
10. člen
Če udeleženec, ki ga je sodišče napotilo na
pravdo ali upravni postopek, v določenem roku sproži pravdo oziroma upravni
postopek, se nepravdni postopek nadaljuje, ko se pravnomočno konča postopek
pred sodiščem ali drugim pristojnim organom.
Če udeleženec, ki ga je sodišče napotilo na
pravdo oziroma upravni postopek, ne sproži pravde oziroma upravnega postopka v
določenem roku, sodišče odloči ne glede na zahtevke, glede katerih je napotilo
udeleženca na pravdo oziroma upravni postopek.
Če je nepravdno sodišče odločilo po drugem
odstavku tega člena, kakor tudi če je odločilo, moralo pa bi napotiti
udeleženca na pravdo oziroma upravni postopek, pravnomočnost odločbe
nepravdnega sodišča ni ovira, da se o zadevnem zahtevku ne bi mogla sprožiti
pravda ali upravni postopek.
Pristojnost
11. člen
V nepravdnem postopku
odloča na prvi stopnji temeljno sodišče, če zakon ne določa drugače.
12. člen
Za odločanje o nepravdnih zadevah je
krajevno pristojno sodišče, na katerega območju ima oseba, proti kateri je
vložen predlog, stalno prebivališče oziroma sedež.
Kadar se postopek začne po uradni
dolžnosti, je krajevno pristojno sodišče, na katerega območju ima stalno
prebivališče oseba, glede katere se postopek vodi.
Če sodeluje v postopku samo en udeleženec,
je krajevno pristojno sodišče, kjer ima ta udeleženec stalno prebivališče
oziroma sedež.
Če udeleženec iz prvega do tretjega
odstavka tega člena nima stalnega prebivališča v SFRJ, se določi krajevna
pristojnost po njegovem začasnem prebivališču.
Če so za odločanje v nepravdnem postopku
pristojna sodišča SR Slovenije, pa ni mogoče ugotoviti, katero sodišče je
krajevno pristojno, določi krajevno pristojno sodišče Vrhovno sodišče SR
Slovenije.
13. člen
Za odločanje o pravici na nepremičnini je v
nepravdnem postopku krajevno pristojno sodišče, na katerega območju leži
nepremičnina. Če pa leži nepremičnina na območju več sodišč, je krajevno
pristojno vsako od teh sodišč.
14. člen
Udeleženci ne morejo s sporazumom
spreminjati krajevne pristojnosti.
15. člen
Če je bil predlog vložen pred več krajevno
pristojnimi sodišči, je pristojno tisto sodišče, pred katerim je bil predlog
najprej vložen; če se je postopek začel po uradni dolžnosti, pa je pristojno
tisto sodišče, ki je prvo začelo postopek.
16. člen
Sodišče lahko po uradni dolžnosti ali na
predlog udeleženca izreče, da ni krajevno pristojno, najkasneje do izdaje
odločbe na prvi stopnji.
Če se med postopkom spremenijo okoliščine,
na katere se opira krajevna pristojnost, lahko sodišče, ki vodi postopek, s
sklepom odstopi zadevo pristojnemu sodišču, če je očitno, da se bo pred tem
sodiščem postopek lažje izvedel, ali če je to v interesu oseb iz drugega
odstavka 5. člena tega zakona.
17. člen
Kadar sodišče ugotovi, da bi bilo treba
postopek opraviti po pravilih pravdnega postopka, ustavi s sklepom nepravdni
postopek, če še ni bila izdana odločba o glavni stvari. Po pravnomočnosti tega
sklepa se postopek nadaljuje po pravilih pravdnega postopka pred pristojnim
sodiščem.
Če je bilo v nepravdnem postopku odločeno o
stvari, ki bi se morala reševati po pravilih pravdnega postopka, je tako
odločbo mogoče izpodbijati s pravnimi sredstvi iz tega razloga samo, če je
nepravdno sodišče zagrešilo katero od bistvenih kršitev določb pravdnega
postopka.
V tem primeru se odločba nepravdnega
sodišča lahko izpodbija s pravnimi sredstvi po določbah zakona o pravdnem
postopku.
Sestava sodišča
18. člen
Na prvi stopnji vodi
postopek in izdaja odločbe sodnik posameznik.
Če ni z zakonom določeno drugače, lahko
posamezna dejanja izven naroka opravi strokovni sodelavec.
Udeleženci
19. člen
Udeleženec v nepravdnem postopku je
predlagatelj postopka, oseba, proti kateri je predlog vložen (nasprotni
udeleženec), oseba, glede katere se vodi postopek oziroma oseba, na katero se
sodna odločba neposredno nanaša, ter oseba, katere pravni interes utegne biti s
sodno odločbo prizadet.
Udeleženci so tudi osebe in organi; ki jim
zakon daje pravico, da se udeležujejo postopka.
20. člen
Kdor misli, da utegne biti s sodno odločbo
prizadet njegov pravni interes, lahko ves čas postopka na naroku ali s pismeno
vlogo prijavi udeležbo.
O tem obvesti sodišče druge udeležence in
jim določi rok, v katerem se lahko izjavijo o udeležbi.
Sodišče lahko tudi brez izjave drugih
udeležencev zavrne udeležbo, če ugotovi, da pravni interes osebe, ki je
prijavila udeležbo, ni podan.
Zoper sklep, s katerim sodišče dopusti
udeležbo, ni posebne pritožbe.
Predlog
21. člen
Predlog mora vsebovati opis razmerja
oziroma stanje, o katerem naj sodišče odloči, dejstva, ki so pomembna za
odločitev, dokaze za te navedbe ter druge podatke, ki jih mora imeti vsaka
vloga.
22. člen
Če vloži predlog neupravičena oseba,
sodišče predlog zavrže.
Kadar so podani pogoji za začetek postopka
po uradni dolžnosti, predlog za uvedbo postopka pa je vložila neupravičena
oseba, začne sodišče postopek po uradni dolžnosti, predlog pa zavrže.
23. člen
Predlagatelj lahko umakne predlog do izdaje
odločbe sodišča prve stopnje.
Če je že izdana odločba sodišča prve
stopnje, sme predlagatelj umakniti predlog do njene pravnomočnosti, če s tem
niso kršene pravice drugih udeležencev, ki izvirajo iz te odločbe, ali če se z
umikom strinjajo vse osebe, katerim so z odločbo sodišča prve stopnje priznane
določene pravice. V takem primeru sodišče svojo odločbo razveljavi.
Če predlagatelj, ki je bil v redu vabljen,
ne pride na prvi narok, pa ne pošlje svojega pooblaščenca ali izostanka ne
opraviči, se šteje, da je predlog umaknil.
24. člen
Vsak udeleženec lahko v petnajstih dneh od
dneva, ko je bil obveščen o umiku, predlaga nadaljevanje postopka.
V postopku, ki se lahko začne tudi po
uradni dolžnosti, sodišče kljub umiku postopek nadaljuje, če so za to podani
razlogi.
25. člen
V primerih iz 23. člena
tega zakona je mogoče predlog ponovno vložiti.
Narok
26. člen
Sodišče vabi na narok
udeležence ter druge osebe, ki lahko dajo potrebne podatke.
Sodišče lahko opravi narok, čeprav nanj ne
pridejo udeleženci, ki so bili v redu povabljeni.
V nepravdnem postopku sodišče izvaja dokaze
brez dokaznega sklepa.
27. člen
V nepravdnem postopku ni mirovanja
postopka.
Zapisnik
28. člen
O dejanjih, ki jih sodišče opravi na naroku
ali izven naroka, sodišče sestavi zapisnik.
O manj pomembnih izjavah in obvestilih
napravi sodišče uradni zaznamek v spisu.
Zapisnik podpišejo udeleženci, ki so bili prisotni
pri dejanju, sodnik oziroma strokovni sodelavec in zapisnikar.
Uradni zaznamek podpiše oseba, ki ga je
sestavila.
Odločba
29. člen
Sodišče izdaja odločbe v obliki sklepov.
Sklepi, zoper katere je dopustna posebna
pritožba, sklepi, s katerimi se postopek konča, in sklepi sodišča druge
stopnje, morajo biti obrazloženi.
Pravna sredstva
30. člen
Udeleženci lahko vlagajo pravna sredstva
tudi, če niso sodelovali v postopku na prvi stopnji. Kdor misli, da je s sodno
odločbo prizadet njegov pravni interes, lahko vloži pravno sredstvo tudi, če ni
sodeloval v postopku na prvi stopnji. V tem primeru presodi sodišče prve
stopnje, ali je podan njegov pravni interes za vložitev pravnega sredstva.
Udeleženec iz prvega odstavka tega člena
mora vložiti pravno sredstvo v roku, ki velja za udeleženca, kateremu je bila
odločba, ki se izpodbija, najkasneje vročena.
Sodišče upošteva pravno sredstvo udeleženca
iz prvega odstavka tega člena, čeprav je bilo vloženo po poteku roka iz drugega
odstavka tega člena, če ga je prejelo, preden je odločilo o pravočasno vloženem
pravnem sredstvu drugega udeleženca.
31. člen
Zoper sklep, izdan na prvi stopnji, se
smejo udeleženci pritožiti, če z zakonom ni drugače določeno.
Če zakon izrecno določa, da ni posebne
pritožbe, se sme sklep izpodbijati samo v pritožbi zoper sklep, s katerim se
postopek konča.
Pritožbo je treba vložiti v petnajstih dneh
od vročitve prepisa sklepa.
Sodišče vroči izvod popolne in dovoljene
pritožbe zoper sklep, s katerim je bil postopek končan, drugim udeležencem, ki
nanjo lahko odgovorijo v osmih dneh.
32. člen
Pritožba zadrži izvršitev sklepa, če zakon
ne določa drugače, ali če sodišče ne odloči drugače.
Sodišče odloči, da pritožba ne zadrži
izvršitve sklepa, če obstoji nevarnost, da bi zaradi odložitve izvršitve
nastala znatna škoda, ali če je to potrebno zaradi varstva oseb iz drugega
odstavka 5. člena tega zakona.
V primeru iz prejšnjega odstavka tega člena
lahko sodišče zahteva varščino, če bi zaradi izvršitve nastala nevarnost za
varstvo pravic oseb iz drugega odstavka 5. člena tega zakona, ali če je to
potrebno za varstvo družbenih interesov.
33. člen
O pritožbi odloča sodišče druge stopnje.
Sodišče prve stopnje lahko na podlagi
pravočasne pritožbe spremeni prejšnji sklep ali ga razveljavi, če s tem niso
prizadete pravice drugih oseb, ki se opirajo na ta sklep, ali če se te osebe
strinjajo s spremembo ali z razveljavitvijo.
Sodišče druge stopnje lahko iz tehtnih
razlogov upošteva tudi pritožbo, vloženo po poteku roka, določenega v tretjem
odstavku 31. člena tega zakona, če s tem niso prizadete pravice drugih oseb, ki
se opirajo na sklep, ali če se te osebe strinjajo s spremembo ali
razveljavitvijo.
34. člen
Revizija ni dovoljena, razen če zakon
določa drugače.
Stroški postopka
35. člen
Vsak udeleženec trpi svoje stroške, razen
če zakon določa drugače.
Če so nastali skupni stroški, odloči
sodišče, v kakšnem razmerju jih udeleženci trpijo.
Če je nepravdni postopek izveden izključno
v interesu nekaterih udeležencev, trpijo stroške ti udeleženci.
Pravico do povračila stroškov postopka ima
udeleženec le, kadar zakon določa, da trpi stroške eden od udeležencev ali
nekateri od udeležencev.
Udeleženec mora ne glede na izid postopka
povrniti drugemu udeležencu stroške, ki jih je povzročil po svoji krivdi ali po
naključju, ki se je njemu primerilo.
Zakoniti zastopnik ali pooblaščenec
udeleženca mora povrniti drugemu udeležencu stroške, ki jih je povzročil po
svoji krivdi.
36. člen
Kadar sodišče ne more odločiti, ne da bi
izvedlo dokaz z izvedencem ali cenilcem in predlagatelj v roku ne založi
odrejenega predujma za stroške izvedbe tega dokaza, se šteje, da je predlog
umaknil.
Sodišče mora v sklepu o odreditvi predujma
opozoriti predlagatelja na to posledico in mu dati ustrezen rok za izpolnitev.
Uporaba zakona o pravdnem postopka
37. člen
V nepravdnem postopku se smiselno
uporabljajo določbe zakona o pravdnem postopku, če s tem ali drugim zakonom ni
drugače določeno.
Drugi del
POSEBNI POSTOPKI
I. razdelek
Postopki za ureditev osebnih stanj in družinskih razmerij
Prvo poglavje
SKUPNE DOLOČBE
38. člen
Postopki za ureditev osebnih stanj in
družinskih razmerij so nujni.
V teh postopkih sodišče odloči po obravnavi
na naroku.
V postopku za ureditev osebnih stanj in
družinskih razmerij je javnost izključena.
39. člen
Sodišče dovoli, da udeleženec, ki ni
poslovno sposoben, zaradi uveljavitve svojih pravic ali interesov sam opravi
posamezna procesna dejanja, če oceni, da je sposoben razumeti pomen in pravne
posledice takih dejanj.
40. člen
V postopkih iz razmerij med starši in
otroci je krajevno pristojno tudi sodišče, ki je krajevno pristojno za otroka.
41. člen
Če se s sklepom sodišča spreminja osebni
status ali družinsko razmerje, nastopijo pravne posledice sklepa z njegovo
pravnomočnostjo.
Sodišče lahko odloči, da nastopijo pravne posledice
sklepa že pred pravnomočnostjo, če je to potrebno zaradi varstva oseb iz
drugega odstavka 5. člena tega zakona.
42. člen
Proti sklepu, s katerim je postopek
pravnomočno končan, obnova postopka ni mogoča, razen če zakon določa drugače.
43. člen
Določbe tega poglavja veljajo tudi za
postopke iz osebnih in družinskih razmerij, ki niso posebej urejeni v tem
razdelku, če zakon določa, da se obravnavajo v nepravdnem postopku.
Drugo poglavje
POSTOPEK ZA ODVZEM IN VRNITEV POSLOVNE SPOSOBNOSTI
44. člen
V postopku za odvzem poslovne sposobnosti
sodišče odloča o delnem ali popolnem odvzemu poslovne sposobnosti osebam, ki zaradi duševne bolezni, duševne zaostalosti, odvisnosti
od alkohola ali mamil, ali iz drugega vzroka, ki vpliva na psihofizično stanje,
niso sposobne same skrbeti zase, za svoje pravice in koristi.
45. člen
Postopek za odvzem poslovne sposobnosti se
začne na predlog pristojnega organa občinske skupnosti socialnega skrbstva,
javnega tožilca, zakonca ali osebe, ki z osebo, ki naj se ji odvzame poslovna
sposobnost, živi v dalj časa trajajoči življenjski skupnosti, njenega sorodnika
v ravni črti in v stranski črti do drugega kolena.
Predlog za uvedbo postopka lahko vloži tudi
oseba, o kateri se bo vodil postopek, če je sposobna razumeti pomen in pravne
posledice svojega predloga.
Sodišče začne postopek po uradni dolžnosti,
če izve za okoliščine, iz katerih izhaja utemeljen razlog, zaradi katerega je
potrebno določeni osebi odvzeti poslovno sposobnost.
46. člen
Udeleženca v tem postopku sta poleg predlagatelja
in osebe, o kateri se vodi postopek, tudi skrbnik osebe, kateri naj se odvzame
poslovna sposobnost, in pristojni organ občinske skupnosti socialnega skrbstva.
47. člen
Osebo, ki naj se ji odvzame poslovna
sposobnost, sodišče zasliši, razen če ugotovi, da bi zaslišanje, škodilo
njenemu zdravju ali da glede na njeno zdravstveno stanje zaslišanje ni mogoče.
48. člen
Če je uveden postopek zaradi duševne
bolezni, duševne zaostalosti, odvisnosti od alkohola ali mamil, ali iz drugega
vzroka, ki vpliva na psihofizično stanje, sodišče odredi, da osebo, ki naj se
ji odvzame poslovna sposobnost, pregleda izvedenec medicinske stroke.
Sodišče lahko opusti pregled po prvem
odstavku tega člena, če je oseba, ki bi jo bilo potrebno pregledati, v
psihiatrični zdravstveni organizaciji po odločbi sodišča in če iz poročila te
organizacije o zdravljenju izhaja potreba, da se ji odvzame poslovna sposobnost
ali če sodišče že razpolaga z ustreznim mnenjem izvedenca medicinske stroke, ki
pa ne sme biti starejše kot šest mesecev.
49. člen
Sodišče lahko odredi, da se oseba, ki naj
se ji odvzame poslovna sposobnost, začasno, vendar najdalj za sedem dni, zadrži
v psihiatrični zdravstveni organizaciji, če je po mnenju zdravnikov to nujno
potrebno za ugotovitev njenega zdravstvenega stanja.
Zoper sklep iz prvega odstavka tega člena
je dovoljena pritožba v treh dneh od vročitve sklepa.
Sodišče druge stopnje odloči o pritožbi v
roku treh dni.
50. člen
Če so izpolnjeni pogoji za odvzem poslovne
sposobnosti, sodišče glede na stopnjo ugotovljene sposobnosti odvzame osebi
poslovno sposobnost delno ali popolno.
51. člen
Kadar sodišče ugotovi, da so izpolnjeni
pogoji za delni odvzem poslovne sposobnosti, lahko s sklepom odloži odločitev o
delnem odvzemu poslovne sposobnosti zaradi odvisnosti od alkohola ali mamil, če
se oseba, ki bi ji bilo potrebno poslovno sposobnost odvzeti, podvrže
zdravljenju v ustrezni zdravstveni organizaciji.
Sodišče lahko odloži odločitev najdalj za
eno leto.
Zoper sklep iz prvega odstavka tega člena
ni pritožbe.
Sodišče izda sklep o odvzemu poslovne
sposobnosti pred potekom roka iz drugega odstavka tega člena, če oseba, ki naj
se ji odvzame poslovna sposobnost, zdravljenje samovoljno opusti.
52. člen
Zoper sklep o delnem ali popolnem odvzemu
poslovne sposobnosti sta dovoljeni revizija in obnova postopka.
53. člen
Pravnomočen sklep o delnem ali popolnem
odvzemu poslovne sposobnosti pošlje sodišče pristojnemu organu občinske
skupnosti socialnega skrbstva in pristojnemu matičarju.
54. člen
Če prenehajo razlogi, zaradi katerih je
bila odvzeta poslovna sposobnost, sodišče odloči o delni ali popolni vrnitvi
poslovne sposobnosti.
V postopku za vrnitev poslovne sposobnosti
se smiselno uporabljajo določbe postopka o odvzemu poslovne sposobnosti, razen
določbe 52. člena tega zakona.
55. člen
Če sodišče zavrne predlog za vrnitev
poslovne sposobnosti, lahko odloči, da se pred potekom določenega roka, ki ne
sme biti daljši kot eno leto, ne more predlagati vrnitev poslovne sposobnosti,
če iz rezultata celotnega postopka izhaja, da v določenem roku ni mogoče
pričakovati ozdravitve ali znatnega izboljšanja psihofizičnega stanja osebe, ki
ji je bila poslovna sposobnost odvzeta.
Predlog za vrnitev poslovne sposobnosti, ki
je vložen pred potekom roka, določenega na podlagi prvega odstavka tega člena,
sodišče zavrže.
56. člen
Če ima oseba, ki naj se ji odvzame poslovna
sposobnost, nepremičnine, odredi sodišče, ki vodi postopek, da se uvedba
postopka in odločba o odvzemu poslovne sposobnosti oziroma o vrnitvi poslovne
sposobnosti zaznamuje v zemljiški knjigi.
Tretje poglavje
POSTOPEK ZA PODALJŠANJE IN PRENEHANJE PODALJŠANE RODITELJSKE PRAVICE
57. člen
V postopku za podaljšanje roditeljske
pravice odloča sodišče o podaljšanju roditeljske pravice čez otrokovo
polnoletnost, če otrok zaradi telesne ali duševne prizadetosti ni sposoben, da
sam skrbi zase, za svoje koristi in pravice.
58. člen
Postopek za podaljšanje roditeljske pravice
se začne na predlog enega od staršev ali pristojnega organa občinske skupnosti
socialnega skrbstva.
59. člen
Udeleženci v tem postopku so starši, otrok
in pristojni organ občinske skupnosti socialnega skrbstva.
Če je oseba že polnoletna in predlog
staršev za podaljšanje roditeljske pravice ni bil pravočasno vložen, sme
sodišče priznati roditeljsko pravico in jo podaljšati čez otrokovo
polnoletnost.
60. člen
V postopku za podaljšanje in prenehanje
podaljšane roditeljske pravice se uporabljajo določbe od 47. do 56. člena tega
zakona.
Četrto poglavje
POSTOPEK ZA PRIDOBITEV POPOLNE POSLOVNE SPOSOBNOSTI MLADOLETNE OSEBE, KI JE
POSTALA RODITELJ
61. člen
Postopek za pridobitev popolne poslovne
sposobnosti se začne na predlog mladoletne osebe, ki je postala roditelj, ali z
njenim soglasjem na predlog pristojnega organa občinske skupnosti socialnega
skrbstva.
62. člen
Udeleženci v tem postopku so poleg
predlagatelja in osebe, o kateri se vodi postopek, tudi starši oziroma skrbnik
mladoletnika in pristojni organ občinske skupnosti socialnega skrbstva.
63. člen
Zoper sklep, s katerim pridobi mladoletna
oseba popolno poslovno sposobnost, se lahko pritožijo starši oziroma skrbnik
ter pristojni organ občinske skupnosti socialnega skrbstva; zoper sklep, s
katerim sodišče zavrne predlog za pridobitev poslovne sposobnosti, se lahko
pritožita mladoletnik in pristojni organ občinske skupnosti socialnega
skrbstva.
Pravnomočen sklep, s katerim pridobi
mladoletna oseba popolno poslovno sposobnost, pošlje sodišče pristojnemu
matičarju.
Peto poglavje
POSTOPEK ZA ODVZEM IN VRNITEV RODITELJSKE PRAVICE
64. člen
Postopek za odvzem roditeljske pravice se
začne na predlog enega od staršev, če ima roditeljsko pravico, pristojnega
organa občinske skupnosti socialnega skrbstva, otroka, starega nad 15 let, ki
je sposoben razumeti pomen predloga in njegove posledice, ali javnega tožilca.
Sodišče uvede postopek po uradni dolžnosti,
kadar na katerikoli način izve, da obstojajo razlogi za odvzem roditeljske
pravice določeni osebi.
65. člen
Udeleženci v tem postopku so poleg
predlagatelja in osebe, o kateri se vodi postopek, tudi drugi od staršev, če
ima roditeljsko pravico in pristojni organ občinske skupnosti socialnega
skrbstva.
66. člen
Pravnomočen sklep o odvzemu roditeljske
pravice pošlje sodišče pristojnemu matičarju zaradi vpisa v rojstno matično
knjigo, če ima otrok nepremičnine pa odredi, da se odvzem roditeljske pravice
zaznamuje v zemljiški knjigi.
67. člen
Stroške postopka trpi oseba, ki ji je
odvzeta roditeljska pravica.
Če je predlog za odvzem roditeljske pravice
zavrnjen, trpi stroške predlagatelj.
68. člen
Če prenehajo razlogi, zaradi katerih je bila
roditeljska pravica odvzeta, sodišče odloči o vrnitvi roditeljske pravice. V
postopku za vrnitev roditeljske pravice se smiselno uporabljajo določbe
postopka o odvzemu roditeljske pravice.
Šesto poglavje
POSTOPEK ZA OMEJITEV PRAVIC STARŠEV GLEDE UPRAVLJANJA Z OTROKOVIM PREMOŽENJEM
69. člen
V postopku o predlogu, da naj imajo starši
zaradi zavarovanja otrokovih premoženjskih koristi glede upravljanja otrokovega
premoženja položaj skrbnika, se smiselno uporabljajo določbe postopka o odvzemu
in vrnitvi roditeljske pravice.
II. razdelek
Sedmo poglavje
POSTOPEK O PRIDRŽANJU OSEB V PSIHIATRIČNIH ZDRAVSTVENIH ORGANIZACIJAH
70. člen
(prenehal
veljati)
71. člen
(prenehal
veljati)
72. člen
(prenehal
veljati)
73. člen
(prenehal
veljati)
74. člen
(prenehal
veljati)
75. člen
(prenehal
veljati)
76. člen
(prenehal
veljati)
77. člen
(prenehal
veljati)
78. člen
(prenehal
veljati)
79. člen
(prenehal
veljati)
80. člen
(prenehal
veljati)
81. člen
(prenehal
veljati)
Osmo poglavje
POSTOPEK O RAZGLASITVI POGREŠANCEV ZA MRTVE IN O DOKAZOVANJU SMRTI
a) Razglasitev pogrešancev za mrtve
82. člen
Sodišče razglasi za mrtvega:
1.      pogrešanca, če o njem v zadnjih petih letih ni nobenega poročila,
od njegovega rojstva pa je preteklo 70 let;
2.      pogrešanca, če o njem v zadnjih petih letih ni nobenega poročila;
pa je verjetno, da ni več živ;
3.      pogrešanca, ki je izginil pri potopu ladje, prometni oziroma
letalski nesreči, požaru, povodnji, potresu ali v kakšni drugi smrtni
nevarnosti; pa o njem v šestih mesecih po prenehanju nevarnosti ni nobenega
poročila;
4.      pogrešanca, ki je izginil med vojno zaradi vojnih dogodkov, pa o
njem ni nobenega poročila eno leto po prenehanju bojevanja.
Roka iz 1. in 2. točke prvega odstavka tega
člena se štejeta od dneva, ko je bil po zadnjih poročilih pogrešanec brez dvoma
še živ; če pa se ta dan ne da natančno dognati, se štejeta roka od konca
tistega meseca oziroma leta, v katerem je bil pogrešanec po zadnjih poročilih
še živ.
83. člen
Postopek se začne na predlog.
Predlog lahko vloži vsakdo, ki ima pravni
interes in javni tožilec.
84. člen
Predlog za razglasitev za mrtvega se lahko
vloži in se postopek začne, še preden potečejo roki iz prvega odstavka 82.
člena tega zakona in sicer v primerih iz 1. in 2. točke šest mesecev pred
koncem roka, v primerih iz 3. in 4. točke pa takoj po prenehanju nevarnosti
oziroma bojevanja, vendar se odločba o razglasitvi za mrtvega ne more izdati,
dokler ne potečejo roki, ki so predpisani v prvem odstavku 82. člena tega
zakona.
85. člen
Po prejemu predloga sodišče opravi
poizvedbe s tem, da si priskrbi potrebne podatke in poročila ter zasliši priče.
Če sodišče ugotovi, da so izpolnjeni pogoji
za začetek postopka, obvesti o postopku pristojni organ občinske skupnosti
socialnega skrbstva, da pogrešancu postavi skrbnika in izda oklic, v katerem
navede bistvene okoliščine zadeve, pokliče pogrešanca, da se oglasi in tudi
vse, ki kaj vedo o njegovem življenju, da to sporočijo sodišču v treh mesecih
po objavi oklica v Uradnem listu SRS z opozorilom, da bo po poteku roka pogrešanea
razglasilo za mrtvega.
Oklic objavi sodišče v Uradnem listu SRS,
razglasi na sodni deski in v kraju, kjer je imel pogrešanec svoje zadnje stalno
oziroma začasno prebivališče. Sodišče lahko odredi, da se oklic objavi tudi v
drugih glasilih.
86. člen
Če se v roku, določenem v oklicu,
pogrešanec ne javi, sodišče na naroku zasliši predlagatelja, skrbnika, izvede
dokaze in odloči o predlogu.
87. člen
V odločbi, s katero je pogrešani razglašen
za mrtvega, sodišče določi dan, po možnosti pa tudi uro, ki veljata za čas
pogrešančeve smrti.
Za dan smrti velja tisti dan, ko je na
podlagi poizvedb pogrešanec najverjetneje umrl oziroma tisti dan, ki ga
pogrešanec najverjetneje ni preživel. Če se ta dan ne da dognati, velja, da je
pogrešanec umrl prvi dan po poteku rokov iz 82. člena tega zakona.
88. člen
Sodišče pošlje pravnomočen sklep o
razglasitvi za mrtvega pristojnemu matičarju zaradi vpisa v matično knjigo
umrlih.
89. člen
Če se tisti, ki je razglašen za mrtvega,
zglasi pri sodišču, sodišče preizkusi, ali je on tisti, ki je pogrešan, nato pa
brez nadaljnjega postopka razveljavi svojo odločbo.
90. člen
Če obstojajo okoliščine, ki kažejo na to,
da je tisti, ki je bil razglašen za mrtvega, še živ, ali da je umrl kakšen drug
dan, kot velja po sklepu sodišča za dan njegove smrti, javni tožilec predlaga,
da se odločba o razglasitvi za mrtvega razveljavi oziroma spremeni.
Predlog iz prvega odstavka tega člena lahko
vloži tudi vsak, ki ima pravni interes za spremembo oziroma razveljavitev
odločbe. O uvedbi postopka za razveljavitev ali spremembo odločbe o razglasitvi
za mrtvega se obvesti sodišče, ki vodi zapuščinski postopek po pogrešancu.
Sodišče prekine zapuščinski postopek, če še teče, če pa je že pravnomočno
končan in so izvršeni vpisi v zemljiški knjigi, odredi, da se v zemljiški
knjigi zaznamuje začetek postopka za razveljavitev oziroma spremembo odločbe o
razglasitvi za mrtvega.
91. člen
Če sodišče ugotovi, da je pogrešanec še živ
ali da je umrl kakšen drug dan, kot velja po sklepu za dan njegove smrti,
razveljavi oziroma spremeni svoj sklep.
Če sodišče ugotovi, da ni pogojev za
razveljavitev ali spremembo sklepa, zavrne predlog. Pravnomočen sklep pošlje
zapuščinskemu sodišču, da nadaljuje postopek oziroma izbriše zaznambo v
zemljiški knjigi.
92. člen
Pravnomočno odločbo o razveljavitvi ali
spremembi odločbe o razglasitvi za mrtvega pošlje sodišče matičarju in
zapuščinskemu sodišču, odločbo o razveljavitvi pa tudi pristojnemu organu
občinske skupnosti socialnega skrbstva.
Na podlagi odločbe, s katero je bila
razveljavljena odločba o razglasitvi za mrtvega, razveljavi pristojni organ
občinske skupnosti socialnega skrbstva odločbo o postavitvi skrbnika, če po
zakonu ni drugih ovir.
b) Dokazovanje smrti
93. člen
Če se smrt kakšne osebe ne da dokazati z
listinami, ki so potrebne po zakonu o matičnih knjigah, sodišče izvede postopek
in izda odločbo, s katero se ugotovi smrt take osebe. V tem postopku se
primerno uporabljajo tudi določbe 85. do 92. člena tega zakona.
94. člen
Postopek se začne na predlog.
Predlog lahko vloži vsak, ki ima pravni
interes in javni tožilec.
95. člen
Predlog se lahko vloži takoj po smrti
tistega, čigar smrt se dokazuje. Oklicni rok ne sme biti krajši kot petnajst
dni in ne daljši od trideset dni.
96. člen
V odločbi, s katero se potrdi smrt kakšne
osebe, določi sodišče dan, po možnosti pa tudi uro, za katerega je dokazano, da
je dan njene smrti. Če se ta dan ne da zanesljivo ugotoviti, velja za dan smrti
tisti dan, za katerega je ugotovljeno, da ga ta oseba ni preživela.
III. razdelek
Deveto poglavje
POSTOPEK ZA DOLOČITEV ODŠKODNINE
97. člen
V tem postopku sodišče odloči o odškodnini,
če je z zakonom določeno, da se odškodnina določi v nepravdnem postopku.
98. člen
Postopek se začne na predlog upravičenca do
odškodnine ali po uradni dolžnosti, na podlagi obvestila upravnega organa, da
med udeleženci ni bil dosežen sporazum o višini odškodnine.
99. člen
Postopek za določitev odškodnine je nujen.
V postopku za določitev odškodnine opravi
sodišče narok.
100. člen
O uvedbi postopka sodišče takoj obvesti
pristojnega javnega pravobranilca. Ta ima položaj udeleženca v postopku, razen
če zastopa enega od udeležencev.
101. člen
Kadar zakon določa, da lahko prejšnji
lastnik predlaga določitev akontacije na odškodnino, določi sodišče akontacijo
z začasno odredbo.
Zoper odločbo o začasni odredbi ni posebne
pritožbe.
102. člen
Poravnava o odškodnini, ki je bila
sklenjena brez sodelovanja javnega pravobranilca, postane veljavna samo, če
javni pravobranilec v petnajstih dneh, odkar je bil obveščen o poravnavi, ne
izjavi, da se z njo ne strinja.
103. člen
Zoper odločbo sodišča druge stopnje je
dovoljena revizija.
104. člen
Stroške postopka trpi udeleženec, ki mu je
naloženo plačilo odškodnine.
Deseto poglavje
POSTOPEK ZA CENITEV IN PRODAJO STVARI
105. člen
Postopek za cenitev in prodajo stvari se
uvede na predlog, kadar tako določa zakon.
106. člen
Za cenitev in prodajo premičnih in
nepremičnih stvari je pristojno sodišče, na čigar območju so stvari. Če se
cenitev in prodaja predlaga za več premičnih in nepremičnih stvari, ki so na
območju več sodišč, je krajevno pristojno katerokoli od teh sodišč.
107. člen
Če predlagatelj zahteva, se dovoli prodaja
tudi brez cenitve. V tem primeru navede vrednost predlagatelj.
Določbe prvega odstavka tega člena se ne
uporabljajo, če gre za stvari v družbeni lasti.
108. člen
V tem postopku sodišče opravi samo en
prodajni narok.
109. člen
V odredbi o prodaji nepremičnine in v
sklepu, s katerim sodišče domakne nepremičnino kupcu, je potrebno posebej
navesti, da je postopek začet po predlogu in zato ostanejo v zemljiški knjigi
vpisane pravice in bremena.
110. člen
Če zakon ne določa drugače, se v tem
postopku smiselno uporabljajo določbe zakona o izvršilnem postopku o izvršbi na
premične stvari oziroma o izvršbi na nepremičnine, ki se nanašajo na cenitev in
prodajo.
Enajsto poglavje
POSTOPEK V STANOVANJSKIH ZADEVAH
111. člen
V postopku opravi sodišče narok.
Zoper odločbo sodišča druge stopnje, s
katero je bilo odločeno o stanovanjski pravici ali o pravici uporabe
stanovanja, je dovoljena revizija.
Dvanajsto poglavje
POSTOPEK ZA UREDITEV RAZMERIJ MED SOLASTNIKI
112. člen
V postopku za ureditev razmerij med
solastniki odloča sodišče, če ni bilo med solastniki doseženo soglasje o poslu
v zvezi z rednim upravljanjem, ki je nujen za redno vzdrževanje stvari v
solastnini, oziroma o načinu upravljanja in uporabe stvari v solastnini.
Postopek se začne na predlog solastnika.
113. člen
V postopku opravi sodišče narok.
114. člen
Do izdaje odločbe lahko sodišče na predlog
udeleženca izda začasno odredbo o ureditvi razmerij, če to zahtevajo okoliščine
primera, zlasti zato, da bi se preprečila znatna premoženjska škoda, samovolja
ali očitna krivica za posamezne solastnike oziroma uporabnike.
V sklepu, s katerim sodišče izda začasno
odredbo določi, koliko časa naj odredba traja, vendar najdalj do pravnomočnosti
sklepa o ureditvi razmerij.
115. člen
V sklepu, s katerim sodišče odloči o poslu,
ki je nujen za redno vzdrževanje stvari, oziroma o načinu upravljanja in
uporabe stvari v solastnini, odloči tudi, v kakšnem sorazmerju nosijo
solastniki stroške vzdrževanja, upravljanja in uporabe.
116. člen
Skupne stroške postopka trpijo solastniki v
sorazmerju z velikostjo svojih deležev na stvari.
117. člen
Določbe tega poglavja se smiselno
uporabljajo tudi v postopku za ureditev razmerij o rednem vzdrževanju stvari
oziroma o načinu upravljanja in uporabe stvari v skupni lastnini ter razmerij
med oziroma z etažnimi lastniki.
Trinajsto poglavje
POSTOPEK ZA DELITEV STVARI IN SKUPNEGA PREMOŽENJA
118. člen
V postopku za delitev stvari ali skupnega
premoženja sodišče odloči, če med solastniki ali skupnimi lastniki ni sporazuma
o delitvi.
Sodišče odloči o delitvi, če med udeleženci
ni spora o predmetu delitve in o velikosti njihovih deležev.
Če obstoji med udeleženci spor o predmetu
delitve oziroma o velikosti njihovih deležev, jih sodišče napoti na pravdo po
določbah 9. in 10. člena tega zakona.
a) Postopek za delitev stvari v solastnini
119. člen
Predlog za delitev mora vsebovati opis
stvari, ki naj se deli, podatke o solastnikih in velikosti njihovih deležev ter
imetnikih stvarnih pravic na stvari.
Če je predmet delitve nepremičnina, je
potrebno v predlogu za delitev navesti zemljiškoknjižne podatke ali predložiti
listine, s katerimi se dokazuje lastninska pravica na nepremičnini, če
nepremičnina ni vpisana v zemljiški knjigi.
120. člen
V postopku za delitev stvari opravi sodišče
narok.
121. člen
(prenehal
veljati)
122. člen
(prenehal
veljati)
123. člen
Če fizična delitev stvari ni mogoča ali je
mogoča le ob znatnih spremembah same stvari ali ob znatnem zmanjšanju njene
vrednosti, določi sodišče, da se delitev opravi s prodajo stvari in z
razdelitvijo izkupička. (prenehal
veljati)
Sodišče opravi prodajo stvari v postopku za
delitev stvari in sicer po določbah 10. poglavja tega zakona, če to predlagajo
vsi solastniki, najkasneje v tridesetih dneh od pravnomočnosti sklepa iz prvega
odstavka tega člena. Po preteku tega roka lahko predlaga vsak udeleženec na podlagi
sklepa iz prvega odstavka tega člena nadaljevanje postopka s prodajo stvari po
določbah zakona o izvršilnem postopku o razdelitvi stvari (20. poglavje), vsi
solastniki sporazumno pa lahko predlagajo, da sodišče opravi postopek za
cenitev in prodajo po določbah 10. poglavja tega zakona.
124. člen
V sklepu o delitvi stvari sodišče odloči,
da morajo udeleženci, ki imajo stvar oziroma dele stvari v svoji posesti, te
izročiti udeležencem, ki jim pripadajo po delitvi stvari.
Če je predmet delitve nepremičnina, imajo
ostali solastniki na njej zastavno pravico do višine vrednosti svojih deležev,
kot so bili ugotovljeni v sklepu o delitvi, dokler jim ni izplačana vrednost,
določena v drugem in tretjem odstavku 122. člena tega zakona. (prenehal
veljati)
Če je predmet delitve premičnina, obdržijo
solastniki na njej lastninsko pravico do višine vrednosti svojih deležev, kot
so bili ugotovljeni v sklepu o delitvi, dokler jim ni izplačana vrednost iz
drugega in tretjega odstavka 122. člena tega zakona. (prenehal
veljati)
125. člen
V postopku za delitev stvari odloči sodišče
po uradni dolžnosti tudi o ustanovitvi stvarne služnosti, če posamezni
udeleženec dela stvari, ki so mu bile dodeljene, sploh ne more ali delno ne
more uporabljati brez uporabe drugega dela razdeljene stvari.
Večjo oziroma manjšo vrednost zemljišča
zaradi ustanovljene služnosti upošteva sodišče pri delitvi stvari.
126. člen
Skupne stroške postopka trpijo solastniki v
sorazmerju z velikostjo svojih solastninskih deležev.
127. člen
(prenehal
veljati)
b) Postopek za delitev skupnega premoženja
128. člen
V postopku za delitev skupnega premoženja
sodišče odloči, kateremu izmed udeležencev se dodelijo posamezne stvari, ki
spadajo v skupno premoženje.
O tem odloči sodišče glede na potrebe
udeležencev in glede na njihove upravičene interese na posameznih stvareh, kot
izhajajo iz zakona ali iz namena posameznih stvari.
129. člen
Če spadajo v skupno premoženje
nepremičnine, je krajevno pristojno sodišče, na območju katerega ležijo
nepremičnine. Če ležijo nepremičnine na območju več sodišč, je krajevno
pristojno vsako od teh sodišč.
Kadar se zahteva delitev skupnega
premoženja zakoncev, ki ne obsega samo nepremičnin, je krajevno pristojno tudi
sodišče na območju katerega imata zakonca skupno prebivališče, oziroma kjer sta
imela zadnje skupno prebivališče.
130. člen
V postopku za delitev skupnega premoženja
se smiselno uporabljajo določbe postopka za delitev stvari v solastnini.
Štirinajsto poglavje
POSTOPEK ZA UREDITEV MEJ
131. člen
V postopku za ureditev mej sodišče uredi
mejo med zemljišči v lasti občanov ali civilnopravnih oseb, med temi zemljišči
in zemljišči v družbeni lastnini ali med zemljišči v družbeni lastnini, če je
ta sporna, razen če zakon izključuje sodno ureditev meje.
132. člen
Postopek za ureditev mej se začne na
predlog, ki mora vsebovati zemljiškoknjižne podatke o zemljiščih, med katerimi
je meja sporna, ime in priimek ter prebivališče lastnikov oziroma uporabnikov
zemljišč, med katerimi je meja sporna, in razloge, zaradi katerih se predlaga
ureditev meje v sodnem postopku.
O uvedbi postopka za ureditev meje med
zemljišči v družbeni lastnini in zemljišči, na katerih je lastninska pravica,
obvesti sodišče javnega pravobranilca. Ta ima položaj udeleženca v postopku,
razen če zastopa enega od udeležencev.
133. člen
V primeru, da gre za ureditev meje med
zemljiščem v družbeni lastnini in zemljiščem, na katerem je lastninska pravica,
postane poravnava, ki je bila sklenjena brez sodelovanja javnega pravobranilca
veljavna, če javni pravobranilec v roku petnajst dni, odkar je bil obveščen o
poravnavi, ne izjavi, da se z njo ne strinja.
134. člen
V postopku za ureditev meje sodišče opravi
narok na kraju samem, na katerega povabi poleg udeležencev izvedenca geodetske
stroke in po potrebi tudi priče.
135. člen
Na naroku na kraju samem se napravi skica,
iz katere mora biti razviden sporni prostor ter meja, ki jo je sodišče določilo
na kraju samem oziroma o kateri je bila sklenjena poravnava. Skica je sestavni
del zapisnika o naroku.
136. člen
(prenehal
veljati)
137. člen
(prenehal
veljati)
138. člen
Na podlagi izvedenega postopka sodišče
uredi meje v skladu z določbami 136. člena tega zakona in jo označi s trajnimi
mejnimi znamenji.
V sklepu sodišče natančno opiše določeno
mejo in navede ugotovljeno vrednost spornega mejnega prostora. Skica
zamejničenja z izmeritvenimi podatki je sestavni del sklepa.
Po pravnomočnosti sklepa pošlje sodišče
pravnomočen sklep oziroma poravnavo o ureditvi meje, skupno s priloženo skico
zamejničenja in z izmeritvenimi podatki, pristojnemu občinskemu geodetskemu
organu zaradi izvedbe v zemljiškem katastru.
139. člen
Skupne stroške postopka trpijo udeleženci
praviloma v sorazmerju z dolžino svojih meja. Sodišče pa lahko odloči o
stroških postopka tudi drugače, če to narekujejo nesorazmerni stroški pri
določanju posameznih delov meje, krivda posameznega udeleženca za nastanek
spora o meji ali drugi tehtni razlogi.
Petnajsto poglavje
POSTOPEK ZA DOVOLITEV NUJNE POTI
140. člen
(prenehal
veljati)
141. člen
Postopek za dovolitev nujne poti se uvede
na predlog lastnika zemljišča, imetnika pravice uporabe na zemljišču ali
pravice razpolaganja oziroma upravljanja takega zemljišča v družbeni lastnini,
ki pot potrebuje.
Predlog mora vsebovati zemljiškoknjižne
podatke o zemljišču, ki pot potrebuje in o zemljišču oziroma zemljiščih, po
katerih poteka oziroma bi lahko potekala pot, vrsto dejanske rabe zemljišč,
priimek in ime ter prebivališče lastnikov, imetnikov pravice uporabe ali
pravice razpolaganja oziroma upravljanja teh zemljišč, in predlog načina
uporabe nujne poti.
142. člen
V postopku za dovolitev nujne poti sodišče
opravi narok. Če se predlog za dovolitev nujne poti nanaša na zemljišča v
družbeni lastnini, povabi na narok tudi pristojnega javnega pravobranilca, ki
ima položaj udeleženca.
Na naroku na kraju samem sodišče napravi
skico, iz katere mora biti razviden potek nujne poti.
143. člen
(prenehal
veljati)
144. člen
(prenehal
veljati)
145. člen
Po izvedenem postopku sodišče s sklepom
določi nujno pot.
Sklep o položitvi nujne poti mora obsegati
natančen potek nujne poti, način uporabe nujne poti ter višino denarnega
nadomestila. Skica o poteku nujne poti je sestavni del sklepa.
Ko sodišče odloči o plačilu denarnega
nadomestila iz 144. člena tega zakona, določi rok za plačilo. Ta rok ne sme
biti daljši kot trideset dni, razen če se udeleženci drugače dogovorijo. Hkrati
odloči tudi o plačilu obresti po obrestni meri, ki jo določa zakon o
obligacijskih razmerjih za zamudne obresti. Obresti tečejo od dneva izdaje
sodne odločbe do plačila.
146. člen
Stroške postopka trpi predlagatelj.
147. člen
V postopku za spremembo obstoječe nujne
poti se primerno uporabljajo določbe tega poglavja.
148. člen
Če zaradi spremenjenih okoliščin nujna pot
ni več potrebna, se lahko predlaga odprava te poti. (prenehal
veljati)
V postopku za odpravo nujne poti se primemo
uporabljajo določbe tega poglavja.
149. člen
(prenehal
veljati)
IV. razdelek
Postopki z listinami in sodnimi depoziti
Šestnajsto poglavje
POSTOPEK ZA SESTAVO IN OVERITEV LISTIN
150. člen
Sodišče sestavi ali overi listino, kadar
zakon določa, da se listina sestavi ali overi pred sodnikom.
151. člen
Za sestavo ali overitev listine je krajevno
pristojno vsako stvarno prisojno sodišče.
152. člen
Sodišče mora udeležence poučiti o pomenu in
o pravnih posledicah sestavljene ali overjene listine.
Sodišče mora po uradni dolžnosti paziti, da
listina, ki jo sestavi ali overi, ni v nasprotju z ustavnimi načeli družbene
ureditve, s prisilnimi predpisi in z moralo socialistične samoupravne družbe.
Če sodišče ugotovi nasprotje iz drugega
odstavka tega člena ali pomanjkanje poslovne sposobnosti, ki se zahteva za
sklenitev pravnega posla, na to opozori predlagatelja. V primeru, da
predlagatelj vztraja pri sestavi oziroma pri določeni vsebini listine, sodišče
predlog zavrne. Pismeni sklep o zavrnitvi predloga izda sodišče na zahtevo
predlagatelja.
153. člen
O sestavi ali o overitvi listine sodišče
sestavi zapisnik, ki mora vsebovati priimek in ime predlagatelja, način
ugotovitve njegove istovetnosti, vrsto sestavljene oziroma overjene listine in
ugotovitve o pogojih iz 152. člena tega zakona. Zapisniku se priloži en izvod
listine.
Sedemnajsto poglavje
POSTOPEK ZA HRAMBO LISTIN
154. člen
Sodišče sprejme v hrambo listine zaradi
zavarovanja premoženjskih in drugih pravic imetnika listine ali če je to z
zakonom določeno.
Postopek se začne na predlog imetnika
listine.
155. člen
Za hrambo listin je krajevno pristojno
vsako stvarno pristojno sodišče.
156. člen
O hrambi listine sodišče sestavi zapisnik,
v katerem navede, kako je ugotovljena istovetnost predlagatelja in katera
listina je dana v hrambo.
Listina se da v poseben ovitek in zapečati.
157. člen
Predlagatelju izda sodišče potrdilo o
prejemu listine.
158. člen
Na zahtevo predlagatelja sodišče vrne
listino, ki je bila dana v hrambo, potem ko ugotovi identiteto predlagatelja.
Listina se vrne tudi pooblaščencu
predlagatelja, če ima za to overjeno pooblastilo.
O vrnitvi listine sodišče sestavi zapisnik.
Če se listina vrne pooblaščencu, se
pooblastilo priloži zapisniku in obdrži pri sodišču.
Osemnajsto poglavje
POSTOPEK ZA RAZVELJAVITEV LISTIN (AMORTIZACIJA LISTIN)
159. člen
V tem postopku se razveljavijo listine, s
katerimi se neposredno ustanavljajo, spreminjajo ali ukinjajo premoženjske
pravice, kadar tako določa zakon.
Določbe tega postopka se uporabljajo, če v
posebnem predpisu postopek ni drugače urejen.
160. člen
Postopek se začne na predlog osebe, ki je
upravičena, da na podlagi listine uveljavi pravico ali ima drugače izkazan
pravni interes za razveljavitev listine.
161. člen
Predlagatelj mora v predlogu navesti
podatke o vsebini listine, kdo je izdajatelj, dejstva, iz katerih je razvidno,
da je upravičen predlagati razveljavitev, in da je listina verjetno izgubljena
ali kakorkoli uničena.
Predlogu se priloži prepis listine, če
obstoji, in se navedejo drugi podatki, na podlagi katerih se lahko listina
razpozna.
162. člen
Za postopek za razveljavitev listine, ki jo
izda organ družbenopolitične skupnosti, organizacija združenega dela, druga
samoupravna organizacija ali skupnost, je pristojno sodišče, na območju
katerega ima izdajatelj sedež.
Za postopek za razveljavitev listine, v
kateri je naveden kraj izpolnitve, je pristojno sodišče, na območju katerega se
nahaja kraj izpolnitve.
Za postopek za razveljavitev listine, za
katerega pristojnosti ni mogoče določiti po prvem in drugem odstavku tega
člena, je pristojno sodišče, na območju katerega ima predlagatelj prebivališča
oziroma sedež.
163 člen
Če sodišče ugotovi, da so izpolnjeni pogoji
za začetek postopka, zahteva od izdajatelja listine, da v določenem roku
izjavi, ali je bila izdana listina, ki naj se razveljavi, in ali obstoje ovire
za uvedbo postopka.
164. člen
Po prejemu izjave sodišče izda oklic, v
katerem navede:
-       
ime predlagatelja in njegovega zastopnika,
-       
označbo vrste in opis listine, ki naj se
razveljavi,
-       
rok, v katerem morajo sodišču priglasiti svoje
pravice upravičenci iz listine (priglasitveni rok) in v katerem se lahko
ugovarja zoper predlog, za razveljavitev,
-       
poziv, naj se listina v določenem roku predloži
sodišču,
-       
opozorilo, da se bo listina razveljavila, če v
določenem roku ne bo predložena sodišču.
Oklic se vroči udeležencem, nabije na sodno
oglasno desko in objavi v Uradnem listu SRS ali v Uradnem listu SFRJ, če
udeleženec nima prebivališča oziroma sedeža v SR Sloveniji. Priglasitveni rok
teče od dneva objave oklica v Uradnem listu in znaša šestdeset dni.
165. člen
Sodišče ustavi postopek za razveljavitev,
če predlagatelj v danem roku ne založi potrebnega zneska za objavo oglasa ali
če tretja oseba predloži listino ali dokaže, da jo ima.
Sodišče preizkusi prijave tretjih oseb
tudi, če prispejo na sodišče po izteku priglasitvenega roka, vendar pred izdajo
sodne odločbe. Sodišče mora v vsaki prijavi tretje osebe obvestiti
predlagatelja.
166. člen
O razveljavitvi listine sodišče odloči s
sklepom, v katerem mora biti naveden tudi dan, od katerega se šteje, da je
listina razveljavljena.
167. člen
Razveljavitev listine velja od dneva objave
oglasa v Uradnem listu SRS oziroma Uradnem listu SFRJ.
Devetnajsto poglavje
SODNI DEPOZIT
168. člen
V sodni depozit sodišče sprejme denar,
dragocene kovine in izdelke iz teh kovin in vrednostne papirje, ki se lahko
vnovčijo, če je tako določeno s posebnim predpisom.
Sodišče mora sprejeti v depozit tudi druge
predmete, če je z zakonom določeno, da lahko dolžnik položi predmet svoje
obveznosti pri sodišču. Postopek se začne na predlog.
169. člen
Predmeti in denar iz prvega odstavka 168.
člena tega zakona se sprejmejo v depozit pri vsakem stvarno pristojnem sodišču.
Predmeti iz drugega odstavka 168. člena
tega zakona se sprejmejo v depozit pri vsakem stvarno pristojnem sodišču v
kraju izpolnitve, razen če ekonomičnost ali narava posla zahtevata, da se stvar
položi v kraju, kjer stvar je.
170. člen
Predlagatelj mora v predlogu opisati
predmet depozita, navesti, v čigavo korist se depozit polaga in razloge, zaradi
katerih se polaga.
171. člen
Pred izdajo sklepa o depozitu sodišče
naloži predlagatelju, da v določenem roku položi predujem za kritje stroškov,
ki nastanejo v zvezi z depozitom.
172. člen
Sodišče zavrne predlog za depozit, če
ugotovi, da niso izpolnjeni pogoji za sprejem predmetov v depozit ali če
predlagatelj v določenem roku ne položi predujma za kritje stroškov depozita.
173. člen
V sklepu, s katerim sodišče ugodi predlogu,
določi način hrambe stvari, ki jo sprejme v depozit, rok hrambe in opozori
udeležence glede zastaranja pravice do dviga depozita.
174. člen
Kadar je depozit položen v korist določene
osebe, sodišče povabi to osebo, da se izjavi o depozitu.
Če pozvana oseba izjavi, da sprejme
deponirani predmet, sodišče s sklepom odloči, da se ji predmet izroči.
175. člen
Predmet iz depozita se izroči upravičencu
na podlagi sklepa sodišča, pri katerem je predmet deponiran.
V sklepu morajo biti navedeni podatki o
osebi, ki se ji deponirani predmet. izroči, o predmetu depozita, načinu,
izročitve, rok, v katerem je potrebno predmet prevzeti, in opozorilo glede
zastaranja pravice do dviga depozita.
V sklepu se navedejo tudi stroški, ki so
nastali v zvezi z depozitom in kdo jih je dolžan trpeti.
176. člen
Če odpadejo razlogi za položitev depozita,
lahko predlagatelj zahteva vrnitev v roku iz 177. člena tega zakona. O predlogu
odloči sodišče s sklepom.
177. člen
Če upravičenec depozita v roku petih let od
pravnomočnosti sklepa o depozitu, deponiranega predmeta ne prevzame, sodišče
izda sklep, v katerem ugotovi, da je pravica do dviga deponiranega predmeta
zastarala in da pripade predmet, ki je bil dan v depozit, družbenopolitični
skupnosti, ki sodišče financira.

Zakon o nepravdnem postopku (Uradni list SRS,
št. 30/86) vsebuje naslednje prehodne in končne določbe:
»Tretji del
PREHODNE IN KONČNE DOLOČBE
178. člen
Določbe tega zakona se bodo uporabljale za
razmerja, glede katerih v postopku na prvi stopnji še ni bil izdan sklep.
Če bo po uveljavitvi tega zakona
razveljavljen sklep sodišča prve stopnje, se postopek nadaljuje po tem zakonu.
179. člen
Z dnem, ko začne veljati ta zakon, prenehajo
veljati:
-       
zakon o razglasitvi pogrešancev za mrtve in o
dokazovanju smrti (Uradni list SRS, št. 43/73),
-       
drugi stavek tretjega odstavka 117. člena
zakona o zakonski zvezi in družinskih razmerjih (Uradni list SRS, št. 15/76).
180. člen
Ta zakon začne veljati 1. oktobra 1986.«.

Stvarnopravni zakonik – SPZ (Uradni list RS,
št. 87/02)
vsebuje naslednjo končno določbo:
»276. člen
Ta zakon začne veljati 1. januarja 2003.«.

Odločba
o ugotovitvi neskladnosti določb 70. do 81.
člena Zakona o nepravdnem postopku z Ustavo in o ugotovitvi skladnosti šeste
alineje 47. člena, 48. člena, prvega odstavka 49. člena in četrtega odstavka
51. člena Zakona o zdravstveni
dejavnosti (Uradni list RS, št. 131/03) določa:
»1. Določbe 70. do 81. člena Zakona o
nepravdnem postopku (Uradni list SRS, št. 30/86 in Uradni list RS, št. 87/02)
so iz razlogov, navedenih v obrazložitvi te odločbe, v neskladju z Ustavo.
2. […]
3. Državni zbor mora neskladnost iz 1.
točke izreka odpraviti v šestih mesecih od objave te odločbe v Uradnem listu
Republike Slovenije.
4. Do odprave neskladnosti iz 1. točke
izreka je treba v postopku o pridržanju oseb v psihiatričnih zdravstvenih
organizacijah zagotoviti sledeče:
-       
prisilno pridržani osebi mora sodišče ob uvedbi
postopka po uradni dolžnosti postaviti zagovornika;
-       
obvestilo o pridržanju, ki ga je pooblaščena oseba
zdravstvene organizacije dolžna poslati sodišču, mora vsebovati tudi razloge,
ki utemeljujejo nujnost pridržanja.«.

Zakon o duševnem zdravju – ZDZdr (Uradni list
RS, št. 77/08)
vsebuje naslednjo končno določbo:
»114. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne eno leto po
njegovi uveljavitvi.«.

Zakon o spremembah in dopolnitvah Zakona o
pravdnem postopku – ZPP-E (Uradni
list RS, št. 10/17)
določa tudi:
»Če drug zakon določa, da je revizija v
nepravdnem postopku dovoljena, se ta dopusti pod pogoji iz 367.a člena zakona
in po postopku po zakonu.«;
ter vsebuje naslednjo končno določbo:
»132. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi, razen 107., 108. in 109. člena tega zakona, ki
se začnejo uporabljati z dnem uveljavitve tega zakona.«.