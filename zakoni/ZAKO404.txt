1. člen
S tem zakonom se v skladu z Direktivo Sveta
št. 87/54/EGS z dne 16. decembra 1986 o pravnem varstvu topografije
polprevodniških izdelkov (UL L št. 24, z dne 27. 1. 1987, str. 36) in Direktivo
2004/48/ES Evropskega parlamenta in Sveta z dne 29. aprila 2004 o uveljavljanju
pravic intelektualne lastnine (UL L št. 195, z dne 2. 6. 2004, str. 16) ureja
pridobitev in varstvo topografije polprevodniških vezij.
2. člen
Polprevodniško vezje je naprava za
izvajanje elektronske funkcije, ki je v končni obliki ali vmesni obliki
nedeljiva celota iz ene ali več spojenih plasti s polprevodniškimi elementi, od
katerih je vsaj eden aktiven element.
Topografija polprevodniškega vezja (v
nadaljevanju: topografija) je enolično določeno zaporedje medsebojno povezanih
slikovnih vzorcev za vsako plast polprevodniškega vezja, pri čemer ti vzorci
ponazarjajo razporeditev polprevodniških elementov na plasteh, ne glede na to,
na kakšen način je ta razporeditev upodobljena z zapisom, kodami ali izražena
na kakšen drug način.
Gospodarsko izkoriščanje topografije pomeni
proizvodnjo, prodajo, najemanje, leasing ali druge oblike pridobitne
dejavnosti, katere predmet je neposredno topografija ali polprevodniško vezje,
izdelano na podlagi zadevne topografije.
3. člen
Pravica do varstva topografije pripada
njenemu ustvarjalcu. Če je ustvarjalcev več, jim ta pravica pripada skupno.
Kadar je topografija ustvarjena v delovnem
razmerju ali na podlagi naročila, pripada pravica do varstva delodajalcu
oziroma naročniku, razen če s pogodbo o zaposlitvi oziroma o naročilu ni
drugače določeno.
Upravičenci do pravice iz prvega in drugega
odstavka tega člena so lahko fizične osebe, ki so državljani Republike
Slovenije ter gospodarske družbe in druge pravne osebe s sedežem na ozemlju
Republike Slovenije.
Upravičenci do pravice iz prvega in drugega
odstavka tega člena so lahko tudi fizične osebe, ki niso državljani Republike
Slovenije in nimajo stalnega bivališča v Republiki Sloveniji oziroma tuje
gospodarske družbe in druge tuje pravne osebe, če to izhaja iz mednarodnih
pogodb in konvencij ali uporabe načela vzajemnosti.
4. člen
Urad Republike Slovenije za intelektualno
lastnino (v nadaljnjem besedilu: Urad) vodi upravni
postopek za registracijo topografije, vodi register zavarovanih topografij in
druge upravne zadeve, ki se nanašajo na pridobitev varstva topografije.
V postopkih pred Uradom lahko zastopajo fizične in pravne osebe samo zastopniki, ki so
vpisani v register patentnih zastopnikov po zakonu, ki ureja pridobitev in
varstvo pravic industrijske lastnine.
Zoper odločbe, ki jih izda Urad na podlagi tega zakona, ni pritožbe, dopusten pa je upravni
spor.
Register iz prvega odstavka tega člena je
javen.
5. člen
Topografija se lahko zavaruje, če je
izvirna.
Topografija je izvirna, če je rezultat
lastnega ustvarjalnega napora ter ob času nastanka ni bila znana iz vsakodnevne
rabe v industriji.
Kadar je topografija sestavljena iz
posameznih delov, ki so znani iz vsakdanje rabe, je zavarovana le kombinacija
teh delov, če kombinacija izpolnjuje pogoje izvirnosti iz drugega odstavka tega
člena.
6. člen
Nosilec zavarovane topografije pridobi
izključne pravice gospodarskega izkoriščanja, vključno s pravico, da dovoli ali
prepove naslednja dejanja:
-       
reprodukcijo topografije na kakršenkoli način ali v kakršnikoli obliki;
-       
uvoz, prodajo ali kakršnokoli drugo obliko dajanja v promet topografije
ali polprevodniškega vezja z zadevno topografijo, kakor tudi izdelkov, v katere
je vgrajeno polprevodniško vezje z zadevno topografijo.
Izključne pravice iz prejšnjega odstavka
obsegajo le topografijo kot takšno in se ne nanašajo na koncept, postopek,
sistem in tehniko njene upodobitve.
7. člen
Topografija je zavarovana, ko je vpisana v
register topografij.
Izključne pravice začnejo veljati s prvim
od naslednjih datumov:
-       
datum vložitve prijave po 9. členu tega zakona, ali
-       
datum, ko je bila zadevna topografija prvič gospodarsko izkoriščena
kjerkoli na svetu.
Izključne pravice prenehajo veljati po
preteku prvega od naslednjih obdobij:
-       
ob koncu koledarskega leta, v katerem preteče deset let od datuma, ko se
je topografija začela prvič gospodarsko izkoriščati kjerkoli na svetu, ali
-       
ob koncu koledarskega leta po preteku desetih let od datuma, ko je bila
vložena pravilna prijava.
Izključne pravice prenehajo pred potekom
roka iz tretjega odstavka tega člena, če niso plačane pristojbine ali če se
nosilec varstvu zavarovane topografije pisno odpove.
Ne glede na tretji odstavek tega člena
izključne pravice prenehajo po petnajstih letih od dneva, ko je bila
topografija upodobljena, vendar ni bila gospodarsko izkoriščena.
V času, ko je topografija zavarovana, ima
nosilec pravico, da zadevno polprevodniško vezje označuje s črko T.
8. člen
Prijave ni mogoče vložiti po preteku dveh
let od datuma začetka prvega gospodarskega izkoriščanja topografije.
9. člen
Postopek za registracijo topografije se
začne z vložitvijo zahteve za vpis v register, kateri so priložene vse
predpisane sestavine (v nadaljnjem besedilu: prijava).
Prijava mora vsebovati naslednje sestavine:
-       
ime in podpis prijavitelja, ime ustvarjalca, državljanstvo in stalno
prebivališče ali sedež prijavitelja,
-       
slikovne vzorce zadevne topografije z navedbo njihovega zaporedja,
-       
povzetek značilnosti elektronske funkcije ali funkcij polprevodniškega
vezja, izdelanega po zavarovani topografiji,
-       
pisno izjavo o datumu začetka gospodarskega izkoriščanja, če je bila
topografija gospodarsko že izkoriščena.
Z eno prijavo se lahko zahteva varstvo le
za eno topografijo.
Minister, pristojen za področje intelektualne lastnine, izda
podrobnejše predpise o vsebini prijave.
10. člen
V postopku za registracijo in vzdrževanje
varstva topografije se plačujejo pristojbine.
Vlada Republike Slovenije izda predpis, s
katerim se določi višina pristojbin iz prejšnjega odstavka.
11. člen
Urad na vsaki prijavi označi datum vložitve
in številko prijave ter izda prijavitelju potrdilo o prejemu prijave.
Urad ugotovi, ali prijava izpolnjuje pogoje
iz prvega odstavka 9. člena tega zakona za vpis v register topografij.
Če prijava ne izpolnjuje pogojev, se
zahteva za vpis zavrne.
Če prijava le delno izpolnjuje pogoje, Urad pozove prijavitelja, da v roku dveh mesecev odpravi ugotovljene
pomanjkljivosti. Iz upravičenih razlogov sme Urad na
zahtevo prijavitelja ta rok podaljšati še za tri mesece. Če prijavitelj ne
odpravi pomanjkljivosti v določenem roku, se šteje, da je prijava umaknjena.
Prijava, ki izpolnjuje vse pogoje, se vpiše
v register topografij, prijavitelju pa se izda listina o vpisu.
Podatki o vpisu se objavijo v uradnem
glasilu Urada.
11.a člen
V register topografij se vpišejo predvsem
naslednji podatki: registrska številka, datum vložitve in številka prijave,
datum objave, datum vpisa v register, podatki o nosilcu (priimek, ime in naslov
oziroma firma in sedež), podatki o ustvarjalcu (priimek, ime, naslov, pri
katerem zadostuje navedba kraja in države) in datum prenehanja pravice.
V register topografij se vpišejo podatki o
sodnih sporih, o katerih je Urad obveščen, in
pravnomočnih sodbah.
Minister, pristojen za področje
intelektualne lastnine, s podzakonskim predpisom natančneje določi vsebino
registra in postopek vpisa spremembe v register.
12. člen
Vpis je ničen, če se ugotovi:
-       
da topografija ni izvirna, ali
-       
da prijave ni vložila upravičena fizična ali pravna oseba, ali
-       
da je prijava vložena po preteku roka iz petega odstavka 7. člena ali iz
8. člena, ali
-       
da slikovni vzorci ne omogočajo identifikacije topografije.
Vsaka pravna ali fizična oseba lahko vloži
tožbo pri pristojnem sodišču za ugotovitev ničnosti iz razlogov navedenih v
prejšnjem odstavku.
Pravnomočna sodba se objavi v uradnem
glasilu Urada.
13. člen
Tisti, katerega varstvo je kršeno, lahko
poleg odškodnine zahteva, da se tistemu, ki krši njegovo pravico, prepove
nadaljnje kršenje.
Tisti, ki krši varstvo zavarovane
topografije, je odgovoren za škodo po splošnih načelih o povrnitvi škode.
Za kršitev pravic, zavarovanih s tem
zakonom, se ne šteje:
-       
reproduciranje zavarovane topografije za nepridobitne namene, ali
-       
reproduciranje zavarovane topografije z namenom, da se analizira ali
ovrednoti njen koncept, postopki, sistemi in tehnike, ki so vsebovani v
topografiji, ter za potrebe izobraževanja ali raziskovanja, ali
-       
gospodarsko izkoriščanje topografije, ki je sicer nastala na podlagi
analiz in evaluacije zavarovane topografije, vendar je nova topografija izvirna
in rezultat lastnega ustvarjalnega napora in ni znana iz vsakdanje rabe v
industriji polprevodnikov.
Določba prvega odstavka tega člena se
uporablja tudi za pravnega naslednika osebe iz prvega odstavka tega člena.
14. člen
Osebi, ki gospodarsko izkorišča
polprevodniško vezje z zavarovano topografijo in ki ne ve oziroma ni mogla
vedeti, da gre za zavarovano topografijo, se ne more preprečiti gospodarskega
izkoriščanja takšnega polprevodniškega vezja.
Nosilec zavarovane topografije lahko pisno
zahteva od osebe iz prejšnjega odstavka nadomestilo za gospodarsko izkoriščanje
zavarovane topografije, ki je odvisno od obsega njenega gospodarskega
izkoriščanja. Nadomestilo se sme zahtevati od datuma, ko se oseba iz prejšnjega
odstavka seznani oziroma bi ji moralo biti znano, da je topografija zavarovana.
Nadomestilo iz prejšnjega odstavka določita
nosilec zavarovane topografije in oseba iz prvega odstavka tega člena
sporazumno. Če sporazuma ne dosežeta, odmeri plačilo pristojno sodišče.
Določba prvega odstavka tega člena se
uporablja tudi za pravnega naslednika te osebe.
Pravica do gospodarskega izkoriščanja iz
prvega odstavka tega člena je omejena na uvoz, prodajo ali distribucijo
izdelkov polprevodniških vezij ali drugih izdelkov, ki vsebujejo zadevno
topografijo in se ta pravica uporablja za topografijo ali izdelke, ki so bili
na razpolago, ko je bila zahteva iz drugega odstavka tega člena sprejeta.
15. člen
Pravice iz druge alinee prvega odstavka 6.
člena tega zakona so izčrpane, ko je zavarovana topografija ali polprevodniško
vezje dano na trg s strani nosilca zavarovane topografije oziroma z njegovim
soglasjem.
16. člen
Po tem zakonu se registrirajo le
topografije, ki so bile ustvarjene po dnevu, ko je ta zakon začel veljati.
17. člen
V postopkih po tem zakonu se smiselno
uporabljajo določbe zakona, ki ureja pridobitev in varstvo pravic industrijske
lastnine, o posredovanju informacij o prijavah in podeljenih ali registriranih
pravicah, tajnosti in vpogledu v prijave, upravnem sporu, postopku v zvezi s
tožbami, prenosu in licenci pravic, vpisu sprememb v register, postopku za vpis
sprememb v register, legitimaciji, tožbi zaradi kršitve pravic, povrnitvi
škode, predložitvi dokazov, začasnih odredbah, zavarovanju dokazov, dolžnosti
obveščanja, zastopanju pred uradom, zastopanju tujih oseb ter preklicu in
odpovedi pooblastila.

Zakon o varstvu topografije polprevodniških
vezij (Uradni list RS, št. 21/95)
vsebuje naslednjo prehodno in končno določbo:
»18. člen
Predpisi iz 9. in 10. člena tega zakona se
izdajo najkasneje v roku šestih mesecev od dneva uveljavitve zakona.
19. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
varstvu topografije polprevodniških vezij – ZVTPPV-A (Uradni list RS, št. 96/02)
vsebuje naslednjo prehodno in končno določbo:
»6. člen
Minister, pristojen za področje
intelektualne lastnine, izda podzakonski predpis iz 4. člena tega zakona v roku
treh mesecev od uveljavitve tega zakona.
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o varstvu
topografije polprevodniških vezij – ZVTPPV-B (Uradni list RS, št. 60/06)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.