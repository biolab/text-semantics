1. člen
(vsebina zakona)
Ta zakon ureja sistem ugotavljanja katastrskega dohodka in
pavšalne ocene dohodka na čebelji panj za davčne namene in druge javne namene,
določene z zakonom.
2. člen
(pomen izrazov)
Posamezni izrazi, uporabljeni v tem zakonu, imajo naslednji
pomen:
1.     
katastrski dohodek je pavšalna ocena tržnega dohodka od dejavnosti
kmetijstva in gozdarstva, ki bi ga bilo mogoče doseči s povprečno ravnijo
pridelave kmetijskih in gozdarskih pridelkov na kmetijskih in gozdnih
zemljiščih v Republiki Sloveniji glede na njihovo proizvodno sposobnost;
2.     
pavšalna ocena dohodka na čebelji panj je pavšalna ocena tržnega dohodka
od dejavnosti čebelarstva, ki bi ga bilo mogoče doseči s povprečno ravnijo reje
čebel v Republiki Sloveniji;
3.     
kot kmetijska dejavnost se šteje dejavnost pod šifro skupin Standardne
klasifikacije dejavnosti (Standardna klasifikacija dejavnosti 2008, Statistični
urad Republike Slovenije, Klasifikacije, št. 11, Ljubljana, 2010, ISSN
1408-9114, ISBN 978-961-239-156-0; v nadaljnjem besedilu: SKD) od 01.1 do 01.5,
ki vključuje pridelavo kmetijskih pridelkov, ki so kot pridelki dejavnosti
kmetijstva določeni s šiframi Klasifikacije proizvodov po dejavnostih (CPA
2008, Klasifikacija proizvodov po dejavnostih, Statistični urad Republike
Slovenije, Klasifikacije, št. 12, Ljubljana, 2011, ISSN 1408-9114, ISBN
978-961-239-235-2; v nadaljnjem besedilu: KPPD) od 01.1 do 01.4, vključno s
pripravo pridelkov za trg, kot so zlasti čiščenje, luščenje, sortiranje,
zaščita pred kvarjenjem, razen zelenjadnic, sadik in okrasnih rastlin,
intenzivne živinoreje kot reje živali, pretežno vezane na uporabo kmetijskih
zemljišč ter čebelarstva in reje hišnih živali;
4.     
kot čebelarska dejavnost se šteje dejavnost pridelave pridelkov, ki so
kot pridelki dejavnosti čebelarstva določeni s šifro KPPD klasifikacije
proizvodov 01.49.2, vključno s pridelavo medu, satja, matičnega mlečka,
cvetnega prahu, propolisa, čebeljega voska in strupa ter čebeljih matic;
5.     
kot gozdarska dejavnost se šteje dejavnost pod šifro skupin SKD 02.1 in
02.2, ki vključuje dejavnost gojenja gozda in pridobivanje gozdnih lesnih
sortimentov, ki so kot pridelki gozdarstva določeni s šifro KPPD 02.2, vključno
s pripravo lesnih sekancev iz lesa, pridobljenega neposredno v gozdu;
6.     
posebne kulture so zelenjadnice in zelišča v intenzivni pridelavi, za
katero se šteje pridelava ene ali več zelenjadnic oziroma zelišč na isti
površini v celotni rastni sezoni posameznega koledarskega leta, jagode na
njivah, semena in sadike poljščin, zelenjadnic in zelišč, ki se pridelujejo v
tleh na prostem ali v tunelih, in reja polžev na njivi;
7.     
kmetijsko zemljišče je zemljišče, ki je po predpisih o evidentiranju
nepremičnin po dejanski rabi v zemljiškem katastru evidentirano kot kmetijsko
zemljišče;
8.     
gozdno zemljišče je zemljišče, ki je po predpisih o evidentiranju
nepremičnin po dejanski rabi v zemljiškem katastru evidentirano kot gozdno
zemljišče;
9.     
boniteta zemljišča je podatek o proizvodni sposobnosti zemljišča, ki se
v obliki bonitetnih točk za vsako kmetijsko in gozdno zemljišče vodi v
zemljiškem katastru po predpisih o evidentiranju nepremičnin;
10.  
rastiščni koeficient je podatek o proizvodni sposobnosti gozda, določen
v obliki točk rastiščnega koeficienta na podlagi predpisov o gozdovih, ki se v
skladu s predpisi o množičnem vrednotenju nepremičnin za vsako gozdno zemljišče
vodi v registru nepremičnin;
11.  
območja posebnih režimov za kmetovanje in gospodarjenje z gozdovi so
območja, na katerih je zaradi okoljevarstvenih, naravovarstvenih in drugih
javnih interesov skladno s predpisi omejena ali onemogočena pridelava. Območja
posebnih režimov za kmetovanje in gospodarjenje z gozdovi se določijo po mejah
parcel;
12.  
ekonomski računi za kmetijstvo in gozdarstvo so statistične informacije
o proizvodnji, dodani vrednosti, dohodku, investicijah ter zaposlenosti v
kmetijstvu in gozdarstvu, ki jih letno pripravlja Statistični Urad Republike
Slovenije kot satelitski račun nacionalnih računov.
3. člen
(pristojnosti)
(1) Katastrski dohodek in pavšalno oceno dohodka na čebelji
panj ugotavlja ministrstvo, pristojno za finance (v nadaljnjem besedilu:
pristojni organ).
(2) Naloge pristojnega organa glede ugotavljanja katastrskega
dohodka in pavšalne ocene dohodka na čebelji panj so:
1.     
pridobivanje podatkov iz ekonomskih računov za kmetijstvo in gozdarstvo
o vrednosti proizvodnje po posameznih pridelkih ali skupinah pridelkov ter o
vmesni potrošnji in potrošnji stalnega kapitala;
2.     
pridobivanje podatkov o površini in številu bonitetnih točk oziroma
rastiščnem koeficientu za zemljišča pod posamezno vrsto dejanske rabe oziroma
posamezno vrsto podrobnejše dejanske rabe od Geodetske uprave Republike
Slovenije;
3.     
določitev vrednosti proizvodnje po posameznih pridelkih oziroma skupinah
pridelkov;
4.     
določitev vpliva bonitete in rastiščnega koeficienta na katastrski
dohodek;
5.     
določitev vpliva omejitev za območja s posebnim režimom za kmetovanje in
gospodarjenje z gozdovi na katastrski dohodek;
6.     
vzpostavitev, vodenje in vzdrževanje podatkov ekonomskih računov za
kmetijstvo in gozdarstvo, ki se uporabijo za ugotavljanje katastrskega dohodka
in pavšalne ocene dohodka na čebelji panj;
7.     
priprava predloga izračunov zneskov katastrskega dohodka na hektar
kmetijskega in gozdnega zemljišča glede na vrsto dejanske rabe oziroma
podrobnejše dejanske rabe in boniteto zemljišča oziroma rastiščni koeficient (v
nadaljnjem besedilu: priprava lestvic katastrskega dohodka) in predloga
izračuna pavšalne ocene dohodka na čebelji panj;
8.     
druge naloge, povezane z ugotavljanjem katastrskega dohodka, in pavšalne
ocene dohodka na čebelji panj.
(3) Ministrstvo, pristojno za kmetijstvo in gozdarstvo, je
pristojno za:
1.     
določitev območij s posebnim režimom za kmetovanje in gospodarjenje z
gozdovi;
2.     
posredovanje podatkov o območjih s posebnim režimom za kmetovanje in
gospodarjenje z gozdovi, določenih s predpisom vlade na podlagi tega zakona,
Geodetski upravi Republike Slovenije za evidentiranje v zemljiškem katastru.
(4) Geodetska uprava Republike Slovenije je pristojna za:
1.     
vodenje podatkov v zemljiškem katastru o podrobnejši vrsti dejanske rabe
kmetijskih zemljišč in o območjih posebnih režimov za kmetovanje in
gospodarjenje z gozdovi;
2.     
pripisovanje katastrskega dohodka kmetijskim in gozdnim zemljiščem v
zemljiškem katastru.
4. člen
(podrobnejša vrsta dejanske rabe kmetijskih zemljišč)
Za namene tega zakona se v zemljiškem katastru za kmetijska
zemljišča evidentirajo tudi naslednje vrste podrobnejše dejanske rabe na
podlagi evidence dejanske rabe in na način, določen s predpisi, ki urejajo
kmetijstvo:
1.     
hmeljišče (šifra dejanske rabe 1160),
2.     
trajne rastline na njivskih površinah (šifra dejanske rabe 1180),
3.     
vinograd (šifra dejanske rabe 1211),
4.     
matičnjak (šifra dejanske rabe 1212),
5.     
intenzivni sadovnjak (šifra dejanske rabe 1221),
6.     
oljčnik (šifra dejanske rabe 1230),
7.     
ostali trajni nasadi (šifra dejanske rabe 1240),
8.     
plantaža gozdnega drevja (šifra dejanske rabe 1420).
5. člen
(pridelki in skupine pridelkov)
Za namene tega zakona se za določitev vrednosti proizvodnje,
ki pripada posamezni vrsti dejanske rabe, ali podrobnejše dejanske rabe
kmetijskih zemljišč upoštevajo naslednji pridelki ali skupine pridelkov iz
ekonomskega računa za kmetijstvo ali ekonomskega računa za gozdarstvo:
1.     
za kmetijsko zemljišče brez evidentirane podrobnejše dejanske rabe: žita
(šifra ekonomskega računa za kmetijstvo 01000), industrijske rastline razen
hmelja (šifra ekonomskega računa za kmetijstvo 02000 razen šifre 02920),
krompir (šifra ekonomskega računa za kmetijstvo 05000), drugi rastlinski
pridelki (šifra ekonomskega računa za kmetijstvo 09000), 30 % svežega sadja in
pridelki živinoreje razen 50 % vrednosti proizvodnje od prireje prašičev ter
vrednosti proizvodnje od prireje perutnine in jajc ter drugih živalskih
proizvodov (šifra ekonomskega računa za kmetijstvo 13000 in 30 % zneska pod
šifro ekonomskega računa za kmetijstvo 06100, razen 50 % od zneska pod šifro
11200, ter vrednosti proizvodnje pod šiframi 11500, 12200 in 12930 – med),
2.     
za hmeljišče: hmelj (šifra ekonomskega računa za kmetijstvo 02920),
3.     
za vinograd: grozdje (šifra ekonomskega računa za kmetijstvo 06400),
4.     
za intenzivni sadovnjak in ostale trajne nasade: 60 % svežega sadja (60
% zneska pod šifro ekonomskega računa za kmetijstvo 06100),
5.     
za oljčnik: oljčno olje,
6.     
za gozdno zemljišče: gozdarski proizvodi brez stoječega lesa iz
ekonomskega računa za gozdarstvo.
6. člen
(metodologija izračuna katastrskega dohodka)
(1) Katastrski dohodek se izračuna kot razlika med tržno
vrednostjo možne pridelave (v nadaljnjem besedilu: tržni prihodek) in stroški.
(2) Tržni prihodek se za posamezno vrsto dejanske rabe
zemljišč določi kot povprečna vrednost proizvodnje v proizvajalčevih cenah iz
ekonomskega računa po zadnjih znanih podatkih za zadnjih pet let pred letom
ugotavljanja katastrskega dohodka, za posamezne vrste pridelave, ki pripadajo
posamezni vrsti zemljišč v skladu s prejšnjim členom.
(3) Ne glede na prejšnji odstavek se tržni prihodek za
vinograd določi kot povprečna vrednost proizvodnje grozdja v proizvajalčevih
cenah iz ekonomskega računa po zadnjih znanih podatkih za zadnjih pet let pred
letom ugotavljanja katastrskega dohodka, ki se jo korigira glede na celoten
obseg pridelka grozdja v Republiki Sloveniji tako, da se jo poveča za 3,3-krat.
(4) Ne glede na drugi odstavek tega člena se tržni prihodek
za oljčnik določi kot prihodek od proizvodnje oljčnega olja in se izračuna kot
povprečna vrednost proizvodnje oljk v proizvajalčevih cenah iz ekonomskega
računa po zadnjih znanih podatkih za zadnjih pet let pred letom ugotavljanja
katastrskega dohodka (šifra ekonomskega računa za kmetijstvo 06500), povečana
za dvakrat.
(5) Stroški vključujejo vmesno potrošnjo in potrošnjo
stalnega kapitala.
(6) Za kmetijska zemljišča znašajo stroški 90 % tržnega
prihodka.
(7) Za gozdna zemljišča znašajo stroški 80 % tržnega
prihodka.
7. člen
(določitev katastrskega dohodka na hektar zemljišča –
določitev lestvic katastrskega dohodka)
(1) Katastrski dohodek se izračuna na hektar površine
posamezne vrste dejanske rabe zemljišča tako, da se katastrski dohodek,
ugotovljen v skladu s prejšnjim členom, deli s skupnim številom hektarjev
posamezne vrste rabe zemljišč, evidentiranim v zemljiškem katastru na dan
15. marca leta, v katerem se katastrski dohodek ugotavlja in znesek
korigira glede na boniteto oziroma rastiščni koeficient zemljišča. Znesek katastrskega
dohodka se korigira za vse posamezne vrste dejanske rabe glede na boniteto,
razen za gozdna zemljišča, za katera se polovica katastrskega dohodka korigira
glede na boniteto in polovica glede na rastiščni koeficient zemljišča.
(2) Korekcija katastrskega dohodka glede na bonitetne točke
se izvede tako, da se bonitetne točke porazdeli v skupine desetih točk in za
vsako skupino pod povprečnim razredom bonitetnih točk katastrski dohodek
zmanjša za določen odstotek in za vsako skupino nad povprečnim razredom
bonitetnih točk katastrski dohodek poveča za določen odstotek.
(3) Korekcija katastrskega dohodka glede na točke rastiščnega
koeficienta se izvede tako, da se točke rastiščnega koeficienta porazdeli v
skupine dveh točk in za vsako skupino pod povprečnim razredom rastiščnega
koeficienta katastrski dohodek zmanjša za določen odstotek in za vsako skupino
nad povprečnim razredom rastiščnega koeficienta katastrski dohodek poveča za
določen odstotek.
(4) Odstotek povečanja ali zmanjšana katastrskega dohodka
zaradi vpliva bonitetnih točk oziroma točk rastiščnega koeficienta se določi
tako, da ostane skupni katastrski dohodek vseh zemljišč posamezne vrste rabe
nespremenjen.
(5) Pristojni organ izdela lestvico katastrskega dohodka
ločeno za kmetijska in gozdna zemljišča.
8. člen
(določitev katastrskega dohodka za trajne kulture na njivah,
matičnjak, plantažo gozdnega drevja, posebne kulture in vino)
(1) Katastrski dohodek se za trajne kulture na njivah, za
matičnjak in za plantažo gozdnega drevja določi enako kot za kmetijska
zemljišča brez evidentirane podrobnejše dejanske rabe.
(2) Katastrski dohodek posebnih kultur se določi kot dodatni
katastrski dohodek v višini 1,3 katastrskega dohodka intenzivnega sadovnjaka in
ostalih trajnih nasadov z boniteto med 51 in 60.
(3) Katastrski dohodek vina se določi kot dodatni katastrski
dohodek v višini dvakratnika katastrskega dohodka vinograda z boniteto med 51
in 60.
(4) Podatek o dodatnem katastrskem dohodku posebnih kultur iz
drugega odstavka tega člena in podatek o dodatnem katastrskem dohodku vina iz
prejšnjega odstavka se ne vodita v zemljiškem katastru.
9. člen
(določitev vpliva območja posebnih režimov za kmetovanje in
gospodarjenje z gozdovi)
(1) Vpliv območja posebnih režimov za kmetovanje in
gospodarjenje z gozdovi se določi v odstotkih zmanjšanja katastrskega dohodka
za posamezno vrsto dejanske rabe zemljišča tako, da se upoštevajo omejitve v
pridelavi znotraj posameznega območja in obseg njihovega vpliva na možnost
doseganja dohodka.
(2) Pristojni organ izdela preglednico z odstotki zmanjšanja
katastrskega dohodka po vrstah rabe zemljišč ter vrstah območij posebnih
režimov za kmetovanje in gospodarjenje z gozdovi.
10. člen
(pripis katastrskega dohodka na hektar zemljišča)
(1) Katastrski dohodek, določen v skladu s 7. členom tega
zakona, se pripisuje vsakemu kmetijskemu in gozdnemu zemljišču glede na njegovo
površino, vrsto dejanske rabe in boniteto zemljišča oziroma rastiščni
koeficient, kot se vodi v zemljiškem katastru.
(2) Za zemljišča znotraj območij posebnih režimov za
kmetovanje in gospodarjenje z gozdovi se katastrski dohodek zmanjša za odstotek
zmanjšanja dohodka zaradi omejitev intenzivnosti pridelave, ki se določi na
podlagi ocene odstotka zmanjšanja dohodka, kot je določen v preglednici iz
drugega odstavka 9. člena tega zakona.
11. člen
(metodologija izračuna pavšalne ocene dohodka na čebelji
panj)
(1) Skupna pavšalna ocena dohodka na čebelji panj se izračuna
kot razlika med tržnim prihodkom in stroški.
(2) Tržni prihodek se določi kot povprečna vrednost
proizvodnje medu (šifra ekonomskega računa 12930) v proizvajalčevih cenah po
zadnjih znanih podatkih za zadnjih pet let pred letom ugotavljanja pavšalne
ocene dohodka na čebelji panj, kot jo izkazujejo podatki ekonomskega računa za
kmetijstvo.
(3) Stroški vključujejo vmesno potrošnjo in potrošnjo
stalnega kapitala.
(4) Za čebelje panje znašajo stroški 80 % tržnega prihodka.
(5) Pavšalna ocena na čebelji panj se izračuna tako, da se
skupna ocena pavšalnega dohodka na čebelji panj deli s številom čebeljih panjev,
evidentiranih v registru čebelnjakov pri ministrstvu, pristojnem za kmetijstvo,
na dan 15. aprila leta, v katerem se ugotavlja pavšalna ocena na čebelji
panj.
12. člen
(postopek ugotavljanja)
(1) Pristojni organ vsaka tri leta do 15. aprila
tekočega leta ob upoštevanju podatkov iz ekonomskih računov za kmetijstvo in
gozdarstvo po zadnjih znanih podatkih za zadnjih pet let pred letom
ugotavljanja katastrskega dohodka, podatkov iz zemljiškega katastra in podatkov
iz registra čebelnjakov, v soglasju z ministrstvom, pristojnim za kmetijstvo in
gozdarstvo, pripravi predlog lestvic katastrskega dohodka, predlog odstotkov
zmanjšanja katastrskega dohodka po vrstah rabe zemljišč in vrstah območij
posebnih režimov za kmetovanje in gospodarjenje z gozdovi ter predlog pavšalne
ocene dohodka na čebelji panj.
(2) Vlada na podlagi predloga iz prejšnjega odstavka določi
lestvice katastrskega dohodka, odstotke zmanjšanja katastrskega dohodka po
vrstah dejanske rabe zemljišč in vrstah območij posebnih režimov za kmetovanje
in gospodarjenje z gozdovi in pavšalno oceno dohodka na čebelji panj in jih
najpozneje do 30. junija leta v katerem prejme predlog iz prejšnjega
odstavka, objavi v Uradnem listu Republike Slovenije.
(3) Katastrski dohodek in pavšalna ocena dohodka na čebelji
panj, ugotovljena v skladu s prvim in drugim odstavkom tega člena, se začneta
pripisovati kmetijskim in gozdnim zemljiščem oziroma čebeljim panjem s
1. januarjem leta po letu objave lestvic katastrskega dohodka in pavšalne
ocene dohodka na čebelji panj. Katastrski dohodek se zemljiščem v zemljiškem
katastru pripisuje ob vsaki spremembi podatka o parceli, ki ima vpliv na pripis
katastrskega dohodka.
(4) Geodetska uprava Republike Slovenije zagotavlja vpogled v
trenutne podatke o višini katastrskega dohodka za kmetijska in gozdna
zemljišča. Najpozneje do 20. septembra tekočega leta Geodetska uprava
Republike Slovenije zagotovi tudi vpogled v podatke o katastrskem dohodku,
izračunanem po lestvicah katastrskega dohodka za naslednje leto.
13. člen
(evidentiranje podrobnejše vrste dejanske rabe)
Podrobnejša vrsta dejanske rabe kmetijskih zemljišč se za
namene tega zakona evidentira v zemljiškem katastru v skladu s predpisi, ki
urejajo kmetijstvo, in predpisi, ki urejajo evidentiranje nepremičnin.
14. člen
(evidentiranje območij posebnih režimov za kmetovanje in
gospodarjenje z gozdovi)
Območja posebnih režimov za kmetijsko dejavnost in
gospodarjenje z gozdovi Geodetska uprava Republike Slovenije evidentira v
zemljiškem katastru na podlagi podatkov o parcelah, ki se uvrščajo v posamezno
območje posebnih režimov za kmetovanje in gospodarjenje z gozdovi, ki jih
Geodetski upravi Republike Slovenije posreduje ministrstvo, pristojno za
kmetijstvo in gozdarstvo najkasneje pet dni po uveljavitvi predpisa iz drugega odstavka
12. člena tega zakona.
15. člen
(pridobivanje podatkov za ugotavljanje katastrskega dohodka
in pavšalne ocene dohodka na čebelji panj)
(1) Podatke o parcelah, ki se uvrstijo v območja posebnih
režimov za kmetovanje in gospodarjenje z gozdovi, ministrstvo, pristojno za
kmetijstvo in gozdarstvo, pridobi od upravljavcev podatkov.
(2) Podatke iz ekonomskih računov za kmetijstvo in gozdarstvo
pristojni organ pridobi na podlagi javno objavljenih podatkov Statističnega
urada Republike Slovenije.
PREHODNE IN KONČNA DOLOČBA
16. člen
(prvo ugotavljanje)
(1) Vlada na podlagi predloga lestvic katastrskega dohodka,
predloga odstotkov zmanjšanja katastrskega dohodka po vrstah dejanske rabe
zemljišč in vrstah območij posebnih režimov za kmetovanje in gospodarjenje z
gozdovi in predloga pavšalne ocene dohodka na čebelji panj, ki ga pristojni
organ, v soglasju z ministrstvom, pristojnim za kmetijstvo in gozdarstvo,
pripravi najpozneje v 15 dneh po uveljavitvi tega zakona, prvič določi
katastrski dohodek in pavšalno oceno dohodka na čebelji panj po tem zakonu
najpozneje do 1. septembra 2016.
(2) Ne glede na določbo četrtega odstavka 12. člena tega
zakona Geodetska uprava Republike Slovenije zagotovi vpogled v podatke o
katastrskem dohodku za leto 2017 najpozneje do 10. oktobra 2016.
(3) V letu 2017 se katastrski dohodek in pavšalna ocena
dohodka na čebelji panj pripišeta v vrednosti 40 %, v letu 2018 v vrednosti 55
% in v letu 2019 v vrednosti 75 % katastrskega dohodka in pavšalne ocene
dohodka na čebelji panj, ugotovljenega na podlagi tega zakona.
17. člen
(prenehanje veljavnosti in uporaba)
(1) Z dnem uveljavitve tega zakona prenehajo veljati:
-       
Zakon o ugotavljanju katastrskega dohodka (Uradni list RS, št. 9/11,
47/12, 55/13 in 41/14);
-       
Uredba o določitvi lestvic katastrskega dohodka in pavšalne ocene
dohodka na panj za leto 2014 (Uradni list RS, št. 71/13);
-       
Uredba o določitvi kalkulacij za ugotavljanje katastrskega dohodka in
pavšalne ocene dohodka na panj (Uradni list RS, št. 71/13).
(2) Določbe predpisov iz prejšnjega odstavka se uporabljajo
za določanje katastrskega dohodka in pavšalne ocene dohodka na čebelji panj ter
postopke v zvezi s tako ugotovljenim dohodkom, ki zajema tudi leto 2016.
18. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 435-05/16-4/38
Ljubljana, dne 12. julija 2016
EPA 1253-VII
Državni zbor
Republike Slovenije
dr. Milan Brglez l.r.
Predsednik