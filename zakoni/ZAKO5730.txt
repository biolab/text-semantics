1. člen
(vsebina in namen zakona)
(1) Ne glede na določbe Zakona o spodbujanju skladnega regionalnega
razvoja (Uradni list RS, št 93/05 in 127/06 – ZJZP) določa ta zakon dodatne
ukrepe za spodbujanje razvoja Pomurske regije v letih 2010 do 2019 (v
nadaljnjem besedilu: ukrepi razvojne podpore) in način njihovega financiranja.
(2) Ukrepi razvojne podpore so namenjeni ustvarjanju novih
delovnih mest in ohranjanju obstoječih, vzpostavljanju razvojne infrastrukture
ter odpravljanju posledic gospodarske in finančne krize v Pomurski regiji.
2. člen
(opredelitev območja)
Pomurska regija po tem zakonu obsega območja občin Apače,
Beltinci, Cankova, Črenšovci, Dobrovnik, Gornja Radgona, Gornji Petrovci, Grad,
Hodoš, Kobilje, Križevci, Kuzma, Lendava, Ljutomer, Moravske Toplice, Murska
Sobota, Odranci, Ormož, Puconci, Radenci, Razkrižje, Rogašovci, Središče ob
Dravi, Sveti Jurij, Sveti Tomaž, Šalovci, Tišina, Turnišče, Velika Polana,
Veržej.
3. člen
(ukrepi razvojne podpore)
(1) Ukrepi razvojne podpore so:
1.     
program spodbujanja konkurenčnosti Pomurske regije v obdobju 2010–2019,
2.     
spodbude za zaposlovanje,
3.     
davčna olajšava za investiranje,
4.     
prednostna obravnava programov in projektov iz Pomurske regije pri
kandidiranju za sredstva iz nacionalnih programov, programov evropske
kohezijske politike in politike razvoja podeželja na področjih:
- 
vzpostavitve medpodjetniškega izobraževalnega centra,
- 
vzpostavitve regijskega gospodarskega središča,
- 
vlaganja v prestrukturiranje in dvig konkurenčnosti kmetijstva in
gozdarstva ter živilsko‑predelovalne
industrije in diverzifikacija v nekmetijske dejavnosti in
- 
vlaganja v infrastrukturo za oskrbo s pitno vodo.
(2) Pri opredeljevanju in izvajanju ukrepov razvojne podpore se
upoštevajo zlasti naslednje dolgoročne primerjalne prednosti in razvojne
usmeritve Pomurske regije:
-       
geotermalna energija in drugi obnovljivi viri energije,
-       
trajnostno in konkurenčno kmetijstvo ter agroživilstvo,
-       
turizem.
(3) Ukrepi razvojne podpore se izvajajo v skladu s pravili o uporabi
sredstev evropske kohezijske politike, pravili evropske politike razvoja
podeželja in pravili o dodeljevanju državnih pomoči.
(4) Prednostna obravnava programov in projektov iz Pomurske regije
pri kandidiranju za sredstva iz programov evropske kohezijske politike in
evropske politike razvoja podeželja se zagotavlja z neposredno potrditvijo
regijskih projektov, ki so vključeni v operativne programe, s strani organa
upravljanja, v skladu s pravili kohezijske politike ter z dodatnimi merili za izbor
projektov iz Pomurske regije v javnih razpisih, na osnovi uredbe iz 10. člena
tega zakona.
(5) Pri izvajanju ukrepov razvojne podpore se upoštevajo tudi
specifične potrebe narodnostno mešanega območja regije, predvsem z vidika
ustvarjanja gospodarske osnove madžarske narodne skupnosti.
(6) Sredstva, namenjena za spodbujanje razvoja Pomurske
regije po tem zakonu ni dovoljeno dodeljevati in koristiti za izdelavo študij,
ekspertiz, strokovnih podlag in podobne dokumentacije ter za sklepanje
svetovalnih pogodb.
4. člen
(Program spodbujanja konkurenčnosti Pomurske regije v
obdobju 2010–2019)
(1) Osnovni ukrep razvojne podpore je priprava in izvedba Programa
spodbujanja konkurenčnosti Pomurske regije v obdobju 2010–2019 (v nadaljnjem
besedilu: program). S programom se namenijo iz proračuna Republike Slovenije (v
nadaljnjem besedilu: državnega proračuna) dodatna sredstva v višini 33
milijonov eurov.
(2) Predlog programa pripravi ministrstvo, pristojno za
regionalni razvoj (v nadaljnjem besedilu: ministrstvo) v sodelovanju s pristojno
regionalno razvojno agencijo. Program sprejme Vlada Republike Slovenije (v
nadaljnjem besedilu: vlada) najpozneje v dveh mesecih po uveljavitvi tega
zakona.
(3) Program zajema naslednje instrumente:
-       
podpora pri pripravi in izvajanju razvojnih projektov v regiji,
-       
spodbujanje investicij podjetij in ustvarjanja novih delovnih mest,
-       
spodbujanje razvoja človeških virov,
-       
spodbujanje socialnega podjetništva,
-       
promocija regije, da bi privabili tuje in domače vlagatelje ali
vlagateljice (v nadaljnjem besedilu: vlagatelj).
(4) Instrument spodbujanje investicij v podjetjih se
prednostno usmerja v investicije podjetij na območjih poslovnih in gospodarskih
con v Pomurski regiji.
(5) Program mora izhajati iz regionalnega razvojnega programa
in mora vsebovati:
-       
prikaz stanja in razvojnih problemov, ki jih rešuje,
-       
določitev ključnih razvojnih priložnosti, ki jih podpira,
-       
določitev ciljev in kazalnikov merjenja ciljev,
-       
instrumente in aktivnosti ter projekte znotraj njih,
-       
finančno konstrukcijo po instrumentih in stroške izvajanja programa ter
-       
način izvajanja in spremljanja programa.
(6) Sredstva za izvedbo programa se zagotovijo na posebni proračunski
postavki ministrstva, praviloma v višini 5,5 milijonov eurov letno. Skladno s
proračunskimi možnostmi in potrebami izvajanja programa lahko vlada s programom
ali z njegovo spremembo določi tudi dodatne instrumente, višji skupni znesek in
drugačno letno dinamiko izvajanja, vendar mora biti program uresničen do leta
2019 v skupni vrednosti 33 milijonov eurov.
(7) Za izvedbo programa je odgovorno ministrstvo. Instrumente
iz programa izvajata ministrstvo in pristojna regionalna razvojna agencija,
skladno s programom.
5. člen
(spodbude za zaposlovanje)
(1) Zavezanec ali zavezanka (v nadaljnjem besedilu:
zavezanec) po Zakonu o davku od dohodkov pravnih oseb (Uradni list RS, št.
117/06, 56/08, 76/08 in 05/09), ki ima sedež in dejansko ekonomsko aktivnost na
tem sedežu v Pomurski regiji in zavezanec po Zakonu o dohodnini (Uradni list
RS, št. 117/06, 10/08, 78/08, 125/08 in 20/09), ki dosega dohodek iz dejavnosti
in ima sedež ali, v primerih ko opravlja dejavnost, za katero ne obstaja
registrski organ ali druga predpisana evidenca, stalno ali začasno prebivališče
v Pomurski regiji ter tam dejansko opravlja ekonomsko aktivnost, ki najmanj za dobo
dvanajstih mesecev zaposlita prikrajšanega delavca ali delavko (v nadaljnjem
besedilu: delavec), kot ju opredeljuje Uredba Komisije (ES) št. 800/2008 z dne
6. avgusta 2008 o razglasitvi nekaterih vrst pomoči za združljive s skupnim
trgom z uporabo členov 87. in 88. Pogodbe (Uredba o splošnih skupinskih
izjemah) (UL L št. 214 z dne 9. 8. 2008, str. 3), v Pomurski regiji, lahko
uveljavljata zmanjšanje davčne osnove za 70 odstotkov stroškov tega delavca
(bruto plača, obvezni prispevki delodajalca ali delodajalke (v nadaljnjem
besedilu: delodajalec) za socialno varnost in stroški skrbi za otroke ter starše),
vendar največ v višini davčne osnove in do maksimalno dovoljene višine po
pravilih državnih pomoči. Zavezanec je upravičen do te spodbude pod pogoji,
opredeljenimi v Uredbi Komisije (ES) št. 800/2008 z dne 6. avgusta 2008 o
razglasitvi nekaterih vrst pomoči za združljive s skupnim trgom z uporabo členov
87. in 88. Pogodbe (Uredba o splošnih skupinskih izjemah) (UL L št. 214 z dne
9. 8. 2008, str. 3). Ta odstavek se ne uporablja za zavezanca, kateremu se
davčna osnova ugotavlja v skladu s tretjim, četrtim, šestim in sedmim odstavkom
48. člena Zakona o dohodnini.
(2) Delodajalcu iz prejšnjega odstavka, ki v obdobju
veljavnosti tega zakona zaposli delavca iz prejšnjega odstavka, se za tega
delavca, za obdobje dveh let, povrnejo plačani prispevki delodajalca za
socialno varnost iz proračuna Republike Slovenije. Zaposlitev mora trajati
najmanj dve leti. Način povračila se določi z uredbo iz 7. člena tega zakona.
(3) Povračilo iz prejšnjega odstavka ni združljivo s
subvencijo za zaposlitev, dodeljeno delodajalcu za namene spodbujanja zaposlovanja
v okviru izvajanja ukrepov aktivne politike zaposlovanja za to osebo.
(4) Pomoči iz prvega in drugega odstavka tega člena se lahko
seštevata, vendar njuna vsota, skupaj z eventualnimi drugimi pomočmi za namen
spodbujanja zaposlovanja, ne sme preseči najvišje dovoljene pomoči po pravilih
državnih pomoči.
(5) Do pomoči po tem členu, skladno z Uredbo Komisije (ES)
št. 800/2008 z dne 6. avgusta 2008 (Uradni list ES, L 214/08), niso upravičeni
delodajalci iz dejavnosti v sektorju premogovništva in družbe v težavah kot jih
opredeljuje Zakon o pomoči za reševanje in prestrukturiranje gospodarskih družb
v težavah (Uradni list RS, št. 110/02, 91/05, 31/07) in Uredba Komisije (ES)
št. 800/2008 z dne 6. avgusta 2008 (Uradni list ES, L 214/08).
6. člen
(davčna olajšava za investiranje)
(1) Zavezanec po Zakonu o davku od dohodkov pravnih oseb, ki
ima sedež in dejansko ekonomsko aktivnost na tem sedežu v Pomurski regiji in
zavezanec po Zakonu o dohodnini, ki dosega dohodek iz dejavnosti in ima sedež
ali, v primerih ko opravlja dejavnost, za katero ne obstaja registrski organ
ali druga predpisana evidenca, stalno ali začasno prebivališče, v Pomurski
regiji ter tam dejansko opravlja ekonomsko aktivnost, lahko za investiranje v
letih od 2010 do 2019 uveljavljata zmanjšanje davčne osnove v višini 70
odstotkov investiranega zneska za nove začetne investicije v opremo in
neopredmetena sredstva, razen v opremo in neopredmetena sredstva iz drugega in
tretjega odstavka 55.a člena Zakona o davku od dohodkov pravnih oseb in iz
drugega in tretjega odstavka 66.a člena Zakona o dohodnini, vendar le za
investicije v Pomurski regiji in največ v višini davčne osnove in do maksimalno
dovoljene višine po pravilih državnih pomoči. Ta odstavek se ne uporablja za
zavezanca, kateremu se davčna osnova ugotavlja v skladu s tretjim, četrtim,
šestim in sedmim odstavkom 48. člena Zakona o dohodnini.
(2) Znižanje davčne osnove po prejšnjem odstavku se izključuje
z znižanjem davčne osnove po 55.a členu Zakona o davku od dohodku pravnih oseb
in 66.a členu Zakona o dohodnini.
(3) Znižanje davčne osnove v skladu s tem členom lahko uveljavlja
tudi zavezanec, ki opremo pridobi na podlagi finančnega najema z obvezo nakupa
sredstev po izteku pogodbe.
(4) Zavezanec mora ohraniti investicijski projekt v Pomurski regiji
in ne sme odsvojiti sredstva, za katera je uveljavil olajšavo po tem členu
najmanj pet let po zaključku investicije, če gre za veliko podjetje in najmanj
tri leta po zaključku investicije, če gre za srednje veliko ali malo podjetje.
(5) Če zavezanec odsvoji ali prenese iz Pomurske regije sredstvo,
za katero je izkoristil davčno olajšavo po tem členu, pred iztekom rokov iz
prejšnjega odstavka, mora v  davčnem obdobju, v katerem izvrši prenos ali
odsvojitev, za znesek izkoriščene davčne olajšave povečati davčno osnovo. Za
ugotavljanje odsvojitve ali prenosa se uporabljajo določbe osmega in devetega
odstavka 55.a člena Zakona o davku od dohodkov pravnih oseb in sedmega odstavka
66.a člena Zakona o dohodnini.
(6) Do olajšave iz tega člena, skladno z Uredbo Komisije (ES)
št. 800/2008 z dne 6. avgusta 2008 (Uradni list ES, L 214/08), niso upravičeni
zavezanci iz sektorjev premogovništva, jeklarstva, sintetičnih vlaken, pridelave
kmetijskih proizvodov in ribištva ter družbe v težavah, kot jih opredeljuje
Zakon o pomoči za reševanje in prestrukturiranje gospodarskih družb v težavah (Uradni
list RS, št. 110/02, 91/05, 31/07) in Uredba Komisije(ES) št. 800/2008 z dne 6.
avgusta 2008 (Uradni list ES, L 214/08).
(7) Za nove začetne investicije v opremo in neopredmetena sredstva
po tem členu se ne šteje nakup prevozne opreme v sektorju transporta.
(8) Investitor ali investitorka (v nadaljnjem besedilu:
investitor), ki želi izkoristiti olajšavo iz tega člena, mora prispevati k
investiciji lastna sredstva najmanj v višini 25 odstotkov vrednosti investicije.
(9) Pomoč po tem členu se lahko sešteva tudi z drugimi ukrepi
za namen spodbujanja zaposlovanja, vendar le do najvišje dovoljene pomoči po
pravilih državnih pomoči.
7. člen
Vlada z uredbo podrobneje določi kriterije in pogoje za dodeljevanje
državnih pomoči ter način uveljavljanja ugodnosti iz 5. in 6. člena tega
zakona.
8. člen
(financiranje vzpostavitve medpodjetniškega izobraževalnega
centra) 
Projekt vzpostavitve medpodjetniškega izobraževalnega centra
v Pomurski regiji se sofinancira iz nacionalnih in kohezijskih sredstev
državnega proračuna v okvirni višini 2 milijona eurov. Vrednost in letna
dinamika financiranja projekta se določi s sprejetim projektom po postopku
njegove neposredne potrditve s strani organa upravljanja, v skladu s pravili
državnih pomoči in kohezijske politike Evropske unije. Za izvedbo projekta v obdobju
izvajanja zakona je odgovorno Ministrstvo za šolstvo in šport kot posredniško
telo na področju kohezijske politike. Sredstva se zagotovijo na njegovih
proračunskih postavkah.
9. člen
(financiranje vzpostavitve regijskega gospodarskega središča
v Pomurski regiji)
(1) Projekt vzpostavitve regijskega gospodarskega središča v
Pomurski regiji (nadgradnja podjetniškega inkubatorja in druga gospodarska
razvojna infrastruktura) se sofinancira iz nacionalnih in kohezijskih sredstev
državnega proračuna v okvirni višini 30 milijonov eurov. Vrednost in letna
dinamika financiranja projekta se določi po postopku njegove neposredne
potrditve s strani organa upravljanja, v skladu s pravili državnih pomoči in kohezijske
politike Evropske unije. Za izvedbo projekta v času izvajanja zakona je
odgovorno Ministrstvo za gospodarstvo kot posredniško telo na področju
kohezijske politike. Sredstva se zagotovijo na njegovih proračunskih postavkah.
(2) V okviru programa iz prvega odstavka 4. člena tega zakona
se izdelajo študije izvedljivost ter pripravita potrebna projektna in izvedbena
dokumentacija za projekte v okviru regijskega gospodarskega središča. Projekti
se financirajo na podlagi pripravljenih in preverjenih študij izvedljivosti in
ob upoštevanju izkazanega interesa investitorjev za izvedbo in vsebinsko
zaokrožitev projektov.
10. člen
(vlaganja v prestrukturiranje in dvig konkurenčnosti
kmetijstva in gozdarstva ter živilsko-predelovalne industrije in
diverzifikacija v nekmetijske dejavnosti)
(1) Za ukrep razvojne podpore vlaganja v prestrukturiranje in
dvig konkurenčnosti kmetijstva in gozdarstva ter živilsko‑predelovalne industrije in
diverzifikacija v nekmetijske dejavnosti se namenijo sredstva v okvirni višini
40 milijonov eurov. Izvede se z ukrepi Programa razvoja podeželja Republike
Slovenije za obdobje 2007–2013 (v nadaljnjem besedilu: PRP), ki se sofinancirajo
iz sredstev Evropskega kmetijskega sklada za razvoj podeželja.
(2) Sredstva iz prejšnjega odstavka se prednostno usmerijo v
Pomursko regijo tako, da se s pomočjo meril za izbor okvirno deset odstotkov
nepovratnih sredstev PRP za izvajanje ukrepov 1. in 3. osi PRP razpiše za
vlagatelje iz Pomurske regije.
(3) Za izvedbo vlaganj iz prvega odstavka tega člena je
odgovorno Ministrstvo za kmetijstvo, gozdarstvo in prehrano. 
(4) Vlada z uredbo določi način izvajanja ukrepov iz tega člena.
11. člen
(vlaganja v infrastrukturo za oskrbo Pomurske regije s pitno
vodo)
Vlaganja v infrastrukturo za oskrbo Pomurske regije s pitno
vodo se izvedejo iz nacionalnih in kohezijskih sredstev državnega proračuna v
okvirni višini 98 milijonov eurov. Vrednost in letna dinamika financiranja
projekta se določi s sprejetim projektom po postopku njegove potrditve s strani
organa upravljanja v skladu s pravili državnih pomoči in kohezijske politike Evropske
unije. Za izvedbo projekta v času trajanja zakona je odgovorno Ministrstvo za
okolje in prostor kot posredniško telo na področju kohezijske politike.
Sredstva se zagotovijo na njegovih proračunskih postavkah.
12. člen
(način izvajanja zakona)
(1) V skladu s tem zakonom se vzpostavi projektna pisarna vlade
v Pomurski regiji (v nadaljnjem besedilu: pisarna) kot začasna oblika delovanja
ministrstva. Pisarna deluje tri leta po uveljavitvi tega zakona.
(2) Ministrica ali minister, pristojen za regionalni razvoj, izda
navodilo, s katerim podrobneje določi način delovanja pisarne. Sredstva za
delovanje pisarne se zagotavljajo iz programa.
(3) Pisarna usklajuje, svetuje in pomaga pri izvedbi ukrepov iz
3. člena tega zakona, zlasti pa:
-       
usklajuje dejavnosti ministrstev v Pomurski regiji za učinkovito porabo
možnih razpoložljivih razvojnih sredstev,
-       
usklajuje pripravo in izvajanje ključnih regijskih projektov v okviru
regionalnega gospodarskega središča v Pomurski regiji,
-       
organizira in izvaja strokovno in tehnično pomoč pri pripravi in
izvajanju razvojnih projektov v regiji,
-       
pomaga regionalni razvojni agenciji Pomurske razvojne regije pri
izvajanju njenih nalog in pri usklajevanju regijskih projektov v Pomurski
regiji,
-       
spodbuja javno zasebna partnerstva in vzpostavljanje stikov z možnimi
vlagatelji zunaj in znotraj regije,
-       
deluje na področju privabljanja tujih investicij,
-       
vsebinsko usmerja program in izvaja del programa.
13. člen
(poročanje o izvajanju zakona)
(1) Letna poročila o izvajanju zakona v letih 2010 do 2019 sprejme
vlada na predlog ministrstva in o tem poroča Državnemu zboru Republike
Slovenije.
(2) Poročila morajo obsegati vse podatke o tem, za katere
namene, komu, koliko in na kateri podlagi so bila dodeljena sredstva za vsak
predviden ukrep iz tega zakona. Končno poročilo mora vsebovati natančne in
konkretne podatke o doseženih ciljih in rezultatih vseh predvidenih ukrepov
tega zakona.

Zakon o razvojni podpori Pomurski regiji v
obdobju 2010–2015 – ZRPPR1015 (Uradni list RS, št. 87/09)
vsebuje naslednjo prehodno in končno določbo:
»14. člen
(prehodna določba)
(1) Vlada izda uredbi iz 7. člena in iz četrtega odstavka 10.
člena tega zakona v dveh mesecih po uveljavitvi tega zakona.
(2) Ministrica ali minister, pristojen za regionalni razvoj, izda
navodilo iz drugega odstavka 12. člena tega zakona v enem mesecu po uveljavitvi
tega zakona.
15. člen
(začetek veljavnosti)
Ta zakon začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2010.«.

Zakon o spremembah Zakona o razvojni podpori
Pomurski regiji v obdobju 2010–2015 – ZRPPR1015-A (Uradni list RS, št. 82/15)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Vlada Republike Slovenije uskladi vsebino Programa
spodbujanja konkurenčnosti Pomurske regije v obdobju 2010–2015 z določbami tega
zakona v treh mesecih po njegovi uveljavitvi.
5. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o razvojni podpori
Pomurski regiji v obdobju 2010–2017 – ZRPPR1015-B (Uradni list RS, št. 27/17)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Vlada Republike Slovenije uskladi vsebino Spremenjenega programa
spodbujanja konkurenčnosti Pomurske regije v obdobju 2010–2017 z določbami tega
zakona v treh mesecih po njegovi uveljavitvi.
3. člen
Ta zakon začne veljati petnajsti dan po objavi v Uradnem
listu Republike Slovenije.«.