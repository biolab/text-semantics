1. člen
(vsebina zakona)
S tem zakonom se ureja zagotavljanje sredstev za izvajanje
najpomembnejših investicij v Slovenski vojski v letih 2021 do 2026 (v
nadaljnjem besedilu: investicije), določenih s splošnim dolgoročnim programom
razvoja in opremljanja Slovenske vojske in srednjeročnimi obrambnimi programi
za njegovo izvedbo.
2. člen
(zagotavljanje sredstev)
(1) Za izvajanje investicij iz prejšnjega člena se v
proračunu Republike Slovenije zagotovi skupno 780 milijonov eurov.
(2) Finančna sredstva iz prejšnjega odstavka se v letih 2021
in 2022 zagotovijo v višini 100 milijonov eurov za vsako leto, v letih 2023 do
vključno 2026 pa v višini 145 milijonov eurov za vsako leto, in sicer na
posebni proračunski postavki pri Ministrstvu za obrambo.
(3) Ne glede na prejšnji odstavek je letni znesek
zagotovljenih finančnih sredstev lahko tudi višji za znesek, ki ga ni bilo
mogoče realizirati v preteklih letih, pri čemer letni obseg porabe finančnih
sredstev ne sme presegati 160 milijonov eurov, skupni znesek porabe finančnih
sredstev v letih 2021 do 2026 pa ne sme preseči zneska iz prvega odstavka tega
člena.
3. člen
(letni načrt)
(1) Investicije iz 1. člena tega zakona se v posameznem
letu določijo z letnim načrtom, ki ga sprejme Vlada Republike Slovenije na
podlagi splošnega dolgoročnega programa razvoja in opremljanja Slovenske vojske
ter srednjeročnih obrambnih programov. V letni načrt izvajanja investicij se
vključijo projekti, s katerimi se zagotavljajo operativne zmogljivosti
Slovenske vojske v daljšem časovnem obdobju, pri čemer se upoštevajo zlasti
vrsta zmogljivosti in roki, dogovorjeni za njihovo vzpostavitev v okviru Nata.
Pri določitvi teh projektov se poleg nabav oborožitvenih sistemov, vojaške
opreme in drugih sredstev upoštevajo tudi kadrovske, logistične,
infrastrukturne in druge potrebe.
(2) Letni načrt iz prejšnjega odstavka mora biti usklajen z Državnim
programom razvojnih politik in Načrtom razvojnih programov, kot ju določa
zakon, ki ureja javne finance.
(3) Oborožitveni sistemi, vojaška oprema in druga sredstva,
vključno z infrastrukturo iz prvega odstavka tega člena, morajo izpolnjevati
standarde oziroma merila, določena v Natu, oziroma morajo biti povezljivi z
oborožitvenimi sistemi in opremo, ki se uporablja v Natu.
4. člen
(prevzemanje obveznosti)
Ministrstvo za obrambo za izvajanje investicij v skladu s tem
zakonom lahko sklepa pogodbe, s katerimi prevzema obveznosti do konca leta
2026.
5. člen
(evidenca sredstev)
Ministrstvo za obrambo zagotovi ločeno evidenco oborožitvenih
sistemov, vojaške opreme in drugih sredstev, vključno z infrastrukturo, za
katero se zagotavljajo finančna sredstva s tem zakonom.
6. člen
(vključevanje gospodarskih subjektov)
Ministrstvo za obrambo gospodarskim subjektom s sedežem v
Republiki Sloveniji enkrat na leto, v okviru Grozda obrambne industrije
Slovenije, g. i. z., organizira predstavitev investicij, določenih z
letnim načrtom iz 3. člena tega zakona.
7. člen
(poročanje)
Vlada Republike Slovenije enkrat na leto poroča Državnemu
zboru Republike Slovenije o izvajanju tega zakona, najpozneje do konca meseca
maja za preteklo leto.
KONČNA DOLOČBA
8. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 411-01/20-61/33
Ljubljana, dne 20. novembra 2020
EPA 1240-VIII
Državni zbor
Republike Slovenije
Igor Zorčič
predsednik