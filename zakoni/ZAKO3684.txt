1. člen
Državni zbor Republike Slovenije daje
Družbi za avtoceste v Republiki Sloveniji d.d. (v nadaljevanju besedila: DARS
d.d.) soglasje za najetje kreditov pri domačih ali tujih kreditodajalcih in za
izdajo obveznic do skupne višine 246,72 mio evrov glavnice s pripadajočimi
obrestmi in drugimi stroški v tolarski protivrednosti po srednjem tečaju Banke
Slovenije na dan sklenitve kreditnih pogodb oziroma izdaje obveznic.
Sredstva kreditov oziroma obveznic iz
prejšnjega odstavka tega člena se namenijo za financiranje realizacije gradnje
načrtovanih avtocestnih odsekov iz nacionalnega programa izgradnje avtocest v
Republiki Sloveniji (Uradni list RS, št. 13/96 in 41/98) in v skladu z dinamiko
izvedbe iz letnih planov razvoja in vdrževanja avtocest, in sicer za odseke:
Krška vas – Obrežje, Škofije – Srmin, Podtabor – Naklo, Bič – Trebnje – Hrastje
(etapa: Korenitka – Pluska), Hrastje – Kronovo (etapa: Hrastje – Lešnica),
Šentvid – Koseze in Smednik – Krška vas.
2. člen
DARS d.d. lahko najame kredite iz
prejšnjega člena pod naslednjimi pogoji:
-       
sredstva se lahko črpajo v več obrokih, in sicer do konca leta 2008,
-       
rok odplačila je do 30 let, z vključenim najmanj 5-letnim moratorijem na
odplačilo glavnice,
-       
stroški, povezani s pripravo in odobritvijo posameznega kredita, ne
smejo presegati 0,5% vrednosti tega kredita,
-       
strošek rezervacije sredstev kredita je lahko največ 0,25% od nečrpanega
zneska kredita in se obračuna od pogodbeno določenega datuma črpanja kredita
dalje,
-       
obresti kreditov morajo biti primerljive z obrestmi za podobne kredite z
državnim poroštvom.
DARS d.d. lahko izda obveznice iz
prejšnjega člena pod naslednjimi pogoji:
-       
doba odplačila obveznic je do 30 let,
-       
obresti se plačujejo enkrat letno,
-       
obrestna mera mora biti primerljiva z obrestno mero za podobne
obveznosti, zavarovane z državnim poroštvom,
-       
stroški, povezani s pripravo oziroma izdajo obveznic, ne smejo presegati
1% vrednosti izdanih obveznic,
-       
rok zastaranja pravic iz obveznic je 3 leta po zapadlosti posamezne
obveznosti.
3. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/03-120/1
Ljubljana, dne 29. maja 2003.
EPA 847-III
Predsednik
Državnega zbora
Republike Slovenije
Borut Pahor l. r.