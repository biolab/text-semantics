1. člen
Za plačilo odškodnine za zaplenjeno premoženje zaradi
razveljavitve kazni zaplembe premoženja izda Republika Slovenija obveznice
največ do višine 20 milijard tolarjev za obveznosti države na podlagi
pravnomočnih odločb o razveljavitvi kazni zaplembe premoženja in določitvi
višine odškodnine za zaplenjeno premoženje.
2. člen
Obveznice se izdajo v eni ali več serijah.
3. člen
Obveznice so nominirane v tolarjih in izplačljive v petnajstih
letnih obrokih z zapadlostjo 1. marca tekočega leta.
Prvi letni obrok zapade v izplačilo 1. marca 2001.
Obveznice se obrestujejo z letno obrestno mero v višini temeljne
obrestne mere (TOM) + 1%.
Obresti, obračunane do izplačila prvega letnega obroka, se
pripišejo nominalni vrednosti obveznice.
Za čas od pravnomočnosti odločbe o razveljavitvi kazni
zaplembe premoženja in določitvi višine odškodnine za zaplenjeno premoženje do
izdaje obveznic pripadajo upravičencem obresti v višini, ki velja za vloge na
vpogled pri treh največjih bankah po deležu varčevalcev. Te obresti se
pripišejo odškodnini, navedeni v pravnomočni odločbi.
4. člen
Obveznice se glase na ime in se lahko prenašajo brez
omejitev.
Za izplačilo glavnice in obresti po tem zakonu jamči Republika
Slovenija.
5. člen
Za izvajanje tega zakona zagotovi Republika Slovenija
potrebna sredstva v proračunu.
6. člen
Pravice iz obveznic zastarajo v treh letih po dnevu
zapadlosti vsakega letnega obroka.
7. člen
Naloge v zvezi z izdajo, vročanjem in izplačevanjem obveznic
ter obračunavanjem obresti opravlja v imenu in za račun Republike Slovenije
Slovenska odškodninska družba, d.d. Te naloge za Republiko Slovenijo opravlja
odplačno.
Slovenska odškodninska družba, d.d. in Republika Slovenija s
pogodbo določita višino nadomestila, ki Slovenski odškodninski družbi, d.d.
pripada za opravljene naloge iz prejšnjega odstavka.
8. člen
Način ter roke za izplačevanje glavnice in obresti za
obveznice, izdane na podlagi tega zakona ter druga vprašanja v zvezi z izdajanjem,
vročanjem ter izplačevanjem obveznic in izvrševanjem pravnomočnih odločb o
razveljavitvi kazni zaplembe premoženja in določitvi višine odškodnine za
zaplenjeno premoženje, ki niso določeni s tem zakonom, določi Vlada Republike
Slovenije s posebno uredbo, ki jo izda v treh mesecih po uveljavitvi tega
zakona.
Z uredbo iz prejšnjega odstavka določi Vlada Republike
Slovenije tudi način določitve višine obresti iz petega odstavka 3. člena tega
zakona in postopek pripisa teh obresti k odškodnini, navedeni v pravnomočni
odločbi o razveljavitvi kazni zaplembe premoženja in določitvi višine
odškodnine za zaplenjeno premoženje.

Zakon o izdaji obveznic za plačilo odškodnine
za zaplenjeno premoženje zaradi razveljavitve kazni zaplembe premoženja (Uradni
list RS, št. 49/99) vsebuje naslednjo končno določbo:
»9. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah Zakona o izdaji obveznic za
plačilo odškodnine za zaplenjeno premoženje zaradi razveljavitve kazni zaplembe
premoženja – ZIOOZP-A (Uradni list RS, št. 41/11) vsebuje naslednji prehodni in
končno določbo:
»PREHODNI IN KONČNA DOLOČBA
3. člen
Slovenska odškodninska družba, d.d. in Republika Slovenija z
zapisnikom, ki ga sestavita in podpišeta najpozneje v 45 dneh od uveljavitve
tega zakona, ugotovita višino vseh obveznosti Republike Slovenije na dan 31.
december 2010, ki izhajajo iz zakona, in višino sredstev, ki jih je Slovenska
odškodninska družba, d.d. od leta 2001 založila za izplačilo obveznosti po
zakonu.
Pogodbo iz drugega odstavka 7. člena zakona skleneta
Slovenska odškodninska družba, d.d. in Republika Slovenija v 60 dneh od
uveljavitve tega zakona. Poleg vsebine iz drugega odstavka 7. člena zakona z
njo uredita vsaj:
-       
način in dinamiko plačila ter obrestno mero za sredstva, ki jih je
Slovenska odškodninska družba, d.d. založila za izvajanje zakona od leta 2001.
Dolg Republike Slovenije do Slovenske odškodninske družbe, d.d. se od 31.
decembra 2010 dalje obrestuje po obrestni meri, ki je enaka 6-mesečnemu
EURIBOR-ju. Vrednost EURIBOR-ja se ugotavlja dvakrat letno, in sicer na dan 31.
marca in 30. septembra ter se uporabi za obračun obresti za preteklo
šestmesečno obdobje. Obresti po tem zakonu se obračunavajo linearno od 31. decembra
2010 do 31. marca 2012 in se 31. marca 2012 pripišejo glavnici;
-       
da Republika Slovenija dolg do Slovenske odškodninske družbe, d.d.
poravnava v desetih polletnih obrokih, pri čimer prvi obrok zapade v plačilo
31. marca 2012. Neplačan dolg se obrestuje po obrestni meri iz prejšnje
alineje. Obresti se izplačujejo polletno skupaj z obrokom glavnice;
-       
da lahko Slovenska odškodninska družba, d.d. terjatve do Republike
Slovenije proda ali zastavi le, če se s tem zmanjšajo obveznosti Slovenske
odškodninske družbe, d.d., za katere daje poroštvo Republika Slovenija;
-       
da Slovenska odškodninska družba, d.d. sama nosi morebitne stroške
predčasnega poplačila najetih kreditov.
4. člen
Slovenska odškodninska družba, d.d. in Republika Slovenija
določbo 5. člena zakona upoštevata pri pripravi računovodskih izkazov za
poslovno leto 2011.
5. člen
Ta zakon začne veljati naslednji dan po objavi v Uradnem
listu Republike Slovenije.«.