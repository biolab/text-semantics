1. člen
Republika Slovenija daje poroštvo za
obveznosti Družbe za avtoceste v Republiki Sloveniji, d.d. (v nadaljnjem
besedilu: DARS, d.d.) iz naslova kreditov, najetih za realizacijo nacionalnega
programa izgradnje avtocest v Republiki Sloveniji, za dodatno financiranje
avtocestnih odsekov, ki so se začeli graditi v letu 1994: Malence–Šentjakob in
Zadobrova–Tomačevo, za financiranje avtocestnega odseka, ki se je začel graditi
v letu 1998: Lenart–Beltinci (etapa Vučja vas–Beltinci z rekonstrukcijo R 353) in
avtocestnih odsekov, ki se začnejo graditi v letu 1999: Pesnica–Slivnica (etapa
hitra cesta 2B), Lenart–Beltinci (etapa Lenart–Cogetinci, etapa Cogetinci–Vučja
vas), Razdrto–Vipava (etapa Rebernice) in Krška vas–Obrežje, do višine 330,3
mio USD glavnice ali protivrednosti katerekoli druge valute, oziroma tolarske
protivrednosti po srednjem tečaju Banke Slovenije na dan uveljavitve tega
zakona, s pripadajočimi obrestmi in drugimi stroški kreditov, pod naslednjimi
pogoji:
-       
znesek kredita se lahko črpa v več letnih obrokih, in sicer do konca
leta 2004;
-       
rok odplačila je lahko do 20 let, z vključenim 4- do 8-letnim
moratorijem na odplačilo glavnice;
-       
stroški povezani s pripravo in odobritvijo posameznega kredita ne smejo
presegati 0,5% vrednosti tega kredita;
-       
strošek rezervacije sredstev kredita je lahko največ 0,5% od nečrpanega
zneska kredita in se obračuna od pogodbeno določenega datuma črpanja kredita
dalje.
2. člen
Če DARS, d.d. najame kredit iz prejšnjega
člena pri tujih kreditodajalcih, bo Republika Slovenija izdala poroštvo za tak
kredit na podlagi posebnega zakona.
Določba prejšnjega odstavka velja tudi za
kredite, ki jih bo najela DARS, d.d. pri domačih kreditodajalcih, ti pa bodo
kredite za kreditiranje DARS, d.d. najeli v tujini.
Če bo DARS, d.d. izdala obveznice, bo
Republika Slovenija izdala poroštvo za izdajo teh obveznic na podlagi posebnega
zakona.
3. člen
Obseg izdajanja poroštev Republike
Slovenije po 1. členu tega zakona se zmanjšuje z vsakokratnim zneskom najetega
kredita, za katerega bo dano poroštvo Republike Slovenije.
4. člen
Republika Slovenija bo v primerih, ko DARS,
d.d. ne bo poravnala svojih dospelih obveznosti po kreditnih pogodbah, na poziv
banke plačala te obveznosti namesto DARS d.d.
5. člen
Poroštvene pogodbe v imenu in za račun
Republike Slovenije podpiše s kreditodajalci minister, pristojen za finance, na
podlagi sklepa Vlade Republike Slovenije.
Ministrstvo, pristojno za finance, skrbi za
izvajanje tega zakona ter vseh pravic in obveznosti za Republiko Slovenijo, ki
iz njega izhajajo.
6. člen
Sredstva za plačilo obveznosti v primerih
iz 4. člena tega zakona se zagotovijo v proračunu Republike Slovenije.
V primerih, ko Republika Slovenija plača
obveznosti iz kreditnih pogodb namesto DARS, d.d. pridobi Republika Slovenija v
razmerju do DARS, d.d. pravico do regresiranja plačanih zneskov in vseh
stroškov, ki so v zvezi s tem nastali.
7. člen
Republika Slovenija uresniči pravico do
regresiranja z nalogom, ki ga izda minister, pristojen za finance, v breme
sredstev, zbranih na podlagi zakona o zagotovitvi namenskih sredstev za
graditev državnih cest, določenih v nacionalnem programu izgradnje avtocest v
Republiki Sloveniji (Uradni list RS, št. 57/98).
Ne glede na prejšnji odstavek ima Republika
Slovenija pravico izvesti regresiranje v breme kateregakoli vira sredstev ali
prihodkov DARS, d.d. določenih v 5. členu zakona o Družbi za avtoceste v Republiki
Sloveniji (Uradni list RS, št. 57/93) in predvidenih virov v nacionalnem
programu izgradnje avtocest v Republiki Sloveniji (Uradni list RS, št. 13/96 in
41/98) ter zahtevati prenos sredstev iz posameznih virov v dobro proračuna
Republike Slovenije.
V roku 30 dni po podpisu poroštvene pogodbe
iz 5. člena tega zakona skleneta ministrstvo, pristojno za finance in DARS,
d.d. pogodbo, s katero podrobneje uredita medsebojna razmerja v zvezi z
izvajanjem določb tega zakona.
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/99-85/1
Ljubljana, dne 15. aprila 1999.
Predsednik
Državnega zbora
Republike Slovenije
Janez Podobnik, dr. med. l. r.