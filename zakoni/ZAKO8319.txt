1. POGLAVJE: 
SPLOŠNE DOLOČBE
1.1. Vsebina zakona
1. člen
(predmet zakona)
(1) Ta zakon ureja:
1.     
pogoje za ustanovitev, poslovanje in redno prenehanje kreditnih
institucij s sedežem v Republiki Sloveniji;
2.     
pogoje, pod katerimi lahko kreditne institucije s sedežem zunaj
Republike Slovenije poslujejo na območju Republike Slovenije;
3.     
pristojne organe, ukrepe in pooblastila za izvajanje nadzora nad
poslovanjem kreditnih institucij v Republiki Sloveniji in nadzora nad
poslovanjem drugih oseb, ki na območju Republike Slovenije v nasprotju s tem
zakonom opravljajo storitve sprejemanja depozitov od javnosti;
4.     
ukrepe in pooblastila za obvladovanje makrobonitetnega ali sistemskega
tveganja v zvezi s kreditnimi institucijami s sedežem v Republiki Sloveniji.
(2) Ta zakon se ne uporablja za storitve, ki jih opravlja
Banka Slovenije v skladu z zakonom, ki ureja Banko Slovenije, ali drugim aktom,
ki ureja pristojnosti in naloge Banke Slovenije.
2. člen
(prenos aktov Evropske unije)
S tem zakonom se v pravni red Republike Slovenije prenašajo
naslednje direktive:
1.     
Direktiva 2013/36/EU Evropskega parlamenta in Sveta z dne
26. junija 2013 o dostopu do dejavnosti kreditnih institucij in bonitetnem
nadzoru kreditnih institucij, spremembi Direktive 2002/87/ES in razveljavitvi
direktiv 2006/48/ES in 2006/49/ES (UL L št. 176 z dne 27. 6. 2013, str.
338; v nadaljnjem besedilu: Direktiva 2013/36/EU);
2.     
Direktiva 2014/59/EU Evropskega parlamenta in Sveta z dne 15. maja
2014 o vzpostavitvi okvira za sanacijo ter reševanje kreditnih institucij in
investicijskih podjetij ter o spremembi šeste direktive Sveta 82/891/EGS ter
direktiv 2001/24/ES, 2002/47/ES, 2004/25/ES, 2005/56/ES, 2007/36/ES,
2011/35/EU, 2012/30/EU in 2013/36/EU in uredb (EU) št. 1093/2010 ter (EU) št.
648/2012 Evropskega parlamenta in Sveta (UL L št. 173 z dne 12. 6. 2014, str.
190; v nadaljnjem besedilu: Direktiva 2014/59/EU);
3.     
Direktiva Sveta 86/635/EGS z dne 8. decembra 1986 o letnih
računovodskih izkazih in konsolidiranih letnih računovodskih izkazih bank in
drugih finančnih institucij (UL L št. 372 z dne 31. 12. 1986, str. 1),
zadnjič spremenjena z Direktivo 2006/46/ES Evropskega parlamenta in Sveta z dne
14. junija 2006 o spremembi direktiv Sveta 78/660/EGS o letnih
računovodskih izkazih posameznih vrst družb, 83/349/EGS o konsolidiranih
računovodskih izkazih, 86/635/EGS o letnih računovodskih izkazih in
konsolidiranih računovodskih izkazih bank in drugih finančnih institucij ter
91/674/EGS o letnih računovodskih izkazih in konsolidiranih računovodskih
izkazih zavarovalnic (UL L št. 224 z dne 16. 8. 2006, str. 1);
4.     
Direktiva Sveta 89/117/EGS z dne 13. februarja 1989 o obveznosti
podružnic, ustanovljenih v državi članici, ki pripadajo kreditnim in finančnim
institucijam, s sedežem zunaj te države članice, glede objave letnih
računovodskih izkazov (UL L št. 44 z dne 16. 2. 1989, str. 40);
5.     
Direktiva (EU) 2015/849 Evropskega parlamenta in Sveta z dne
20. maja 2015 o preprečevanju uporabe finančnega sistema za pranje denarja
ali financiranje terorizma, spremembi Uredbe (EU) št. 648/2012 Evropskega
parlamenta in Sveta ter razveljavitvi Direktive 2005/60/ES Evropskega
parlamenta in Sveta in Direktive Komisije 2006/70/ES (UL L št. 141 z dne
5. 6. 2015, str. 73), zadnjič spremenjena z Direktivo (EU) 2018/843
Evropskega parlamenta in Sveta z dne 30. maja 2018 o spremembi Direktive
(EU) 2015/849 o preprečevanju uporabe finančnega sistema za pranje denarja ali
financiranje terorizma ter o spremembi direktiv 2009/138/ES in 2013/36/EU (UL L
št. 156 z dne 19. 6. 2018, str. 43; v nadaljnjem besedilu: Direktiva
2015/849/EU);
6.     
Direktiva (EU) 2019/878 Evropskega parlamenta in Sveta z dne
20. maja 2019 o spremembi Direktive 2013/36/EU v zvezi z izvzetimi
subjekti, finančnimi holdingi, mešanimi finančnimi holdingi, prejemki,
nadzorniškimi ukrepi in pooblastili ter ukrepi za ohranitev kapitala (UL L št.
150 z dne 7. 6. 2019, str. 253).
1.2. Opredelitve kratic in izrazov
3. člen
(kratice drugih zakonov in aktov Evropske unije)
(1) V tem zakonu so uporabljene naslednje kratice drugih
zakonov:
1.     
ZFK je zakon, ki ureja finančne konglomerate;
2.     
ZGD-1 je zakon, ki ureja gospodarske družbe;
3.     
ZIN je zakon, ki ureja inšpekcijski nadzor;
4.     
ZPre-1 je zakon, ki ureja prevzeme;
5.     
ZSDU je zakon, ki ureja sodelovanje delavcev pri upravljanju;
6.     
ZUP je zakon, ki ureja splošni upravni postopek;
7.     
ZUS-1 je zakon, ki ureja upravni spor.
(2) V tem zakonu so za akte Evropske unije uporabljeni
naslednji skrajšani naslovi:
1.     
Direktiva 2009/65/ES je Direktiva 2009/65/ES Evropskega parlamenta in
Sveta z dne 13. julija 2009 o usklajevanju zakonov in drugih predpisov o
kolektivnih naložbenih podjemih za vlaganja v prenosljive vrednostne papirje
(KNPVP) (prenovitev) (UL L št. 302 z dne 17. 11. 2009, str. 32), zadnjič
spremenjena z Direktivo (EU) 2019/2162 Evropskega parlamenta in Sveta z dne
27. novembra o izdajanju kritih obveznic in javnem nadzoru kritih obveznic
ter o spremembi direktiv 2009/65/ES in 2014/59/EU (UL L št. 328 z dne
18. 12. 2019, str. 29);
2.     
Direktiva 2009/138/ES je Direktiva 2009/138/ES Evropskega parlamenta in
Sveta z dne 25. novembra 2009 o začetku opravljanja in opravljanju
dejavnosti zavarovanja in pozavarovanja (Solventnost II) (prenovitev) (UL L št.
335 z dne 17. 12. 2009, str. 1), zadnjič spremenjena z Direktivo (EU)
2018/843 Evropskega parlamenta in Sveta z dne 30. maja 2018 o spremembi
Direktive (EU) 2015/849 o preprečevanju uporabe finančnega sistema za pranje
denarja ali financiranje terorizma ter o spremembi direktiv 2009/138/ES in
2013/36/EU (UL L št. 156 z dne 19. 6. 2018, str. 43);
3.     
Direktiva 2014/65/EU je Direktiva 2014/65/EU Evropskega parlamenta in
Sveta z dne 15. maja 2014 o trgih finančnih instrumentov ter spremembi
Direktive 2002/92/ES in Direktive 2011/61/EU (UL L št. 173 z dne 12. 6.
2014, str. 349), zadnjič spremenjena z Uredbo (EU) 2019/2115 Evropskega parlamenta
in Sveta z dne 27. novembra 2019 o spremembi Direktive 2014/65/EU ter
uredb (EU) št. 596/2014 in (EU) 2017/1129 v zvezi s spodbujanjem uporabe
zagonskih trgov MSP (UL L št. 320 z dne 11. 12. 2019, str. 1);
4.     
Uredba 1092/2010/EU je Uredba (EU) št. 1092/2010 Evropskega parlamenta
in Sveta z dne 24. novembra 2010 o makrobonitetnem nadzoru nad finančnim
sistemom Evropske unije in ustanovitvi Evropskega odbora za sistemska tveganja
(UL L št. 331 z dne 15. 12. 2010, str. 1), zadnjič spremenjena z Uredbo
(EU) 2019/2176 Evropskega parlamenta in Sveta z dne 18. decembra 2019 o
spremembi Uredbe (EU) št. 1092/2010 o makrobonitetnem nadzoru nad finančnim
sistemom Evropske unije in ustanovitvi Evropskega odbora za sistemska tveganja
(UL L št. 334 z dne 27. 12. 2019, str. 146);
5.     
Uredba 1093/2010/EU je Uredba (EU) št. 1093/2010 Evropskega parlamenta
in Sveta z dne 24. novembra 2010 o ustanovitvi Evropskega nadzornega
organa (Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331 z dne 15. 12. 2010,
str. 12), zadnjič spremenjena z Uredbo (EU) 2019/2175 Evropskega parlamenta in
Sveta z dne 18. decembra 2019 o spremembi Uredbe (EU) št. 1093/2010 o
ustanovitvi Evropskega nadzornega organa (Evropski bančni organ), Uredbe (EU)
št. 1094/2010 o ustanovitvi Evropskega nadzornega organa (Evropski organ za
zavarovanja in poklicne pokojnine), Uredbe (EU) št. 1095/2010 o ustanovitvi
Evropskega nadzornega organa (Evropski organ za vrednostne papirje in trge),
Uredbe (EU) št. 600/2014 o trgih finančnih instrumentov, Uredbe (EU) 2016/1011
o indeksih, ki se uporabljajo kot referenčne vrednosti v finančnih instrumentih
in finančnih pogodbah ali za merjenje uspešnosti investicijskih skladov, in
Uredbe (EU) 2015/847 o informacijah, ki spremljajo prenose sredstev (UL L št. 334
z dne 27. 12. 2019, str. 1);
6.     
Uredba 575/2013/EU je Uredba (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije
in investicijska podjetja ter o spremembi Uredbe (EU) št. 648/2012 (UL L št. 176
z dne 27. 6. 2013, str. 1), zadnjič popravljena s Popravkom (UL L št. 406
z dne 3. 12. 2020, str. 67);
7.     
Uredba 1024/2013/EU je Uredba Sveta (EU) št. 1024/2013 z dne
15. oktobra 2013 o prenosu posebnih nalog, ki se nanašajo na politike
bonitetnega nadzora kreditnih institucij, na Evropsko centralno banko (UL L št.
287 z dne 29. 10. 2013, str. 63);
8.     
Uredba 468/2014/EU je Uredba (EU) št. 468/2014 Evropske centralne banke
z dne 16. aprila 2014 o vzpostavitvi okvira za sodelovanje znotraj
enotnega mehanizma nadzora med Evropsko centralno banko in pristojnimi
nacionalnimi organi ter z imenovanimi nacionalnimi organi (okvirna uredba o
EMN), (UL L št. 141 z dne 14. 5. 2014, str. 1);
9.     
Uredba 806/2014/EU je Uredba (EU) št. 806/2014 Evropskega parlamenta in
Sveta z dne 15. julija 2014 o določitvi enotnih pravil in enotnega
postopka za reševanje kreditnih institucij in določenih investicijskih podjetij
v okviru enotnega mehanizma za reševanje in enotnega sklada za reševanje ter o
spremembi Uredbe (EU) št. 1093/2010 (UL L št. 225 z dne 30. 7. 2014, str.
1), zadnjič spremenjena z Uredbo (EU) 2019/877 Evropskega parlamenta in Sveta z
dne 20. maja 2019 o spremembi Uredbe (EU) št. 806/2014 glede sposobnosti
kreditnih institucij in investicijskih podjetij za pokrivanje izgub in dokapitalizacijo
(UL L št. 150 z dne 7. 6. 2019, str. 226);
10.  
Uredba 2016/679/EU je Uredba (EU) št. 2016/679 Evropskega parlamenta in
Sveta z dne 27. aprila 2016 o varstvu posameznikov pri obdelavi osebnih
podatkov in o prostem pretoku takih podatkov ter o razveljavitvi Direktive
95/46/ES (Splošna uredba o varstvu podatkov) (UL L št. 119 z dne 4. 5.
2016, str. 1), zadnjič popravljena s Popravkom (UL L št. 127 z dne 23. 5.
2018, str. 2);
11.  
Uredba 2017/1129/EU je Uredba (EU) 2017/1129 Evropskega parlamenta in
Sveta z dne 14. junija 2017 o prospektu, ki se objavi ob ponudbi
vrednostnih papirjev javnosti ali njihovi uvrstitvi v trgovanje na reguliranem
trgu, in razveljavitvi Direktive 2003/71/ES (UL L št. 168 z dne
30. 6. 2017, str. 12), zadnjič spremenjena z Uredbo (EU) 2009/2115
Evropskega parlamenta in Sveta z dne 27. novembra 2019 o spremembi
Direktive 2014/65/EU ter uredb (EU) št. 596/2014 in (EU) 2017/1129 v zvezi s
spodbujanjem uporabe zagonskih trgov MSP (UL L št. 320 z dne 11. 12. 2019,
str. 1);
12.  
Uredba 2017/2402/EU je Uredba (EU) 2017/2402 Evropskega parlamenta in
Sveta z dne 12. decembra 2017 o določitvi splošnega okvira za listinjenje
in o vzpostavitvi posebnega okvira za enostavno, pregledno in standardizirano
listinjenje ter o spremembah direktiv 2009/65/ES, 2009/138/ES in 2011/61/EU ter
uredb (ES) št. 1060/2009 in (EU) št. 648/2012 (UL L št. 347 z dne 28. 12.
2017, str. 35);
13.  
Uredba 2019/876/EU je Uredba (EU) 2019/876 Evropskega parlamenta in
Sveta z dne 20. maja 2019 o spremembi Uredbe (EU) št. 575/2013 v zvezi s
količnikom finančnega vzvoda, količnikom neto stabilnega financiranja,
zahtevami glede kapitala in kvalificiranih obveznosti, kreditnim tveganjem
nasprotne stranke, tržnim tveganjem, izpostavljenostmi do centralnih nasprotnih
strank, izpostavljenostmi do kolektivnih naložbenih podjemov, velikimi
izpostavljenostmi, zahtevami glede poročanja in razkritja ter Uredbe (EU) št.
648/2012 (UL L št. 150 z dne 7. 6. 2019, str. 1), zadnjič spremenjena z
Uredbo (EU) 2020/873 Evropskega parlamenta in Sveta z dne 24. junija 2020
o spremembi uredb (EU) št. 575/2013 in (EU) 2019/876 glede nekaterih prilagoditev
zaradi pandemije COVID-19 (UL L št. 204 z dne 26. 6. 2020, str. 4).
4. člen
(banka, hranilnica in bančno interesno združenje)
(1) Kreditna institucija, ki ima sedež v Republiki Sloveniji,
se lahko ustanovi kot banka ali hranilnica v skladu s tem zakonom.
(2) Izraz »banka« se v tem zakonu uporablja za kreditno
institucijo s sedežem v Republiki Sloveniji, ki je pridobila dovoljenje za
opravljanje bančnih storitev v skladu s tem zakonom.
(3) Izraz »hranilnica« se v tem zakonu uporablja za kreditno
institucijo s sedežem v Republiki Sloveniji, ki je pridobila dovoljenje za
opravljanje bančnih storitev v skladu s tem zakonom.
(4) Izraz »banka države članice« se v tem zakonu uporablja za
kreditno institucijo s sedežem v drugi državi članici Evropske unije, ki je
pridobila dovoljenje pristojnega organa te države članice za opravljanje
bančnih storitev.
(5) Izraz »banka tretje države« je v tem zakonu uporabljen za
kreditno institucijo s sedežem v državi, ki ni država članica, in ki je
pridobila dovoljenje pristojnega organa te države za opravljanje bančnih
storitev.
(6) Izraz »podrejena banka« je za namen nadzora na
konsolidirani podlagi v skladu z oddelkom 10.3. tega zakona uporabljen za
banko, hranilnico, banko države članice in banko tretje države, ki ima položaj
podrejene kreditne institucije.
(7) Določbe tega zakona se za SID – Slovensko izvozno in
razvojno banko, d.d., Ljubljana (v nadaljnjem besedilu: SID banka) uporabljajo
v obsegu, kot ga določa zakon, ki ureja Slovensko izvozno in razvojno banko,
ali drug zakon. SID banka je pooblaščena specializirana slovenska spodbujevalna
izvozna in razvojna banka po zakonu, ki ureja Slovensko izvozno in razvojno
banko, ki ne sme sprejemati depozitov od javnosti, razen s ponudbo javnosti, ki
se glasi na vplačilo dolžniških vrednostnih papirjev, katerih izdajatelj je SID
banka. Ne glede na prvi stavek tega odstavka se SID banka za namene 132. člena
tega zakona šteje kot posebna finančna institucija in za namene oddelka 10.3.
tega zakona šteje kot finančna institucija.
(8) Banke se lahko združujejo v bančno interesno združenje,
ki je ustanovljeno kot gospodarsko interesno združenje po ZGD-1. Bančno
interesno združenje lahko izvaja izobraževanja in izdaja potrdila o opravljenem
izobraževanju, organizira za svoje članice izvensodno reševanje sporov v zvezi
z opravljanjem bančnih storitev ter opravlja tudi druge naloge iz pogodbe o
ustanovitvi.
5. člen
(bančne in finančne storitve)
(1) Bančne storitve so storitve sprejemanja depozitov in
drugih vračljivih sredstev od javnosti ter dajanje kreditov za svoj račun.
(2) Finančne storitve so:
1.     
sprejemanje depozitov in drugih vračljivih sredstev;
2.     
dajanje kreditov, ki vključuje tudi:
- 
potrošniške kredite,
- 
hipotekarne kredite,
- 
odkup terjatev z regresom ali brez njega (faktoring),
- 
financiranje komercialnih poslov, vključno z izvoznim financiranjem na
podlagi odkupa z diskontom in brez regresa dolgoročnih nezapadlih terjatev,
zavarovanih s finančnim instrumentom (forfeiting);
3.     
finančni zakup (lizing, najem) dajanje sredstev v zakup, pri katerem se
na zakupnika prenesejo vsa bistvena tveganja in koristi, ki izhajajo iz
lastninske pravice nad sredstvom zakupa, pri čemer je prenos lastninske pravice
na zakupnika mogoč, ne pa nujen;
4.     
plačilne storitve in storitve izdajanja elektronskega denarja;
5.     
izdajanje in upravljanje drugih plačilnih instrumentov (na primer
potovalnih čekov in bančnih menic) v delu, v katerem ta storitev ni vključena v
storitev iz prejšnje točke;
6.     
izdajanje garancij in drugih jamstev;
7.     
trgovanje za svoj račun ali za račun strank:
- 
z instrumenti denarnega trga,
- 
s tujimi plačilnimi sredstvi, vključno z menjalniškimi posli,
- 
s standardiziranimi terminskimi pogodbami in opcijami,
- 
z valutnimi in obrestnimi finančnimi instrumenti,
- 
s prenosljivimi vrednostnimi papirji;
8.     
sodelovanje pri izdaji vrednostnih papirjev in storitve, povezane s tem;
9.     
svetovanje podjetjem glede kapitalske strukture, poslovne strategije in
sorodnih zadev ter svetovanje in storitve v zvezi z združitvami in nakupom
podjetij;
10.  
denarno posredništvo na medbančnih trgih;
11.  
upravljanje naložb in svetovanje v zvezi s tem;
12.  
hramba vrednostnih papirjev in druge storitve, povezane s hrambo;
13.  
kreditne bonitetne storitve: zbiranje, analiza in posredovanje
informacij o kreditni sposobnosti;
14.  
oddajanje sefov;
15.  
investicijske storitve in posli ter pomožne investicijske storitve po
zakonu, ki ureja trg finančnih instrumentov.
(3) Vzajemno priznane storitve po tem zakonu so bančne in
finančne storitve.
6. člen
(dodatne in druge finančne storitve)
(1) Dodatne finančne storitve so:
1.     
dejavnost zavarovalnega zastopanja po zakonu, ki ureja zavarovalništvo;
2.     
storitve upravljanja plačilnih sistemov;
3.     
upravljanje pokojninskih skladov po zakonu, ki ureja pokojninsko in
invalidsko zavarovanje;
4.     
skrbniške storitve, za katere drug zakon določa, da jih opravlja banka,
in storitve, povezane s temi skrbniškimi storitvami;
5.     
kreditno posredništvo pri potrošniških in drugih kreditih;
6.     
druge storitve ali posli, ki imajo glede načina opravljanja in tveganj,
ki jim je banka pri opravljanju izpostavljena, podobne značilnosti kot vzajemno
priznane finančne storitve ali storitve iz 1. do 5. točke tega odstavka.
(2) Druge finančne storitve so:
1.     
opravljanje zavarovalnih ali pozavarovalnih poslov po zakonu, ki ureja
zavarovalništvo,
2.     
storitve pokojninskih družb po zakonu, ki ureja pokojninsko in
invalidsko zavarovanje,
3.     
upravljanje investicijskih skladov po zakonu, ki ureja upravljanje
investicijskih skladov.
7. člen
(drugi izrazi)
(1) Izrazi, uporabljeni v tem zakonu, pomenijo:
1.     
»bančna skupina« pomeni skupino, v kateri ima vsaj ena družba položaj:
- 
kreditne institucije, ki je nadrejena ali udeležena v vsaj eni drugi
kreditni ali finančni instituciji oziroma družbi za pomožne storitve;
- 
kreditne institucije, ki je z drugo kreditno ali finančno institucijo
oziroma družbo za pomožne storitve povezana s skupnim vodenjem;
- 
nadrejenega finančnega holdinga, ki mu je podrejena vsaj ena kreditna
institucija; ali
- 
nadrejenega mešanega finančnega holdinga, ki mu je podrejena vsaj ena
kreditna institucija;
2.     
»dejanski stroški« so stroški, katerih višina ne presega stroškov, ki
nastanejo oziroma je utemeljeno pričakovati, da bodo nastali zaradi opravljanja
storitve ali dejavnosti;
3.     
»država članica« pomeni državo članico Evropske unije ali državo
podpisnico Sporazuma o ustanovitvi Evropskega gospodarskega prostora (UL L št.
1 z dne 3. 1. 1994, str. 3);
4.     
»EU nadrejena družba« pomeni EU nadrejena institucija, EU nadrejeni
finančni holding ali EU nadrejeni mešani finančni holding;
5.     
»Evropski bančni odbor« pomeni Evropski odbor za bančništvo, ki je bil
ustanovljen s Sklepom Komisije z dne 5. novembra 2003 o ustanovitvi
Evropskega odbora za bančništvo (UL L št. 3 z dne 7. 1. 2004, str. 36);
6.     
»Evropski odbor za sistemska tveganja« pomeni Evropski odbor za
sistemska tveganja, ustanovljen z Uredbo 1092/2010/EU;
7.     
»Evropski bančni organ« pomeni Evropski bančni organ, ustanovljen z
Uredbo 1093/2010/EU;
8.     
»Evropski organ za vrednostne papirje in trge« pomeni Evropski organ za
vrednostne papirje in trge, ustanovljen z Uredbo 1095/2010/EU Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski organ za vrednostne papirje in trge) in o spremembi
Sklepa št. 716/2009/ES ter razveljavitvi Sklepa Komisije 2009/77/ES (UL L
št. 331 z dne 15. 12. 2010, str. 84), zadnjič spremenjena za Uredbo
(EU) št. 258/2014 Evropskega parlamenta in Sveta z dne 3. aprila 2014
o vzpostavitvi programa Unije za podpiranje posebnih dejavnosti na področju
računovodskega poročanja in revizije za obdobje 2014–2020 in o razveljavitvi
Sklepa št. 716/2009/ES (UL L št. 105 z dne 8. 4. 2014, str. 1);
9.     
»Evropski organ za zavarovanja in poklicne pokojnine« pomeni Evropski
organ za zavarovanja in poklicne pokojnine, ki je bil ustanovljen z Uredbo
1094/2010/EU Evropskega parlamenta in Sveta z dne 24. novembra 2010 o
ustanovitvi Evropskega nadzornega organa (Evropski organ za zavarovanja in
poklicne pokojnine) in o spremembi Sklepa št. 716/2009/ES ter
razveljavitvi Sklepa Komisije 2009/79/ES (UL L št. 331 z dne 15. 12. 2010,
str. 48), zadnjič spremenjena z Uredbo (EU) 2019/2175 Evropskega
parlamenta in Sveta z dne 18. decembra 2019 o spremembi Uredbe (EU) št.
1093/2010 o ustanovitvi Evropskega nadzornega organa (Evropski bančni organ),
Uredbe (EU) št. 1094/2010 o ustanovitvi Evropskega nadzornega organa (Evropski
organ za zavarovanja in poklicne pokojnine), Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge), Uredbe (EU) št. 600/2014 o trgih finančnih instrumentov, Uredbe (EU)
2016/1011 o indeksih, ki se uporabljajo kot referenčne vrednosti v finančnih
instrumentih in finančnih pogodbah ali za merjenje uspešnosti investicijskih
skladov, in Uredbe (EU) 2015/847 o informacijah, ki spremljajo prenose sredstev
(UL L št. 334 z dne 27. 12. 2019, str. 1);
10.  
»evropski nadzorni organ« pomeni Evropski bančni organ, Evropski organ
za vrednostne papirje in trge ali Evropski organ za zavarovanja in poklicne
pokojnine;
11.  
»finančna družba« pomeni:
- 
institucijo s sedežem v Republiki Slovenije ali drugi državi članici,
- 
finančno institucijo s sedežem v Republiki Slovenije ali drugi državni
članici, če je finančna institucija podrejena družba kreditne institucije,
investicijskega podjetja ali podjetja iz tretje ali četrte alineje te točke ter
je vključena v nadzor nadrejene družbe na konsolidirani podlagi v skladu s 6.
do 17. členom Uredbe 575/2013/EU,
- 
finančni holding, mešani finančni holding in mešani poslovni holding s
sedežem v Republiki Sloveniji ali drugi državni članici,
- 
nadrejeni finančni holding v Republiki Sloveniji, EU nadrejeni finančni
holding, nadrejeni mešani finančni holding v Republiki Sloveniji in EU
nadrejeni mešani finančni holding,
- 
podružnico banke tretje države v Republiki Sloveniji ali drugi državi
članici;
12.  
»finančna pogodba« pomeni katerokoli od naslednjih pogodb ali
sporazumov:
- 
pogodbe o vrednostnih papirjih, vključno s pogodbami za nakup, prodajo
ali posojo vrednostnega papirja, skupine ali indeksa vrednostnih papirjev,
opcijami na vrednostni papir ali skupino ali indeks vrednostnih papirjev, posli
začasne prodaje ali začasnega odkupa takšnega vrednostnega papirja, skupine ali
indeksa,
- 
pogodbe o blagu, vključno s pogodbami za nakup, prodajo ali posojo blaga
ali skupine ali indeksa blaga z dobavo v prihodnosti, opcijami na blago ali
skupino ali indeks blaga, posli začasne prodaje oziroma začasnega odkupa
takšnega blaga, skupine ali indeksa,
- 
terminske pogodbe in terminske dogovore, vključno s pogodbami (ki niso
pogodbe o blagu iz prejšnje alineje) za nakup, prodajo ali prenos blaga ali
premoženja druge vrste, storitve, pravice ali poslovnega deleža po določeni
ceni na datum v prihodnosti,
- 
sporazume o zamenjavah, vključno z zamenjavami in opcijami v zvezi z
obrestnimi merami, sporazumi o promptnem ali drugem menjalnem tečaju, valuto,
delniškim indeksom ali lastniškim instrumentom, dolžniškim indeksom ali
dolžniškim instrumentom, blagovnimi indeksi ali blagom, vremenom, izpusti ali
inflacijo, zamenjavami celotnih donosov, zamenjavami kreditnih razmikov ali
kreditnimi zamenjavami, ter drugimi podobnimi sporazumi ali transakcijami, s katerim
se periodično trguje na trgih zamenjav ali izvedenih finančnih instrumentov,
- 
sporazume o medbančnem zadolževanju, kjer je rok vračila največ tri
mesece,
- 
okvirne sporazume za pogodbe ali sporazume iz prve do pete alineje te
točke;
13.  
»izredna javnofinančna pomoč« pomeni državno pomoč v smislu prvega
odstavka 107. člena Pogodbe o delovanju Evropske unije (Prečiščena različica
Pogodbe o delovanju Evropske unije, UL C št. 202 z dne 7. 6. 2016, str.
47; v nadaljnjem besedilu: PDEU) ali drugo javnofinančno podporo na
nadnacionalni ravni, ki bi pomenila državno pomoč, če bi bila dodeljena na
nacionalni ravni in ki je predvidena za ohranitev ali ponovno vzpostavitev
uspešnega poslovanja, likvidnosti ali solventnosti banke ali posamezne finančne
družbe v skupini, katere del je banka, ali celotne skupine, katere del je
banka;
14.  
»Komisija« pomeni Evropsko komisijo;
15.  
»majhna in nekompleksna banka« pomeni banko, kakor je opredeljena v 145.
točki prvega odstavka 4. člena Uredbe 575/2013/EU in za katero velja, da je
skupna vrednost sredstev enaka 5 milijardam eurov ali manjša;
16.  
»modelsko tveganje« pomeni morebitno izgubo, ki jo lahko utrpi banka kot
posledico odločitev, ki bi lahko načeloma temeljile na rezultatih notranjih
modelov, in sicer zaradi napak pri razvoju, izvajanju ali uporabi tovrstnih
modelov;
17.  
»nadzorni organ« je nadzorni organ, ki je pristojen za nadzor nad
subjekti finančnega sektorja, in ni pristojni organ, in na območju Republike
Slovenije pomeni agencijo, pristojno za zavarovalni nadzor ter agencijo,
pristojno za finančne trge;
18.  
»notranji pristop« pomeni pristop na podlagi notranjih bonitetnih ocen
iz prvega odstavka 143. člena Uredbe 575/2013/EU, pristop na podlagi notranjih
modelov iz 221. člena Uredbe 575/2013/EU, pristop na podlagi lastnih ocen iz
225. člena Uredbe 575/2013/EU, pristop na podlagi naprednih pristopov za
merjenje iz drugega odstavka 312. člena Uredbe 575/2013/EU, metoda notranjih
modelov iz 283. in 363. člena Uredbe 575/2013/EU ter pristop notranjega
ocenjevanja iz tretjega odstavka 259. člena Uredbe 575/2013/EU;
19.  
»Odbor za finančno stabilnost« pomeni Odbor za finančno stabilnost,
ustanovljen na podlagi zakona, ki ureja makrobonitetni nadzor finančnega
sistema;
20.  
»organ nadzora« pomeni v dvotirnem sistemu upravljanja nadzorni svet
banke in v enotirnem sistemu upravljanja neizvršne člane upravnega odbora
banke, ki so v skladu s tem zakonom pooblaščeni za nadzorovanje in spremljanje
vodenja poslov banke;
21.  
»organ vodenja« pomeni v dvotirnem sistemu upravljanja upravo banke in v
enotirnem sistemu upravljanja izvršne direktorje banke, ki so v skladu s tem
zakonom pooblaščeni za vodenje poslov banke;
22.  
»organ za reševanje« pomeni organ za reševanje, kot je opredeljen v
zakonu, ki ureja reševanje in prisilno prenehanje bank, in na območju Republike
Slovenije pomeni Banko Slovenije ali Enotni odbor za reševanje;
23.  
»ožji družinski član« pomeni osebo, ki je v razmerju do druge osebe:
- 
njen zakonec ali oseba, s katero posameznik živi v dalj časa trajajoči
življenjski skupnosti, ki ima po zakonu, ki ureja zakonsko zvezo in družinska
razmerja, enake pravne posledice kot zakonska zveza,
- 
otrok ali posvojenec te osebe ali osebe iz prejšnje alineje,
- 
druga oseba, ki ji je dodeljena v skrbništvo, ali
- 
starš ali posvojitelj te osebe ali osebe iz prve alineje te točke;
24.  
»politika prejemkov, nevtralna glede na spol« pomeni politiko prejemkov,
ki temelji na načelu enakega plačila za enako delo ali delo enake vrednosti za
zaposlene moške in ženske;
25.  
»pomembna banka« pomeni banko, ki jo kot pomembno opredeli Banka
Slovenije na podlagi tega zakona v zvezi z uveljavljanem zahtev, ki jih za
pomembne banke določa ta zakon ali Uredba 575/2013/EU;
26.  
»pristojni organ« pomeni pristojni organ, kakor je opredeljen v 40.
točki prvega odstavka 4. člena Uredbe 575/2013/EU, ter Evropsko centralno
banko, kadar je pristojna za izvajanje pooblastil in nalog bonitetnega nadzora
nad kreditnimi institucijami v skladu z Uredbo 1024/2013/EU, in na območju
Republike Slovenije pomeni Banko Slovenije ali Evropsko centralno banko, kadar
je pristojna za izvajanje pooblastil in nalog bonitetnega nadzora nad bankami v
skladu z Uredbo 1024/2013/EU;
27.  
»skupina iz tretje države« pomeni skupino, katere nadrejena oseba ima
sedež v tretji državi;
28.  
»sistemsko pomembna banka« pomeni banko, ki bi v primeru propada ali
slabega poslovanja lahko povzročila sistemsko tveganje in ima položaj:
- 
EU nadrejene banke,
- 
podrejene banke EU nadrejenemu finančnemu holdingu ali EU nadrejenemu
mešanemu finančnemu holdingu,
- 
banke, ki ni podrejena subjektu iz prve in druge alineje te točke;
29.  
»sistemsko tveganje« pomeni tveganje motenj v finančnem sistemu, ki ima
lahko resne negativne posledice za finančni sistem in realno gospodarstvo;
30.  
»subjekt v skupini« pomeni pravno osebo, ki je del skupine;
31.  
»tretja država« pomeni državo, ki ni država članica;
32.  
»upravljalni organ« pomeni organ vodenja ali nadzora banke;
33.  
»višje vodstvo« pomeni fizične osebe, ki v banki opravljajo izvršilne
funkcije in so odgovorne organu vodenja za vsakodnevno izvajanje poslov banke;
34.  
»zunanje izvajanje« pomeni kakršen koli dogovor med banko in ponudnikom
storitev, v skladu s katerim ponudnik storitev izvaja proces, storitev ali
dejavnost, ki bi jo sicer banka izvajala sama.
(2) Pojmi elektronski denar, plačilna storitev in storitve
upravljanja plačilnih sistemov imajo enak pomen, kakor je določen v zakonu, ki
ureja plačilne storitve in sisteme.
(3) Banka Slovenije opredeli podrobnejša merila za določitev
pomembne banke iz 25. točke prvega odstavka tega člena v zvezi z uveljavljanjem
določenih zahtev, ki jih za pomembne banke določa ta zakon ali Uredba
575/2013/EU. Pri določanju podrobnejših meril za pomembne banke Banka Slovenije
upošteva:
1.     
velikost in notranjo organiziranost banke,
2.     
naravo, obseg in zapletenosti dejavnosti, ki jih banka opravlja,
3.     
pomen banke za lokalni trg.
8. člen
(pomen izrazov, ki so opredeljeni v Uredbi 575/2013/EU)
(1) V tem zakonu navedeni izrazi, ki so opredeljeni v
4. členu Uredbe 575/2013/EU, z upoštevanjem drugega odstavka tega člena
pomenijo enako kot je določeno v omenjeni uredbi.
(2) Za potrebe tega zakona se naslednji izrazi iz Uredbe
575/2013/EU uporabljajo tako, da pomenijo:
1.     
»družba za upravljanje« je družba za upravljanje, kakor je opredeljena v
19. točki prvega odstavka 4. člena Uredbe 575/2013/EU in pomeni družbo za
upravljanje iz 6. točke 2. člena ZFK ali drugega upravitelja investicijskih
skladov, vključno s subjekti iz tretjih držav, ki opravljajo podobne dejavnosti
in so predmet zakonodaje tretje države, v kateri veljajo zahteve glede nadzora
in regulativne zahteve, ki so vsaj enakovredne tistim, ki se uporabljajo v
Evropski uniji;
2.     
»finančna institucija« je finančna institucija, kakor je opredeljena v
26. točki prvega odstavka 4. člena Uredbe 575/2013/EU, in pomeni družbo, ki ni
institucija ali čisti industrijski holding ter katere osnovna dejavnost je pridobivanje
kapitalskih deležev ali opravljanje ene ali več dejavnosti iz 2. do 12. točke
in 15. točke drugega odstavka 5. člena tega zakona, vključno s finančnimi
holdingi, mešanimi finančnimi holdingi, plačilnimi institucijami iz zakona, ki
ureja plačilne storitve in sisteme in družbami za upravljanje, ne vključuje pa
zavarovalnih holdingov in mešanih zavarovalnih holdingov, kot jih določa zakon,
ki ureja zavarovalništvo;
3.     
»finančni instrument« je finančni instrument, kakor je opredeljen v 50.
točki prvega odstavka 4. člena Uredbe 575/2013/EU in pomeni karkoli od
naslednjega:
- 
pogodbe, ki eni stranki prinašajo finančno terjatev, drugi stranki pa
finančno obveznost ali lastniški instrument,
- 
finančni instrument v skladu z zakonom, ki ureja trg finančnih instrumentov,
- 
izvedeni finančni instrument,
- 
primarni finančni instrument,
- 
denarni instrument, pri čemer so instrumenti iz prve, druge in tretje
alineje finančni instrumenti le, če njihova vrednost izhaja iz cene osnovnega
finančnega instrumenta ali druge osnovne postavke, stopnje ali indeksa;
4.     
»investicijsko podjetje« je investicijsko podjetje, kakor je opredeljeno
v 2. točki prvega odstavka 4. člena Uredbe 575/2013/EU, in pomeni investicijsko
podjetje, kakor je opredeljeno v zakonu, ki ureja trg finančnih instrumentov,
razen kreditnih institucij;
5.     
»mešani finančni holding« je mešani finančni holding, kakor je
opredeljen v 21. točki prvega odstavka 4. člena Uredbe 575/2013/EU in pomeni
mešani finančni holding iz 7. člena ZFK;
6.     
»pozavarovalnica« je pozavarovalnica, kakor je opredeljena v 6. točki
prvega odstavka 4. člena Uredbe 575/2013/EU in pomeni pozavarovalnico iz prve
in druge alineje 3. točke 2. člena ZFK;
7.     
»reguliran trg« je reguliran trg, kakor je opredeljen v 92. točki prvega
odstavka 4. člena Uredbe 575/2013/EU in pomeni organiziran trg iz zakona, ki
ureja trg finančnih instrumentov;
8.     
»skupina« pomeni skupino, kakor je opredeljena v 138. točki prvega
odstavka 4. člena Uredbe 575/2013/EU in pomeni skupino podjetij:
- 
med katerimi je vsaj eno podjetje kreditna institucija, ki opravlja
bančne storitve in
- 
ki jo sestavljajo nadrejena oseba in njene podrejene družbe ali
podjetja, ki so medsebojno povezana, kot je navedeno v 56. členu ZGD-1;
9.     
»subjekt finančnega sektorja« je subjekt finančnega sektorja, kakor je
opredeljen v 27. točki prvega odstavka 4. člena Uredbe 575/2013/EU in pomeni:
- 
institucijo,
- 
finančno institucijo,
- 
družbo za pomožne storitve, vključeno v konsolidiran finančni položaj
institucije,
- 
zavarovalnico,
- 
zavarovalnico tretje države,
- 
pozavarovalnico,
- 
pozavarovalnico tretje države,
- 
zavarovalni holding, kot je opredeljen v zakonu, ki ureja
zavarovalništvo;
- 
družbo, ki je v državi članici sedeža upravičena opravljati zavarovalne
posle in se zanjo v skladu s predpisi te države, ki prenašajo 4. člen Direktive
2009/138/ES, ne uporabljajo zahteve navedene direktive,
- 
družbo tretje države, katere glavna dejavnost je primerljiva s
katerimkoli subjektom prejšnjih alinej;
10.  
»udeležba« je udeležba, kakor je opredeljena v 35. točki prvega odstavka
4. člena Uredbe 575/2013/EU in pomeni udeležbo iz druge alineje 12. točke 2.
člena ZFK ali neposredno ali posredno imetništvo 20 odstotkov ali več
glasovalnih pravic ali kapitala družbe;
11.  
»zavarovalnica« je zavarovalnica, kakor je opredeljena v 5. točki prvega
odstavka 4. člena Uredbe 575/2013/EU in pomeni zavarovalnico iz prve in druge
alineje 2. točke 2. člena ZFK.
(3) Kadar se zahteve ali nadzorniška pooblastila iz tega
zakona ali Uredbe 575/2013/EU uporabljajo na konsolidirani ali subkonsolidirani
podlagi, zajemajo izrazi »institucija«, »nadrejena institucija v državi
članici« »EU nadrejena institucija« in »nadrejena oseba«, kot so opredeljeni v
4. členu Uredbe 575/2013/EU, in izrazi »banka«, »nadrejena banka« in »EU
nadrejena banka«, kot so uporabljeni v tem zakonu, tudi:
-       
finančne holdinge in mešane finančne holdinge, ki so pridobili odobritev
v skladu s 83. členom tega zakona oziroma 21a členom Direktive 2013/36/EU,
-       
podrejeno kreditno institucijo, ki je imenovana kot odgovorna za
zagotavljanje izpopolnjevanja bonitetnih zahtev skupine na konsolidirani
podlagi, kadar jo obvladuje EU nadrejeni finančni holding, EU nadrejeni mešani
finančni holding, nadrejeni finančni holding v državi članici ali nadrejeni
mešani finančni holding v državi članici, če ta nadrejena oseba ne potrebuje
odobritve v skladu s 86. členom tega zakona oziroma četrtim odstavkom 21a člena
Direktive 2013/36/EU; in
-       
finančne holdinge, mešane finančne holdinge ali institucije, ki so v
skladu s 306. členom tega zakona oziroma točko (d) šestega odstavka 21a člena
Direktive 2013/36/EU začasno imenovane za zagotavljanje izpolnjevanja zahtev iz
tega zakona oziroma Direktive 2013/36/EU in Uredbe 575/2013/EU na konsolidirani
podlagi.
2. POGLAVJE: 
PRISTOJNI ORGAN IN SPLOŠNA NAČELA IZVAJANJA NADZORA
2.1. Pristojni organi
9. člen
(pristojni organ v Republiki Sloveniji)
(1) Banka Slovenije je pristojna in odgovorna za izvajanje
nadzora nad bankami v skladu s tem zakonom in Uredbo 1024/2013/EU, razen glede
nalog in pristojnosti bonitetnega nadzora, za katere je v skladu z Uredbo
1024/2013/EU pristojna in odgovorna Evropska centralna banka.
(2) Banka Slovenije pri opravljanju nalog in pristojnosti
nadzora v skladu s tem zakonom in Uredbo 1024/2013/EU zagotavlja, da subjekti
nadzora ravnajo v skladu z:
1.     
določbami tega zakona in Uredbe 575/2013/EU ter predpisov, izdanih na
njuni podlagi;
2.     
določbami regulativnih in izvedbenih tehničnih standardov, ki jih
sprejme Komisija v skladu z 10. do 15. členom Uredbe 1093/2010/EU;
3.     
smernicami, priporočili, uredbami in drugimi pravnimi akti, ki jih izda
Evropska centralna banka v skladu z Uredbo 1024/2013/EU;
4.     
smernicami, priporočili in drugimi pravnimi akti, ki jih izda Evropski
bančni organ v skladu s 16. členom Uredbe 1093/2010/EU;
5.     
opozorili in priporočili, ki jih izda Evropski odbor za sistemska
tveganja v skladu s 16. členom Uredbe 1092/2010/EU;
6.     
drugimi veljavnimi pravnimi akti, vključno z akti, ki jih izda Komisija
ali drug organ Evropske unije na podlagi Direktive 2013/36/EU ali Direktive
2014/59/EU, ter mednarodnimi standardi in priporočili glede poslovanja
kreditnih institucij in bonitetnega nadzora kreditnih institucij;
7.     
usmeritvami, ki jih izda Banka Slovenije glede izvajanja pravil iz 1. do
6. točke tega odstavka v skladu z 10. členom tega zakona.
10. člen
(izdajanje usmeritev)
(1) Banka Slovenije izdaja usmeritve za splošno in
podrobnejšo enotno razlago in uporabo predpisov iz drugega odstavka prejšnjega
člena ter oblikovanja dobre prakse.
(2) Usmeritve se objavijo na spletni strani Banke Slovenije.
11. člen
(pristojnost Banke Slovenije za makrobonitetni nadzor)
(1) Banka Slovenije je v vlogi imenovanega organa pristojna
za izvajanje 458. člena Uredbe 575/2013/EU in s tem pristojna za določanje
ukrepov za omejevanje makrobonitetnega ali sistemskega tveganja v zvezi z
bankami ter za določanje zahtev glede kapitalskih blažilnikov v obsegu in na
način, določen v 7. poglavju tega zakona.
(2) Banka Slovenije je v vlogi imenovanega organa pristojna
za izvajanje 124. člena Uredbe 575/2013/EU in s tem pristojna za ocenjevanje
ustreznosti in določitev višje uteži tveganja ter strožjih meril za
izpostavljenosti, zavarovane s hipotekami na nepremičnine, iz 125. in 126.
člena Uredbe 575/2013/EU.
(3) Banka Slovenije je v vlogi imenovanega organa pristojna
za izvajanje 164. člena Uredbe 575/2013/EU in s tem pristojna za ocenjevanje
ustreznosti in določitev višjih minimalnih vrednosti z izpostavljenostjo
tehtanega povprečja izgube ob neplačilu za izpostavljenosti na drobno,
zavarovane s hipotekami na nepremičnine, iz četrtega odstavka 164. člena Uredbe
575/2013/EU.
(4) Banka Slovenije pri sprejemanju odločitev iz drugega in
tretjega odstavka tega člena tesno sodeluje z Evropsko centralno banko, kadar
je pristojna za izvajanje pooblastil in nalog bonitetnega nadzora nad bankami v
skladu z Uredbo 1024/2013/EU, zlasti z izmenjavo vseh potrebnih informacij in
ob upoštevanju medsebojnega vpliva z drugimi ukrepi. V ta namen Banka Slovenije
uradno obvestilo Evropskemu bančnemu organu in Evropskemu odboru za sistemska
tveganja iz tretjega pododstavka drugega odstavka 124. člena Uredbe 575/2013/EU
in iz tretjega pododstavka šestega odstavka 164. člena Uredbe 575/2013/EU
pošlje tudi Evropski centralni banki.
12. člen
(pristojnost Banke Slovenije za nadzor nad drugimi osebami)
(1) Banka Slovenije je pristojna in odgovorna za nadzor nad
osebami, ki v nasprotju s prepovedjo, določeno v 112. členu tega zakona,
opravljajo storitve sprejemanja depozitov ali drugih vračljivih sredstev od
javnosti.
(2) Nadzor nad osebami iz prejšnjega odstavka se opravlja v
obsegu, določenem v oddelku 10.4. tega zakona.
13. člen
(sodelovanje v Evropskem sistemu finančnega nadzora)
(1) Banka Slovenije si pri izvajanju nalog in pristojnosti v
zvezi z nadzorom nad bankami v skladu s tem zakonom in Uredbo 575/2013/EU,
zlasti s sodelovanjem s pristojnimi organi držav članic in organi Evropske
unije, prizadeva za oblikovanje in uveljavljanje enotnih nadzornih orodij in
praks.
(2) Za namene iz prejšnjega odstavka Banka Slovenije
sodeluje:
1.     
kot članica Evropskega sistema finančnega nadzora in zlasti zagotavlja
pretok ustreznih in zanesljivih informacij med člani sistema,
2.     
pri dejavnostih Evropskega bančnega organa in po potrebi v kolegijih
nadzornikov,
3.     
z Evropskim odborom za sistemska tveganja.
(3) Banka Slovenije odloči o uporabi smernic ali priporočil
evropskega nadzornega organa, ki zadevajo subjekte, za nadzor nad katerimi je
pristojna Banka Slovenije, ter lahko v celoti ali delno zavrne uporabo
posameznih smernic ali priporočil, če so za to utemeljeni razlogi. Sklep o
uporabi smernic ali priporočil iz prejšnjega stavka se objavi v Uradnem listu
Republike Slovenije.
(4) Pristojnosti Banke Slovenije po tem in drugih zakonih ne
smejo vplivati na izvajanje njenih nalog iz prejšnjega odstavka.
2.2. Splošna načela v zvezi z izvajanjem nadzora
2.2.1. Zaupne informacije
14. člen
(obveznost varovanja zaupnih informacij)
(1) Zaupne informacije po tem zakonu so vse informacije o
posamezni banki, ki jih pri opravljanju nadzora nad banko pridobi Banka
Slovenije od banke ali drugih oseb oziroma jih izdela Banka Slovenije za namene
izvajanja nadzora nad posamezno banko, vključno z internimi ocenami in poročili
Banke Slovenije o poslovanju posamezne banke.
(2) Če zakon ne določa drugače, ne sme Banka Slovenije
razkriti zaupnih informacij o posamezni banki drugi osebi ali državnemu organu,
razen v obliki povzetka, iz katerega ni mogoče prepoznati posameznih bank, na
katere se nanašajo.
(3) Zaposleni pri Banki Slovenije, revizorji in drugi
strokovnjaki, ki delajo ali so delali po pooblastilu Banke Slovenije, morajo
vse informacije, ki so jih pridobili pri opravljanju nalog za Banko Slovenije,
v zvezi z izvajanjem njenih nalog in pristojnosti nadzora, varovati kot zaupne
in jih ne smejo razkriti nobeni drugi osebi ali državnemu organu, razen če ta
zakon določa drugače.
(4) Prepoved iz drugega in tretjega odstavka tega člena ne
velja:
1.     
za zaupne informacije, ki so potrebne za izvedbo kazenskega ali
predkazenskega postopka;
2.     
v primeru stečaja banke ali prisilne likvidacije banke, glede zaupnih
informacij, ki so potrebne za uveljavljanje terjatev upnikov do banke in za
izvedbo drugih dejanj v stečajnem postopku ali postopku prisilne likvidacije
ter s tema postopkoma povezanih pravdnih postopkih, razen glede informacij, ki
se nanašajo tudi na druge osebe, ki so bile udeležene pri poskusih
reorganizacije banke;
3.     
za rezultate stresnih testov, ki jih izvede Banka Slovenije v skladu s
petim odstavkom 192. člena tega zakona ali 32. členom Uredbe 1093/2010/EU,
kadar te rezultate objavi Banka Slovenije ali jih z namenom objave posreduje
Evropskemu bančnemu organu;
4.     
za informacije o dovoljenjih za opravljanje bančnih, finančnih in
dodatnih finančnih storitev, dovoljenjih za izdajanje hipotekarnih in
komunalnih obveznic, dovoljenjih za pridobitev kvalificiranega deleža ter dovoljenjih
za opravljanje funkcije člana uprave banke in dovoljenjih za opravljanje
funkcije člana nadzornega sveta;
5.     
v drugih primerih, ko zakon izrecno določa, da Banka Slovenije ali oseba
iz tretjega odstavka tega člena zaupne informacije lahko razkrije javnosti ali
določenim prejemnikom.
(5) Obveznost varovanja zaupnih informacij iz tega člena
velja tudi za informacije, ki jih Banka Slovenije oziroma osebe iz tretjega
odstavka tega člena pridobijo v okviru izmenjave informacij z Evropskim bančnim
organom, Evropskim organom za vrednostne papirje in trge, Evropskim odborom za
sistemska tveganja, nadzornimi organi Republike Slovenije ali pristojnimi
organi drugih držav članic, vključno z Evropsko centralno banko, kadar izvaja
pooblastila pristojnega organa v skladu z Uredbo 575/2013/EU in Uredbo (EU)
2019/2033 Evropskega parlamenta in Sveta z dne 27. novembra 2019 o
bonitetnih zahtevah za investicijska podjetja ter o spremembi uredb (EU)
št. 1093/2010, (EU) št. 575/2013, (EU) št. 600/2014 in (EU)
št. 806/2014 (UL L št. 314 z dne 5. 12. 2019, str. 1; v
nadaljnjem besedilu: Uredba 2019/2033/EU), ter organi držav članic, ki
upravljajo sisteme jamstva za vloge, v skladu s tem zakonom in Uredbo
575/2013/EU.
(6) Banka Slovenije obdeluje osebne podatke, ki jih pridobi v
okviru izvajanja nalog in pooblastil, določenih s tem zakonom ali Uredbo
575/2013/EU in v skladu s predpisi, ki urejajo varstvo osebnih podatkov.
15. člen
(uporaba in posredovanje zaupnih informacij)
(1) Banka Slovenije sme zaupne informacije uporabiti samo za
naslednje namene:
1.     
da preveri pogoje za izdajo dovoljenj in soglasij, o katerih odloča na
podlagi tega zakona ali Uredbe 575/2013/EU in drugih zakonov, ter da zagotovi
učinkovito spremljanje poslovanja bank na posamični in konsolidirani podlagi;
2.     
da izreka ukrepe nadzora ter odloča o drugih ukrepih, za katere je
pooblaščena v skladu s tem ali drugim zakonom;
3.     
da izreka kazni za prekrške ter vloži ovadbo zaradi suma storitve
kaznivega dejanja;
4.     
v postopkih sodnega varstva proti odločbam, ki jih je izdala, in v
drugih sodnih postopkih, ki se vodijo v zvezi z izvajanjem njenih nalog in pristojnosti
na podlagi tega zakona ali predpisov EU.
(2) Banka Slovenije lahko zaupne informacije v zvezi s
posamezno banko razkrije drugim osebam izključno pod pogoji, določenimi v
zakonu.
(3) Določbe prejšnjega in tega člena ne preprečujejo
razkritja zaupnih informacij Evropskemu parlamentu, kadar ta izvaja
preiskovalne pristojnosti na podlagi 226. člena PDEU.
(4) Ne glede na določbe tega člena se za zahteve, ki jih
Banka Slovenije prejme na podlagi zakona, ki ureja dostop do informacij javnega
značaja, uporabljajo določbe zakona, ki ureja dostop do informacij javnega
značaja.
16. člen
(razkritje zaupnih informacij)
(1) Banka Slovenije lahko razkrije zaupne informacije
nadzornim organom Republike Slovenije ali pristojnim organom drugih držav
članic v zvezi z izvajanjem njihovih nalog in pristojnosti nadzora ter Evropski
centralni banki, kadar izvaja pooblastila pristojnega organa v skladu z Uredbo
575/2013/EU.
(2) Banka Slovenije lahko razkrije zaupne informacije tudi
naslednjim subjektom Republike Slovenije, druge države članice ali Evropske
unije, v zvezi z izvajanjem njihovih nalog in pristojnosti:
1.     
organom, pristojnim za nadzor drugih subjektov finančnega sektorja in za
nadzor finančnih trgov;
2.     
organom, pristojnim za izvajanje makrobonitetnega nadzora;
3.     
organom, pristojnim za reševanje institucij, ter organom, odgovornim za
ohranjanje stabilnosti finančnega sistema;
4.     
sodišču in drugim organom, ki opravljajo dejanja v postopku prisilne
likvidacije ali stečaja banke ali v drugem podobnem postopku;
5.     
sodišču, državnemu tožilstvu ali policiji v skladu s predpisi, ki
urejajo izvedbo kazenskega ali predkazenskega postopka;
6.     
revizorjem, ki opravljajo naloge revidiranja računovodskih izkazov
kreditnih institucij, investicijskih podjetij, zavarovalnic in finančnih
institucij;
7.     
subjektom ali organom, ki upravljajo sisteme jamstva za vloge, glede
informacij, ki jih potrebujejo za izvajanje svojih nalog;
8.     
centralni banki Evropskega sistema centralnih bank (v nadaljnjem
besedilu: ESCB), Evropski centralni banki ali drugemu organu s podobnimi
nalogami in pristojnostmi kot monetarne oblasti, kadar so te informacije
pomembne za opravljanje njihovih zakonsko predpisanih nalog, vključno z
vodenjem monetarne politike in s tem povezanim zagotavljanjem likvidnosti,
pregledom nad plačili in nad delovanjem klirinških in poravnalnih sistemov, ter
zagotavljanjem stabilnosti finančnega sistema;
9.     
pogodbenim ali institucionalnim shemam za zaščito vlog iz sedmega
odstavka 113. člena Uredbe 575/2013/EU;
10.  
organom, pristojnim za pregled nad delovanjem plačilnih sistemov;
11.  
Evropskemu bančnemu organu v obsegu, potrebnem za izvajanje njegovih
pristojnosti in nalog v skladu z Uredbo 1093/2010/EU, Evropskemu odboru za
sistemska tveganja, kadar so te informacije pomembne za opravljanje njegovih
nalog v skladu z Uredbo 1092/2010/EU, Evropskemu organu za zavarovanja in
poklicne pokojnine, kadar so te informacije pomembne za opravljanje njegovih
nalog v skladu z Uredbo 1094/2010/EU, in Evropskemu organu za vrednostne
papirje in trge, kadar so te informacije pomembne za opravljanje njegovih nalog
v skladu z Uredbo 1095/2010/EU;
12.  
organom, ki so pristojni za nadzor nad organi, ki opravljajo dejanja v
postopku prisilne likvidacije ali stečaja banke ali v drugem podobnem postopku;
13.  
organom, ki so pristojni za nadzor nad pogodbenimi ali institucionalnimi
shemami za zaščito vlog iz sedmega odstavka 113. člena Uredbe 575/2013/EU;
14.  
organom, ki so pristojni za nadzor nad revizorji, ki opravljajo naloge
revidiranja računovodskih izkazov nadzorovanih finančnih družb;
15.  
organom, ki so pristojni za odkrivanje ali pregon dejanj, ki pomenijo
kršitev predpisov o poslovanju gospodarskih družb, če jih potrebujejo v
postopkih, ki jih vodijo v okviru svojih pristojnosti;
16.  
centralni klirinško-depotni družbi ali drugi klirinški družbi oziroma
poravnalnemu sistemu po zakonu, ki ureja trg finančnih instrumentov, v zvezi z
opravljanjem storitev izravnave in poravnave poslov, sklenjenih na enem od
trgov v Republiki Sloveniji, če Banka Slovenije oceni, da so te informacije
potrebne, da se zagotovi ustrezno ukrepanje te družbe glede neizpolnitve
oziroma morebitne neizpolnitve obveznosti udeležencev teh trgov;
17.  
pritožbenemu organu ali sodišču, ki v zvezi s konkretno informacijo vodi
postopek na področju dostopa do informacij javnega značaja;
18.  
državnemu organu, ki opravlja nadzor nad varstvom osebnih podatkov;
19.  
finančnim obveščevalnim enotam, kot so določene v zakonu, ki ureja
preprečevanje pranja denarja in financiranja terorizma, in drugim organom, ki
opravljajo nadzor nad kreditnimi institucijami in finančnimi institucijami na
podlagi predpisov, ki prenašajo Direktivo 2015/849/EU;
20.  
organom, ki so pristojni in odgovorni za uporabo pravil glede
strukturnega ločevanja v bančni skupini.
(3) Banka Slovenije lahko subjektom iz prvega in drugega
odstavka tega člena razkrije le tiste zaupne informacije, ki jih organ oziroma
oseba potrebuje za izvajanje svojih nalog ali pristojnosti v skladu z
veljavnimi predpisi, ki urejajo njihovo delovanje in pristojnosti. Če zaupne
informacije vključujejo zaupne podatke o posamezni stranki, se ti podatki
posredujejo subjektom iz prvega in drugega odstavka tega člena le, če bi zaupne
podatke ob upoštevanju drugega ali tretjega odstavka 146. člena tega zakona
lahko ti subjekti zahtevali tudi neposredno od banke.
(4) Kadar organi iz 12., 13. ali 14. točke drugega odstavka
tega člena izvajajo pristojnosti odkrivanja in pregona kršitev predpisov s
pomočjo oseb, ki so imenovane za izvajanje posameznih nalog in niso del javnega
sektorja, lahko Banka Slovenije razkrije zaupne informacije tudi tem osebam.
Banka Slovenije lahko zaupne informacije razkrije samo, če te osebe predložijo
sklep organa iz 12., 13. ali 14. točke drugega odstavka tega člena o imenovanju
za izvajanje posameznih nalog ali če Banko Slovenije o imenovanju teh oseb in
posameznih nalogah, za katere so bile imenovane, obvesti organ iz 12., 13. ali
14. točke drugega odstavka tega člena.
(5) Subjekti, ki pridobijo zaupne informacije na podlagi tega
člena, smejo te informacije uporabiti samo za izvajanje svojih pristojnosti
nadzora oziroma nalog iz prvega odstavka tega člena in jih ne smejo razkriti
drugi osebi ali državnemu organu, razen v primerih iz četrtega odstavka 14.
člena tega zakona.
(6) Banka Slovenije sme zaupne informacije, ki jih je
pridobila od pristojnega organa druge države članice ali pri opravljanju
pregleda poslovanja podružnice banke države članice v skladu z oddelkom 10.2.
tega zakona, razkriti subjektom iz 12. do 16. točke drugega odstavka tega člena
s soglasjem pristojnega organa te države članice.
17. člen
(razkritje zaupnih informacij drugim organom Republike
Slovenije)
(1) Banka Slovenije lahko zaupne informacije razkrije Vladi
Republike Slovenije oziroma drugemu državnemu organu Republike Slovenije, ki je
odgovoren za pripravo zakonodaje glede nadzora nad bankami, investicijskimi
podjetji, finančnimi institucijami in zavarovalnicami, kadar je takšno
razkritje nujno za izvedbo ukrepov za stabilizacijo banke.
(2) Banka Slovenije lahko zaupne informacije razkrije
Državnemu zboru Republike Slovenije, kadar ta v skladu z zakonsko določenimi
pooblastili izvaja nadzor nad delovanjem Banke Slovenije v zvezi z izvajanjem
njenih nalog in pooblastil pri opravljanju nadzora, in le v obsegu, ko je
posredovanje posameznih zaupnih informacij nujno za izvajanje pooblastil
nadzora nad delovanjem Banke Slovenije.
(3) Subjekti, ki pridobijo zaupne informacije na podlagi
prvega ali drugega odstavka tega člena, morajo te informacije varovati kot
zaupne in jih ne smejo razkriti drugi osebi ali državnemu organu, razen v
primerih iz četrtega odstavka 14. člena tega zakona.
(4) Banka Slovenije sme zaupne informacije, ki jih je
pridobila od pristojnega organa druge države članice ali pri opravljanju
pregleda poslovanja podružnice banke države članice v skladu z oddelkom 10.2.
tega zakona, razkriti subjektom iz prvega in drugega odstavka tega člena samo s
soglasjem pristojnega organa te države članice in za namen, za katerega je bilo
to soglasje dano.
18. člen
(razkritje informacij mednarodnim organom)
(1) Banka Slovenije lahko na podlagi pisne zahteve razkrije
ali posreduje zaupne informacije Mednarodnemu denarnemu skladu, Svetovni banki,
Banki za mednarodne poravnave in Odboru za finančno stabilnost (mednarodni).
(2) Razkritje ali posredovanje zaupnih informacij iz
prejšnjega odstavka je dopustno, če so izpolnjeni vsi naslednji pogoji:
-       
mednarodni organ iz prvega odstavka tega člena informacije pridobiva za
namen iz tretjega odstavka tega člena;
-       
je pisna zahteva upravičena zaradi posamičnih nalog, ki jih mednarodni
organ opravlja v skladu s svojimi pooblastili, in obsega vse podatke iz
četrtega odstavka tega člena;
-       
so zahtevane informacije potrebne zgolj za opravljanje posamičnih nalog
mednarodnega organa in ne presegajo nalog, ki jih v skladu z aktom o delovanju
organa slednji opravlja;
-       
se za navedene mednarodne organe in osebe, ki bodo prejele informacije,
uporabljajo pravila o obveznosti varovanja zaupnih informacij z vsebino,
določeno v 14. in 15. členu tega zakona;
-       
mednarodni organ in osebe, ki bodo prejele informacije, pri obdelavi
osebnih podatkov upoštevajo zahteve Uredbe 2016/679/EU.
(3) Mednarodni organi iz prvega odstavka tega člena lahko
zaupne informacije pridobijo samo za naslednje namene:
-       
Mednarodni denarni sklad in Svetovna banka za namene ocenjevanja v
okviru Programa za oceno finančnih sektorjev;
-       
Banka za mednarodne povezave za namene kvantitativnih ocen učinka;
-       
Odbor za finančno stabilnost za namene funkcije nadzora.
(4) Zahteva iz drugega odstavka tega člena mora obsegati
vsaj:
-       
natančno opredeljeno naravo, obseg in obliko zahtevanih informacij ter
način njihovega razkritja ali posredovanja,
-       
navedbo oseb, ki so neposredno povezane z opravljanjem posebne naloge.
(5) Zahtevane informacije se lahko posredujejo ali razkrijejo
le osebam, ki so neposredno povezane z opravljanjem posamične naloge iz druge
alineje drugega odstavka tega člena.
(6) Informacije iz tega člena, ki niso zbirne ali anonimizirane,
se organom iz prvega odstavka tega člena ne smejo posredovati, razkrijejo pa se
lahko le v prostorih Banke Slovenije.
19. člen
(obveščanje v primeru kriznih razmer)
(1) Banka Slovenije v primeru kriznih razmer v Republiki
Sloveniji, ki vključujejo tudi primere, določene v 18. členu Uredbe
1093/2010/EU, ali ob drugih neugodnih trendih na finančnih trgih, ki lahko
ogrozijo likvidnost trga ali stabilnost finančnega sistema v drugi državi
članici, zlasti v primerih, ko so te razmere povezane s poslovanjem pomembne
podružnice banke ali subjektov v skupini v drugi državi članici, o tem nemudoma
obvesti pristojni organ te države članice, Evropski bančni organ, centralne
banke ESCB ter Evropski odbor za sistemska tveganja.
(2) Kadar Banka Slovenije pridobi zaupne informacije v zvezi
z okoliščinami iz prejšnjega odstavka od pristojnega organa druge države
članice ali drugega organa iz prejšnjega odstavka, o tem nemudoma obvesti
ministrstvo, pristojno za finance, kadar je takšno razkritje nujno, da se
zagotovi učinkovit nadzor ter izvedejo ukrepi za reševanje ali prenehanje
kreditnih institucij.
(3) Ne glede na četrti odstavek 17. člena tega zakona sme
Banka Slovenije razkriti zaupne informacije, ki jih pridobi v zvezi z
okoliščinami iz prvega odstavka tega člena, ministrstvu, pristojnemu za
finance, tudi brez soglasja pristojnega organa države članice, če je razkritje
nujno za izvedbo ukrepov za stabilizacijo banke.
20. člen
(posredovanje zaupnih informacij osebam tretje države)
(1) Banka Slovenije lahko razkrije zaupne informacije osebam
iz tretje države, ki imajo v tretji državi položaj pristojnega organa ali
subjekta iz 1. do 6. točke ter 12. do 14. točke drugega odstavka 16. člena tega
zakona, če so izpolnjeni naslednji pogoji:
1.     
če je Republika Slovenija s tretjo državo sklenila dogovor o sodelovanju
med navedenimi organi Republike Slovenije in tretje države, s katerim je
dogovorjena medsebojna izmenjava zaupnih informacij;
2.     
če se za navedene osebe tretje države v tej državi uporabljajo pravila o
obveznosti varovanja zaupnih informacij, z vsebino, določeno v 14. in 15. členu
tega zakona;
3.     
če je informacija, ki je predmet razkritja osebi tretje države,
namenjena samo potrebam izvajanja nalog pristojnega organa ali nalog subjektov
iz 1. do 6. točke ter 12. do 14. točke drugega odstavka 16. člena tega zakona.
(2) Banka Slovenije sme zaupne informacije, ki jih je
pridobila od pristojnega organa druge države članice ali pri opravljanju
pregleda poslovanja podružnice banke države članice v skladu s tem zakonom,
razkriti osebam iz prejšnjega odstavka samo s soglasjem pristojnega organa te
države članice.
2.2.2. Odgovornost za izvajanje nadzora
21. člen
(odgovornost v zvezi z izvajanjem nadzora)
(1) Banka Slovenije in osebe, ki delujejo v njenem imenu ali
po njenem pooblastilu, pri izvajanju pristojnosti nadzora na podlagi tega
zakona ravnajo s skrbnostjo dobrega strokovnjaka.
(2) Šteje se, da je Banka Slovenije pri izrekanju ukrepov
nadzora in izvajanju drugih pristojnosti na podlagi tega zakona ravnala z
ustrezno skrbnostjo, če je ob upoštevanju dejstev in okoliščin, s katerimi je
razpolagala v času odločanja, lahko upravičeno štela, da so izpolnjeni pogoji
za izrekanje ukrepov nadzora ali za izvajanje drugih pristojnosti v skladu s
tem zakonom in da so izrečeni ukrepi zakoniti.
(3) Banka Slovenije je odgovorna za ravnanja oseb, ki so pri
izvajanju nadzora in drugih pristojnosti Banke Slovenije v skladu s tem zakonom
delovale na podlagi pooblastila Banke Slovenije po pravilih, ki urejajo
odgovornost delodajalcev za škodo, ki jo pri delu ali v zvezi z delom tretjim
osebam povzročijo zaposleni. Če zaradi ravnanja osebe, ki je delovala na
podlagi pooblastila Banke Slovenije, nastane škoda, lahko oškodovanec ne glede
na določbe drugih zakonov zahteva povračilo škode izključno od Banke Slovenije.
(4) Šteje se, da je oseba, ki je delovala v imenu Banke
Slovenije pri izvajanju pristojnosti nadzora v skladu s tem zakonom, ravnala z
ustrezno skrbnostjo, če je ob upoštevanju dejstev in okoliščin, s katerimi je
razpolagala v času svojega delovanja, ravnala kot dober strokovnjak.
2.2.3. Sodelovanje med nadzornimi organi
22. člen
(sodelovanje med nadzornimi organi Republike Slovenije)
(1) Banka Slovenije in nadzorni organi Republike Slovenije
sodelujejo pri izvajanju svojih nalog in pooblastil pri opravljanju nadzora ter
si skupno prizadevajo za učinkovit nadzor na ravni finančnega sistema.
(2) Banka Slovenije in nadzorni organi Republike Slovenije si
v največji možni meri prizadevajo za poenotenje nadzorniških praks ter v tem
okviru tudi za primerljivost metodološkega pristopa pri nadzoru upravljanja
tveganj.
(3) Banka Slovenije in nadzorni organi Republike Slovenije
morajo na zahtevo posameznega nadzornega organa posredovati temu organu vse
podatke glede nadzorovanega subjekta, ki jih organ potrebuje v postopku
opravljanja nalog nadzora, v postopku v zvezi z izdajo dovoljenj ali pri
odločanju o drugih posamičnih zadevah v skladu z zakonom.
(4) Banka Slovenije in nadzorni organi Republike Slovenije
morajo drug drugega na lastno pobudo obveščati o nepravilnostih ali drugih
okoliščinah, ki jih ugotovijo pri opravljanju nadzora ali drugih svojih nalog
in pristojnosti, če te ugotovitve vplivajo ali bi lahko vplivale na izvajanje
nalog tega nadzornega organa pri opravljanju nadzora, zlasti informacije o:
1.     
ugotovljenih neugodnih trendih v poslovanju nadzorovanega subjekta,
zlasti glede izpolnjevanja bonitetnih zahtev, ki bi lahko resno vplivali na
druge nadzorovane subjekte;
2.     
pomembnejših kaznih in ukrepih nadzora, ki jih izreče nadzorni organ v
okviru svojih pristojnosti.
(5) Podrobnejšo vsebino in način medsebojnega sodelovanja
Banke Slovenije in nadzornih organov Republike Slovenije določi minister
oziroma ministrica (v nadaljnjem besedilu: minister), pristojna za finance, na
podlagi predhodnega mnenja Banke Slovenije in nadzornih organov Republike
Slovenije.
23. člen
(sodelovanje s pristojnimi organi držav članic in tretjih
držav)
(1) Banka Slovenije sodeluje s pristojnimi organi držav
članic, ki so pristojni za nadzor kreditnih institucij, glede nadzora nad
poslovanjem kreditnih institucij, ki poslujejo v Republiki Sloveniji in drugih
državah članicah, v katerih nimajo sedeža, zlasti prek podružnice.
(2) Banka Slovenije sodeluje s pristojnimi organi drugih
držav članic zlasti z izmenjavo vseh informacij, s katerimi bi se lahko olajšal
nadzor nad kreditnimi institucijami, vključno s preverjanjem pogojev za izdajo
dovoljenj, spremljanjem izpolnjevanja bonitetnih zahtev ter presojo ugleda in
izkušenj članov upravljalnih organov ter primernosti imetnikov kvalificiranih
deležev.
(3) Banka Slovenije pristojnemu organu v državi članici:
1.     
na njegovo zahtevo predloži informacije iz prejšnjega odstavka;
2.     
na lastno pobudo posreduje vse informacije, ki so po mnenju Banke
Slovenije bistvene za izvajanje nalog nadzora tega pristojnega organa.
(4) Informacija se šteje za bistveno po prejšnjem odstavku,
če bi lahko imela pomemben vpliv za oceno finančne trdnosti banke države
članice.
(5) Kadar je Banka Slovenije pristojna za nadzor podružnice
banke tretje države ali za nadzor banke, ki je del iste skupine kot podružnica
banke tretje države, tesno sodeluje s pristojnimi organi držav članic za
podružnice banke ali institucije, ki so del iste skupine iz tretje države, z
namenom:
-       
da se zagotovi, da so vse dejavnosti te skupine iz tretje države v
Evropski uniji predmet celovitega nadzora,
-       
da se prepreči izogibanje zahtevam, ki se uporabljajo za skupine iz
tretjih držav na podlagi tega zakona, Direktive 2013/36/EU in Uredbe
575/2013/EU, ter
-       
da se preprečijo škodljive posledice za finančno stabilnost Evropske
unije.
(6) Banka Slovenije sklepa sporazume o sodelovanju s
pristojnimi organi tretjih držav glede opravljanja nalog nadzora nad bankami,
ki opravljajo storitve v tretji državi v skladu s tem zakonom, ter glede
opravljanja nalog nadzora nad podružnicami bank iz tretje države, ki so
pridobile dovoljenje za opravljanje storitev na območju Republike Slovenije v
skladu s tem zakonom.
(7) Banka Slovenije tesno sodeluje in si izmenjuje
informacije s finančnimi obveščevalnimi enotami in drugimi organi držav članic,
pristojnimi za nadzor nad kreditnimi institucijami finančnimi institucijami na
podlagi predpisov, ki prenašajo Direktivo 2015/849/EU, če:
-       
je to potrebno za opravljanje nalog v skladu s tem zakonom, Direktivo
2013/36/EU, Uredbo 575/2013/EU ali Direktivo 2015/849/EU in
-       
če takšno sodelovanje in izmenjava informacij ne posegata v
poizvedovanje, preiskavo ali postopek, ki poteka v skladu s kazenskim ali
upravnim pravom Republike Slovenije.
24. člen
(sodelovanje z Evropskim bančnim organom)
(1) Banka Slovenije v zvezi z izvajanjem nalog nadzora nad
bankami sodeluje z Evropskim bančnim organom in mu predloži vse informacije,
potrebne za izvajanje njegovih nalog v skladu z določbami 35. člena Uredbe
1093/2010/EU.
(2) Banka Slovenije obvesti Evropski bančni organ v skladu z
19. členom Uredbe 1093/2010/EU, če pristojni organ druge države članice Banki
Slovenije ne predloži bistvenih informacij za izvajanje nadzora nad bankami in
glede poslovanja bank držav članic v Republiki Sloveniji ali če zavrne zahtevo
Banke Slovenije za sodelovanje, zlasti glede izmenjave pomembnih informacij v
zvezi z opravljanjem nadzora, oziroma če se na takšno zahtevo Banke Slovenije
ne odzove v razumnem roku.
25. člen
(obveščanje organov Evropske unije)
Banka Slovenije obvešča Komisijo, Evropski bančni odbor,
Evropski bančni organ, Evropsko centralno banko in druge organe Evropske unije
v skladu s predpisi Evropske unije.
3. POGLAVJE: 
STATUSNI USTROJ BANKE
3.1. Splošne določbe
26. člen
(organiziranost kot delniška družba)
(1) Banka mora biti organizirana v pravnoorganizacijski
obliki delniške družbe ali evropske delniške družbe.
(2) Za banko se uporabljajo določbe ZGD-1, ki veljajo za
delniške družbe ali evropske delniške družbe, če ni s tem zakonom drugače določeno.
27. člen
(uporaba imena)
(1) V sodni register se ne sme vpisati firma, ki vsebuje
besede »banka«, »kreditna institucija« ali »hranilnica« ali izpeljanke iz teh
besed, če pravna oseba ni pridobila dovoljenja pristojnega organa za
opravljanje bančnih storitev.
(2) Če uporaba firme ali druge oznake banke države članice,
ki opravlja storitve v Republiki Sloveniji, ustvarja ali bi lahko ustvarila
zmedo med uporabniki, lahko Banka Slovenije od te banke zahteva, da uporabi
dodatne znake, s katerimi se odpravijo nejasnosti.
3.2. Ustanovni kapital in delnice banke
28. člen
(ustanovni kapital banke)
(1) Najnižji znesek ustanovnega kapitala banke je 5.000.000
eurov.
(2) Ustanovni kapital banke vključuje eno ali več postavk iz
točk (a) do (e) prvega odstavka 26. člena Uredbe 575/2013/EU.
29. člen
(delnice banke)
(1) Delnice banke se lahko glasijo le na ime.
(2) Delnice banke se lahko vplačajo samo v denarju.
(3) Prejšnji odstavek se ne uporablja v primeru:
1.     
ustanovitve banke ali povečanja osnovnega kapitala banke zaradi izvedbe
združitve ali delitve;
2.     
povečanja osnovnega kapitala banke iz sredstev banke;
3.     
povečanja osnovnega kapitala banke na podlagi ukrepov zgodnjega
posredovanja v skladu s tem zakonom;
4.     
povečanja osnovnega kapitala banke na podlagi ukrepov za reševanje
banke, v skladu z zakonom, ki ureja reševanje in postopke prenehanja bank.
(4) Kot stvarni vložek pri povečanju osnovnega kapitala banke
se za namen tega zakona ne šteje:
1.     
izročitev zamenljivih kapitalskih instrumentov, ki jih je izdala banka
in ki izpolnjujejo pogoje v skladu z določbami Uredbe 575/2013/EU, če so bili
kapitalski instrumenti vplačani v denarju;
2.     
denarne terjatve, ki pripadajo zaposlenim iz naslova izplačila
variabilnega dela prejemkov, ki jim jih zagotavlja banka v skladu s tem
zakonom.
(5) Delnice banke morajo biti v celoti vplačane pred vpisom
ustanovitve oziroma povečanja osnovnega kapitala v sodni register.
(6) Za delnice banke, ki so delnice z nominalnim zneskom, se
ne uporablja določba drugega odstavka 172. člena ZGD-1, ki določa, da se morajo
delnice z nominalnim zneskom glasiti najmanj na en euro ali njegov večkratnik,
za kosovne delnice banke pa se ne uporablja določba tretjega odstavka 172.
člena ZGD-1, ki določa, da znesek v osnovnem kapitalu, ki pripada posamezni
kosovni delnici, ne sme biti nižji od enega eura.
(7) Banka Slovenije predpiše merila za stvarne vložke, ki se
lahko upoštevajo pri povečanju osnovnega kapitala banke v skladu s 3. točko
tretjega odstavka tega člena.
(8) Statut banke lahko določi pooblastilo upravi za povečanje
osnovnega kapitala banke (odobreni kapital), pri čemer se ne uporabljata
zahtevi iz ZGD-1, da znesek odobrenega kapitala ne sme preseči polovice
osnovnega kapitala, ki je obstajal v času, ko je bil statut spremenjen. Statut
banke lahko določi tudi pogoje povečanja osnovnega kapitala z odobrenim
kapitalom.
(9) Ne glede na določbe ZGD-1 sme pri pogojnem povečanju
osnovnega kapitala banke najmanjši emisijski znesek delnic, izdanih v postopku
pogojnega povečanja osnovnega kapitala, preseči polovico osnovnega kapitala, ki
obstaja med sklepanjem o pogojnem povečanju kapitala.
30. člen
(ničnost skupščinskih sklepov)
(1) Poleg primerov, določenih v ZGD-1, je sklep skupščine
ničen, če je v nasprotju z ukrepom, ki ga na podlagi tega zakona ali Uredbe
1024/2013/EU banki izreče Banka Slovenije ali Evropska centralna banka kot
pristojni organ, ali v primeru, če se s skupščinskim sklepom zmanjšujejo učinki
ali zaobide namen takšnega ukrepa.
(2) Ničnost skupščinskega sklepa zaradi razlogov iz
prejšnjega odstavka lahko v šestih mesecih od vpisa sklepa skupščine v sodni
register uveljavlja Banka Slovenije v zvezi z ukrepi nadzora na podlagi tega
zakona ali Evropska centralna banka, kadar je izrekla ukrepe nadzora na podlagi
Uredbe 1024/2013/EU.
(3) Za banke se ne uporablja 399. člen ZGD-1.
3.3. Dejavnost banke
31. člen
(opravljanje storitev)
(1) Banka lahko opravlja bančne storitve, finančne storitve
in dodatne finančne storitve.
(2) Banka lahko začne opravljati storitve iz prejšnjega
odstavka, ko pridobi dovoljenje za opravljanje teh storitev v skladu s tem
zakonom in Uredbo 1024/2013/EU.
(3) Banka lahko poleg storitev iz prvega odstavka tega člena
opravlja tudi pomožne storitve.
(4) Pomožne storitve so upravljanje premoženja banke, vodenje
zbirk podatkov, vključno z osebnimi podatki, ali opravljanje podobnih poslov,
ki se izvajajo kot podpora opravljanju storitev ene ali več kreditnih
institucij.
(5) Banka ne sme opravljati drugih dejavnosti in storitev,
razen storitev iz prvega in tretjega odstavka tega člena.
32. člen
(prepoved kreditiranja in fiktivni posli)
(1) Banka ne sme posredno ali neposredno kreditirati in
dajati jamstev za nakup lastnih delnic ali delnic oziroma deležev družb, v
katerih je banka udeležena z najmanj 20‑odstotnim deležem v kapitalu ali
glasovalnih pravicah.
(2) Za kreditiranje iz prejšnjega odstavka se štejejo tudi
drugi pravni posli, ki so po svojem ekonomskem namenu enaki kreditu.
(3) Prepoved iz prvega odstavka tega člena velja tudi za
kapitalske in druge instrumente, katerih izdajatelj je banka oziroma družba, v
kateri je banka udeležena z najmanj 20-odstotnim deležem v kapitalu ali
glasovalnih pravicah in ki se glede na svoje lastnosti lahko upoštevajo pri
izračunu kapitala banke oziroma teh družb.
(4) Za terjatve delničarja do banke iz naslova vloge na
podlagi pogodbe o vodenju transakcijskega računa, hranilne vloge, denarnega
depozita ali drugih pozitivnih stanj, ki so posledica običajnih bančnih
transakcij in na podlagi katerih mora banka delničarju vrniti denarna sredstva,
ki jih je pri banki vplačal delničar banke ali tretja oseba za račun
delničarja, se ne uporablja četrti odstavek 227. člena ZGD-1.
33. člen
(sodelovanje banke pri finančnem prestrukturiranju)
(1) Banka, ki v okviru finančnega prestrukturiranja z
dolžnikom, ki je pravna oseba, sklene dogovor o delnem odpustu dolga, lahko v
postopku zaradi insolventnosti, ki je začet zoper tega dolžnika v 12 mesecih po
sklenitvi dogovora o odpustu dolga, uveljavlja poplačilo celotnega dolga, kot
da dogovor o odpustu dolga ne bi bil sklenjen.
(2) Posojilo, ki ga banka zagotovi dolžniku, v katerem je
pridobila delež v kapitalu z namenom finančnega prestrukturiranja, se v
kasnejšem stečajnem postopku ali postopku prisilne poravnave nad tem dolžnikom,
ne šteje kot premoženje družbe.
3.4. Sistem upravljanja banke
3.4.1. Skupne določbe za upravljalni organ banke
34. člen
(sistem upravljanja banke)
(1) Banka lahko izbere dvotirni sistem upravljanja banke z
upravo in nadzornim svetom ali enotirni sistem upravljanja banke z upravnim
odborom.
(2) Za upravni odbor banke z enotirnim sistemom upravljanja
se smiselno uporabljajo določbe tega zakona o nadzornem svetu banke, za izvršne
direktorje pa določbe tega zakona o upravi banke.
(3) Za banke z enotirnim sistemom upravljanja veljajo
naslednja posebna pravila:
1.     
upravni odbor banke mora imenovati najmanj dva izvršna direktorja izmed
članov upravnega odbora, pri čemer se izvršni direktor oziroma direktorica (v
nadaljnjem besedilu: izvršni direktor) lahko imenuje samo od članov upravnega
odbora;
2.     
za izvršne direktorje je lahko imenovana največ polovica članov
upravnega odbora banke;
3.     
člani upravnega odbora, ki niso izvršni direktorji, ne smejo voditi
poslov banke;
4.     
predsednik oziroma predsednica upravnega odbora (v nadaljnjem besedilu:
predsednik upravnega odbora) ne more biti imenovan za izvršnega direktorja v
isti banki, Banka Slovenije pa lahko na zahtevo banke dovoli, da funkcijo
izvršnega direktorja v banki opravlja predsednik upravnega odbora, če so za to
podani utemeljeni razlogi na strani banke.
35. člen
(sestava upravljalnega organa)
(1) Banka je odgovorna, da je njen upravljalni organ
sestavljen tako, da ima kot celota ustrezno znanje, veščine in izkušnje, da
lahko poglobljeno razume dejavnosti banke in tveganja, ki jim je izpostavljena.
(2) Organi banke, ki so pristojni za izbor in imenovanje
članov upravljalnega organa, morajo vzpostaviti in izvajati ustrezno politiko
izbora primernih kandidatov, ki zagotavlja:
1.     
da upravljalni organ kot celota upošteva ustrezno širok nabor znanja,
veščin in izkušenj članov upravljalnega organa banke, ki omogoča poglobljeno
razumevanje dejavnosti banke in tveganj, ki jim je banka izpostavljena;
2.     
spodbude za doseganje raznolikosti v okviru upravljalnega organa,
vključno z ustrezno zastopanostjo obeh spolov v upravljalnem organu, vključno s
politikami, da se za dosego teh ciljev poveča število predstavnikov premalo
zastopanega spola v upravljalnem organu;
3.     
opredelitev pogojev za opravljanje posamezne funkcije, vključno z
zahtevanim profilom članov upravljalnega organa, še preden so ti imenovani.
(3) Banka mora politiko izbora primernih kandidatov in njeno
izvajanje v skladu s prejšnjim odstavkom ustrezno dokumentirati in objaviti v
skladu s točko (c) drugega odstavka 435. člena Uredbe 575/2013/EU.
(4) Banka Slovenije zbira informacije iz prejšnjega odstavka
z namenom primerjave praks glede raznolikosti v upravljalnih organih bank ter
te podatke posreduje Evropskemu bančnemu organu.
(5) Banka mora zagotoviti ustrezne kadrovske in finančne
pogoje za uvajanje in usposabljanje članov upravljalnega organa.
36. člen
(predstavniki delavcev v organih nadzora)
(1) Določbe tega zakona, ki veljajo za člane upravljalnih
organov, veljajo tudi za člane organov nadzora, ki so predstavniki delavcev na
podlagi zakona, ki ureja sodelovanje delavcev pri upravljanju gospodarskih
družb.
(2) Drugi in tretji odstavek prejšnjega člena se smiselno
uporabljata tudi za imenovanje predstavnikov delavcev v organ nadzora. Organ,
pristojen za izbor in imenovanje predstavnikov delavcev, mora v poslovniku
opredeliti ključne zahteve za posamezne člane organa nadzora in postopke v
zvezi z ocenjevanjem primernosti, imenovanjem in predčasno razrešitvijo
predstavnikov delavcev v organu nadzora banke ter v dogovoru s pristojnimi
organi banke način nepretrganega zagotavljanja primernosti organa nadzora kot
celote. Svet delavcev mora pri tem upoštevati tudi podzakonske akte, ki jih
izda Banka Slovenije na podlagi 65. in 155. člena tega zakona.
(3) Banka in svet delavcev sporazumno opredelita način
nepretrganega zagotavljanja primernosti organa nadzora kot celote v skladu s
prvim odstavkom prejšnjega člena.
(4) Banka mora zagotoviti ustrezne kadrovske in finančne
pogoje za uvajanje in usposabljanje članov organa nadzora, ki so predstavniki
delavcev.
(5) Ne glede na določbe drugih zakonov so predstavniki
delavcev, ki so člani organa nadzora banke, dolžni varovati zaupne informacije
in poslovne skrivnosti banke, za katere izvejo pri opravljanju funkcije člana
organa nadzora organa ali v povezavi z opravljanjem te funkcije in po prenehanju
opravljanja funkcije člana organa nadzora. Dolžnost varovanja zaupnih
informacij in poslovnih skrivnosti predstavnikov delavcev velja tudi v odnosu
do sveta delavcev in morebitnih drugih zainteresiranih deležnikov. Svet
delavcev v soglasju z banko sprejme politiko o izmenjavi različnih vrst
informacij med predstavniki delavcev v organu nadzora in svetom delavcev ter
drugimi zainteresiranimi deležniki in postopke v zvezi s tem.
(6) Za banko se z namenom zagotovitve učinkovitega, varnega
in preglednega upravljanja s tveganji bank ne uporabljajo določbe zakona, ki
ureja sodelovanje delavcev pri upravljanju, glede imenovanja predstavnikov
delavcev v organe vodenja banke.
37. člen
(ocenjevanje primernosti članov upravljalnega organa)
(1) Banka mora vzpostaviti in izvajati proces ocenjevanja
primernosti članov upravljalnega organa pred imenovanjem in po imenovanju, če
nastopijo okoliščine, zaradi katerih je treba izvesti ponovno ocenjevanje
primernosti, najmanj pa enkrat letno.
(2) V primeru ocenjevanja primernosti člana upravljalnega
organa, ki je predstavnik delavcev v organih nadzora, se mora svet delavcev
opredeliti do ocene primernosti člana upravljalnega organa, ki jo je v skladu s
prejšnjim odstavkom pripravila banka.
(3) Kadar pri izvedbi ocenjevanja iz prvega odstavka tega
člena sodeluje posameznik, ki je zaposlen v banki, mora banka zagotoviti
ustrezno zaščito te osebe pred morebitnimi povračilnimi ukrepi.
(4) Banka mora v petih dneh po sprejetju sklepa nadzornega
sveta o imenovanju ali razrešitvi članov uprave oziroma o potrditvi ustreznosti
kandidatov za člane nadzornega sveta banke, o tem obvestiti Banko Slovenije ali
Evropsko centralno banko, kadar v skladu z Uredbo 1024/2013/EU pri opravljanju
nadzora nad banko izvaja naloge iz točke (e) prvega odstavka 4. člena te
uredbe. V zvezi z imenovanjem člana uprave ali nadzornega sveta mora banka
predložiti oceno primernosti kandidatov, ki jo je izvedla.
38. člen
(nezdružljivost opravljanja drugih direktorskih funkcij)
(1) Banka mora pri določanju števila direktorskih funkcij, ki
jih lahko istočasno opravlja posamezni član ali članica upravljalnega organa (v
nadaljnjem besedilu: član upravljalnega organa) v drugih družbah in
organizacijah hkrati z opravljanjem funkcije člana upravljalnega organa banke,
upoštevati posamične okoliščine v zvezi z banko in članom, zlasti z vidika
časa, ki ga mora ta nameniti opravljanju svoje funkcije, ter naravo, obsegom in
zapletenostjo dejavnosti, ki jih opravlja banka.
(2) Kot direktorska funkcija v drugi družbi in organizaciji
se za namene tega člena šteje:
1.     
funkcija vodenja, v okviru katere je oseba pooblaščena za vodenje poslov
in zastopanje družbe, vključno s samostojnim podjetnikom posameznikom (v
nadaljnjem besedilu: izvršna direktorska funkcija);
2.     
funkcija nadzora, v okviru katere je oseba pooblaščena in odgovorna za
nadzorovanje in spremljanje vodenja poslov družbe (v nadaljnjem besedilu:
neizvršna direktorska funkcija).
(3) Člani upravljalnega organa pomembne banke lahko istočasno
opravljajo več direktorskih funkcij v drugih družbah in organizacijah z
upoštevanjem zahteve iz prvega odstavka tega člena, če gre vključno s funkcijo
v banki, za eno od naslednjih kombinacij:
1.     
izvršna direktorska funkcija z največ dvema neizvršnima direktorskima
funkcijama ali
2.     
največ štiri neizvršne direktorske funkcije.
(4) Za namene iz prejšnjega odstavka se kot ena sama
direktorska funkcija štejejo:
1.     
izvršne ali neizvršne direktorske funkcije v družbah znotraj iste
skupine;
2.     
izvršne ali neizvršne direktorske funkcije v:
- 
kreditnih institucijah, ki so članice iste institucionalne sheme za
zaščito vlog, če so izpolnjeni pogoji iz sedmega odstavka 113. člena Uredbe
575/2013/EU, ali
- 
družbah, vključno z nefinančnimi subjekti, v katerih ima banka
kvalificiran delež.
(5) Za namene iz tretjega odstavka tega člena se ne
upoštevajo direktorske funkcije, ki jih posamezni član upravljalnega organa
banke opravlja v družbah in organizacijah, katerih prevladujoča dejavnost je
nepridobitne narave.
(6) Na podlagi zahteve posameznega člana in ob soglasju banke
lahko Banka Slovenije z upoštevanjem prvega odstavka tega člena temu članu
dovoli opravljati dodatno neizvršno direktorsko funkcijo. Banka Slovenije o
vsakem dovoljenju za opravljanje dodatne neizvršne direktorske funkcije obvesti
Evropski bančni organ.
(7) Član upravljalnega organa mora pred imenovanjem in ves
čas trajanja opravljanja funkcije člana upravljalnega organa banko pisno
obveščati o vseh direktorskih funkcijah, ki jih opravlja oziroma jih je začel
opravljati v drugih družbah in organizacijah ter o prenehanju opravljanja teh
funkcij.
3.4.2. Uprava banke
39. člen
(sestava uprave)
(1) Uprava banke mora imeti najmanj dva člana, ki banko
skupaj zastopata in predstavljata v pravnem prometu.
(2) Posamezni član oziroma članica uprave (v nadaljnjem
besedilu: član uprave) ali prokurist ne sme biti pooblaščen za samostojno
zastopanje banke za celoten obseg poslov iz dejavnosti banke.
(3) Člani uprave morajo opravljati posle vodenja banke na
podlagi pogodbe o zaposlitvi, sklenjene za polni delovni čas.
(4) Najmanj en član uprave mora imeti zadostno znanje
slovenskega jezika, primerno za opravljanje dolžnosti člana uprave banke.
(5) Uprava banke mora voditi posle banke v Republiki
Sloveniji.
40. člen
(pogoji za imenovanje člana uprave)
(1) Za člana uprave banke je lahko imenovana oseba:
1.     
ki ima znanje, veščine in izkušnje za vodenje poslov banke ali družbe
primerljive velikosti in dejavnosti kot banka oziroma drugih primerljivih
poslov;
2.     
ki ima ugled in lastnosti za vodenje poslov banke ter njeno ravnanje ne
vzbuja dvoma o njeni zmožnosti za zagotovitev varnega in skrbnega vodenja
poslov banke v skladu s pravili o upravljanju tveganj, profesionalno skrbnostjo
in najvišjimi etičnimi standardi ter preprečevanja nasprotja interesov;
3.     
ki ne krši 38. člena tega zakona ali so bila dana zagotovila, da se bo
kandidat oziroma kandidatka (v nadaljnjem besedilu: kandidat) uskladil s temi
zahtevami v roku iz drugega odstavka 45. člena tega zakona.
(2) Šteje se, da oseba nima ugleda in lastnosti za vodenje
poslov banke, če je bila pravnomočno obsojena zaradi kaznivega dejanja in
obsodba še ni bila izbrisana.
41. člen
(opravljanje funkcije člana uprave)
(1) Funkcijo člana uprave banke lahko opravlja le oseba, ki
pridobi dovoljenje za opravljanje funkcije člana uprave te banke v skladu s tem
zakonom.
(2) Nadzorni svet mora odločiti o imenovanju določene osebe
za člana uprave banke, preden ta oseba vloži zahtevo za izdajo dovoljenja za
opravljanje te funkcije, pri čemer se mora seznaniti tudi z oceno komisije za
imenovanja glede primernosti te osebe za člana uprave banke.
(3) Sklep nadzornega sveta o imenovanju določene osebe za
člana uprave učinkuje:
1.     
pod odložnim pogojem, ki nastopi, če ta oseba pridobi dovoljenje za
opravljanje te funkcije; in
2.     
pod razveznim pogojem, ki nastopi:
- 
če ta oseba v 15 dneh po prejemu sklepa o imenovanju za člana uprave
banke ne vloži zahteve za izdajo dovoljenja za opravljanje te funkcije ali če
tako zahtevo umakne ali
- 
če je zahteva za izdajo dovoljenja za opravljanje funkcije člana uprave
te banke zavržena ali zavrnjena.
(4) Član uprave banke se lahko vpiše v sodni register, ko
pridobi dovoljenje za opravljanje funkcije člana uprave banke, razen če je
imenovan kot nadomestni član uprave v skladu s petim odstavkom tega člena.
(5) V primeru, ko posameznemu članu uprave preneha funkcija
ali ko zaradi drugih okoliščin ne opravlja ali verjetno ne bo opravljal
funkcije člana uprave skupno več kakor dva meseca in uprava banke zato deluje
ali bo delovala le z enim članom uprave, mora nadzorni svet nemudoma imenovati
novega člana uprave ali osebo, ki pri vodenju in zastopanju banke nadomesti
manjkajočega člana oziroma članico uprave (v nadaljnjem besedilu: nadomestni
član uprave). Pri imenovanju nadomestnega člana uprave mora nadzorni svet
upoštevati pogoje iz prejšnjega člena.
(6) Ne glede na prvi odstavek tega člena lahko nadomestni
član uprave opravlja funkcijo člana uprave banke brez dovoljenja za opravljanje
funkcije člana uprave banke največ šest mesecev od dneva imenovanja.
(7) Za člana uprave, ki ga je v skladu z 256. členom ZGD-1
imenovalo sodišče, se smiselno uporabljajo določbe četrtega do šestega odstavka
tega člena.
42. člen
(zahteva za izdajo dovoljenja za opravljanje funkcije člana
uprave banke)
(1) Zahtevi za izdajo dovoljenja za opravljanje funkcije
člana uprave banke mora kandidat priložiti:
1.     
dokaze o izpolnjevanju pogojev iz 40. člena tega zakona in
2.     
strategijo vodenja poslov banke.
(2) Zahteva za izdajo dovoljenja za opravljanje funkcije
člana uprave banke se vloži pri Banki Slovenije. Kadar pristojnosti in naloge
nadzora iz točke (e) prvega odstavka 4. člena Uredbe 1024/2013/EU v zvezi s to
banko izvaja Evropska centralna banka, se postopek nadaljuje v skladu s to
uredbo.
(3) Podatke glede opravljanja drugih direktorskih funkcij iz
38. člena tega zakona ter podatke o okoliščinah iz drugega odstavka 40. člena
tega zakona pridobi Banka Slovenije od kandidata za člana organa vodenja banke,
lahko pa jih pridobi od pristojnih državnih organov in iz uradnih evidenc.
(4) Banka Slovenije lahko na podlagi zahteve za izdajo
dovoljenja za opravljanje funkcije člana uprave banke od banke zahteva, da v
določenem roku predloži Banki Slovenije oceno glede primernosti kandidata.
43. člen
(ustni razgovor)
(1) Banka Slovenije lahko odloči, da se v postopku izdaje
dovoljenja za opravljanje funkcije člana uprave banke opravi ustni razgovor, na
katerem se kandidata za člana uprave povabi, da podrobneje predstavi
okoliščine, ki so po mnenju Banke Slovenije pomembne za odločitev o izdaji
dovoljenja.
(2) Razgovor se zvočno snema. Pred začetkom razgovora
komisija kandidata seznani, da se razgovor zvočno snema. Posnetek mora
vsebovati naslednje podatke: uradno osebo, sestavo komisije, kraj, datum in uro
razgovora, zadevo ter podatke za identifikacijo kandidata ter drugih oseb, ki
so prisotne na razgovoru. Iz posnetka se mora jasno prepoznati, kdo je dal
posamezno izjavo.
(3) Na podlagi zvočnega posnetka uradna oseba sestavi
zapisnik, ki vsebuje povzetek razgovora. V zapisniku je treba zapisati, da je
bil razgovor posnet z napravo za zvočno snemanje, da so bili kandidat in drugi
udeleženci obveščeni o snemanju, da je bil posnetek na zahtevo kandidata
reproduciran, in kraj hrambe posnetka, če ni priložen zapisniku.
(4) Uradna oseba iz prejšnjega odstavka sestavi zapisnik v
osmih dneh po razgovoru. Kandidat ima v nadaljnjih treh dneh pravico do
vpogleda v zapisnik in pravico do pisnega ugovora zoper morebitno nepravilnost
zapisa.
(5) O ugovoru kandidata zoper zapisnik odloči Svet Banke
Slovenije s sklepom. Zoper sklep o ugovoru ni posebnega sodnega varstva.
(6) Banka Slovenije hrani zvočne posnetke razgovora do
pravnomočnosti odločitve o zahtevi za izdajo dovoljenja za opravljanje funkcije
člana uprave banke. Banka Slovenije nato posnetke uniči.
44. člen
(odločanje o zahtevi za opravljanje funkcije člana uprave)
(1) Banka Slovenije na podlagi zahteve in dokumentacije ter
predstavitve kandidata za člana uprave oceni izpolnjevanje pogojev iz prvega
odstavka 35. člena, prvega odstavka 38. člena in 40. člena tega zakona, zlasti
glede ustreznosti postopka izbora in imenovanja kandidata, ki ga je izvedla
banka, ter glede strategije vodenja poslov banke, ki jo je predložil kandidat,
za varno in skrbno upravljanje banke.
(2) Banka Slovenije podatke, ki jih potrebuje v postopku
odločanja o izdaji dovoljenja za opravljanje funkcije člana uprave, po uradni
dolžnosti brezplačno pridobi od pristojnih državnih organov oziroma nosilcev
javnih pooblastil. Za presojo ugleda in izkušenj posameznega kandidata Banka
Slovenije pridobi tudi informacije, ki jih obdeluje Evropski bančni organ glede
morebitnih ukrepov in sankcij, ki so jih izrekli drugi pristojni organi.
(3) Banka Slovenije se o zahtevi za izdajo dovoljenja za
opravljanje funkcije člana uprave banke, ki je v skladu s tem zakonom vključena
v nadzor banke države članice na konsolidirani podlagi, posvetuje s pristojnimi
organi držav članic, ki sodelujejo pri nadzoru na konsolidirani podlagi, če
odločitev o zahtevi za izdajo dovoljenja vpliva ali bi lahko vplivala na
izvajanje nalog pristojnega organa druge države članice v zvezi z banko države
članice.
(4) Če Banka Slovenije na podlagi obvestila banke iz četrtega
odstavka 37. člena tega zakona v zvezi z imenovanjem člana uprave banke
ugotovi, da banka v postopku izbora in ocenjevanja primernosti kandidata ni ravnala
v skladu s tem zakonom ali pravili banke, Banka Slovenije zavrže zahtevo
kandidata za člana uprave banke in odredi banki, da ponovi postopek izbora
kandidata za člana uprave.
45. člen
(zavrnitev zahteve za izdajo dovoljenja za opravljanje
funkcije člana uprave)
(1) Banka Slovenije zavrne zahtevo za izdajo dovoljenja za
opravljanje funkcije člana uprave banke, če kandidat ne izpolnjuje pogojev za
imenovanje za člana uprave iz 40. člena tega zakona.
(2) Če pri kandidatu za člana v času odločanja o izdaji
dovoljenja za opravljanje funkcije člana uprave niso podani razlogi za
zavrnitev zahteve iz prejšnjega odstavka, vendar pa so pri kandidatu ovire za
opravljanje funkcije člana uprave banke iz 38. člena tega zakona zaradi
opravljanja direktorskih funkcij v drugih družbah in organizacijah, Banka
Slovenije izda dovoljenje za opravljanje funkcije člana uprave banke in določi
rok, ki ne sme biti krajši od 30 dni in ne daljši od treh mesecev, v katerem se
mora član uprave uskladiti z zahtevami iz 38. člena tega zakona.
(3) Član uprave lahko v primeru iz prejšnjega odstavka začne
opravljati funkcijo člana uprave, ko se uskladi z zahtevami iz 38. člena tega
zakona in o tem obvesti Banko Slovenije.
46. člen
(prenehanje dovoljenja za opravljanje funkcije člana uprave
banke)
(1) Dovoljenje za opravljanje funkcije člana uprave banke
preneha veljati, če:
1.     
osebi preneha funkcija člana uprave banke, na katero se dovoljenje
nanaša ali
2.     
se član uprave v roku, določenem v odločbi o izdaji dovoljenja za
opravljanje funkcije člana uprave, ne uskladi z zahtevami iz 38. člena tega
zakona.
(2) Banka mora v primerih iz prejšnjega odstavka o tem, da je
osebi prenehala funkcija člana uprave banke, v petih delovnih dneh po
prenehanju obvestiti Banko Slovenije ali Evropsko centralno banko, kadar v
skladu z Uredbo 1024/2013/EU pri opravljanju nadzora nad banko izvaja naloge iz
točke (e) prvega odstavka 4. člena te uredbe.
(3) Banka Slovenije v primerih iz prvega odstavka tega člena
izda ugotovitveno odločbo.
47. člen
(dolžnosti in odgovornost člana uprave)
(1) Član uprave banke mora ves čas opravljanja funkcije
izpolnjevati pogoje iz 40. člena tega zakona ter:
1.     
ravnati v skladu s profesionalno skrbnostjo in zlasti zagotoviti, da
uprava banke deluje v skladu s 156. členom tega zakona;
2.     
ravnati odkrito, pošteno in neodvisno, da lahko učinkovito oceni in
presoja odločitve višjega vodstva v zvezi z vodenjem banke ter učinkovito
nadzoruje in spremlja sprejemanje odločitev v zvezi z upravljanjem banke;
3.     
ravnati v skladu z najvišjimi etičnimi standardi upravljanja,
upoštevajoč preprečevanje nasprotja interesov;
4.     
opravljanju funkcije člana uprave nameniti dovolj časa, da lahko to
funkcijo učinkovito opravlja, z upoštevanjem zahtev iz 38. člena tega zakona.
(2) Dejstvo, da je nekdo član organov vodenja ali nadzora
povezanih družb ali povezanih subjektov, samo po sebi ni ovira za neodvisno
ravnanje v okviru 2. točke prejšnjega odstavka.
(3) Član uprave banke mora zagotoviti, da banka posluje v
skladu:
1.     
z akti iz drugega odstavka 9. člena tega zakona;
2.     
z drugimi akti, ki urejajo opravljanje storitev in poslov, ki jih
opravlja banka, in predpisi, izdanimi na njihovi podlagi;
3.     
s profesionalno skrbnostjo in z najvišjimi etičnimi standardi ter
pravili dobre poslovne prakse in zaščite potrošnikov.
(4) Člani uprave banke solidarno odgovarjajo banki za škodo,
ki je nastala kot posledica kršitve njihovih dolžnosti iz prvega odstavka tega
člena, razen če dokažejo, da so se pri izpolnjevanju svojih dolžnosti izogibali
nasprotju interesov ter ravnali v skladu s predpisi in profesionalno skrbnostjo
pri vodenju poslov banke.
48. člen
(obveščanje nadzornega sveta in uprave)
(1) Član uprave banke mora nadzorni svet in Banko Slovenije
ali Evropsko centralno banko, kadar v skladu z Uredbo 1024/2013/EU pri
opravljanju nadzora nad banko izvaja naloge iz točke (e) prvega odstavka 4.
člena te uredbe, za namene preverjanja pogojev iz 38. člena tega zakona
nemudoma pisno obvestiti o tem, da je bil imenovan ali da mu je prenehala
direktorska funkcija v drugih družbah in organizacijah.
(2) Član uprave banke mora upravo in nadzorni svet nemudoma
obvestiti o okoliščinah, zaradi katerih obstaja nasprotje interesov pri
izvajanju funkcije člana uprave banke, ter o drugih okoliščinah, ki bi lahko
vplivale na izpolnjevanje pogojev za imenovanje za člana uprave banke v skladu
s tem zakonom, vključno z vsako pomembno spremembo, ki vpliva ali bi lahko
vplivala na oceno banke glede njegove primernosti kot člana uprave.
49. člen
(preverjanje izpolnjevanja pogojev za opravljanje funkcije
člana uprave banke)
(1) Banka Slovenije lahko kadar koli v času trajanja funkcije
člana uprave izvede ponovno oceno primernosti, in sicer preveri, ali član
uprave izpolnjuje pogoje iz 40. člena in dolžnosti iz 47. člena tega zakona, in
v ta namen zahteva informacije, dokazila in pojasnila (v nadaljnjem besedilu:
ponovna ocena primernosti).
(2) Ponovna ocena primernosti se izvede, če Banka Slovenije
ugotovi dejstva ali okoliščine, ki vplivajo na izpolnjevanje pogojev za člana
uprave iz 40. člena ali dolžnosti člana uprave iz 47. člena tega zakona, zlasti
pa, kadar upravičeno domneva, da poteka pranje denarja ali financiranje
terorizma oziroma je do tega prišlo, ali da poteka oziroma se je zgodil poskus
pranja denarja ali financiranja terorizma, ali pa da obstaja večje tveganje
pranja denarja ali financiranja terorizma v povezavi z banko.
(3) V okviru ponovne ocene primernosti lahko Banka Slovenije
odloči, da se opravi ustni razgovor, v okviru katerega člana uprave povabi, da
predstavi okoliščine, ki so po mnenju Banke Slovenije pomembne za presojo o
izpolnjevanju predpisanih pogojev in dolžnosti.
(4) Za ustni razgovor se v primerih iz prejšnjega odstavka
uporablja 43. člen tega zakona.
3.4.3. Nadzorni svet
50. člen
(pristojnosti nadzornega sveta banke)
Poleg pristojnosti, ki jih ima nadzorni svet v skladu z
ZGD-1, ima nadzorni svet banke tudi naslednje pristojnosti:
1.     
daje soglasje upravi k določitvi poslovne politike banke;
2.     
daje soglasje upravi k določitvi finančnega načrta banke;
3.     
daje soglasje upravi k določitvi organizacije sistema notranjih kontrol;
4.     
daje soglasje upravi k določitvi okvirnega letnega programa dela službe
notranje revizije;
5.     
nadzira primernost postopkov in učinkovitost delovanja službe notranje
revizije;
6.     
daje soglasje k imenovanju in razrešitvi vodje službe notranje revizije;
7.     
sprejema in nadzira izvajanje splošnih načel politik prejemkov;
8.     
obravnava ugotovitve Banke Slovenije ali Evropske centralne banke, kadar
v skladu z Uredbo 1024/2013/EU izvaja pooblastila in naloge nadzora nad banko,
ugotovitve drugih organov, kadar se te ugotovitve nanašajo na banko, ugotovitve
davčne inšpekcije in drugih nadzornih organov v postopkih nadzora nad banko;
9.     
preverja letna in druga finančna poročila in o tem izdela pisno poročilo
skupščini delničarjev banke;
10.  
obrazloži skupščini delničarjev svoje mnenje k letnemu poročilu službe
notranje revizije in mnenje k letnemu poročilu uprave;
11.  
odloča o drugih zadevah, določenih s tem zakonom.
51. člen
(komisije nadzornega sveta)
(1) Nadzorni svet banke mora imenovati revizijsko komisijo in
komisijo za tveganja.
(2) Banka Slovenije lahko na zahtevo banke, ki ni opredeljena
kot pomembna banka, dovoli, da združi funkciji komisije za tveganja in
revizijske komisije v eno komisijo, če imajo člani združene komisije znanje,
veščine in izkušnje, ki se zahtevajo za člane revizijske komisije in komisije
za tveganja.
(3) Komisija za tveganja mora imeti predsednika oziroma
predsednico (v nadaljnjem besedilu: predsednik komisije za tveganja) in najmanj
dva člana, ki so člani nadzornega sveta. Predsednik komisije za tveganja in
člani komisije za tveganja morajo imeti ustrezno znanje, veščine in izkušnje za
celovito razumevanje in spremljanje strategije upravljanja tveganj ter
nagnjenosti banke k prevzemanju tveganj.
(4) Nadzorni svet pomembne banke mora imenovati tudi komisijo
za prejemke in komisijo za imenovanja.
(5) Komisije nadzornega sveta morajo imeti predsednika
oziroma predsednico in najmanj dva člana. Ne glede na določbe ZGD-1 in ZSDU so
člani komisij nadzornega sveta le člani nadzornega sveta banke.
(6) Uprava banke mora zagotoviti, da imajo komisije
nadzornega sveta zadostne kadrovske in finančne vire za izvajanje svojih nalog,
vključno z možnostjo uporabe zunanjih svetovalcev.
52. člen
(naloge komisije za imenovanja)
(1) Komisija za imenovanja je posvetovalno telo nadzornega
sveta ter izvaja naslednje naloge:
1.     
opredeli in priporoči nadzornemu svetu kandidate za člane uprave ter
opredeli in priporoči skupščini banke kandidate za člane nadzornega sveta z
upoštevanjem politik glede izbora primernih kandidatov iz drugega odstavka 35.
člena tega zakona;
2.     
opredeli naloge in zahtevane pogoje za določeno imenovanje, vključno z
oceno časa, ki se predvidoma zahteva za izvrševanje funkcije;
3.     
določi cilj zastopanosti spola, ki je v upravi in nadzornem svetu
premalo zastopan, ter pripravi politiko glede tega, kako bi za dosego tega
cilja povečali število predstavnikov premalo zastopanega spola v upravi in
nadzornem svetu;
4.     
vsaj enkrat na leto oceni strukturo, velikost, sestavo in uspešnost
delovanja uprave in nadzornega sveta ter pripravi priporočila v zvezi z
morebitnimi spremembami;
5.     
vsaj enkrat na leto oceni znanje, veščine in izkušnje posameznih članov
uprave in nadzornega sveta ter organa kot celote ter o tem ustrezno poroča
nadzornemu svetu in upravi;
6.     
redno pregleduje politiko uprave glede izbire in imenovanja primernih
kandidatov za člane višjega vodstva banke ter pripravi priporočila v zvezi z
morebitnimi spremembami;
7.     
dejavno prispeva k izpolnjevanju odgovornosti banke za sprejetje
ustreznih politik o ocenjevanju primernosti članov upravljalnega organa.
(2) Komisija za imenovanja pri opravljanju svojih nalog v
največji možni meri upošteva, da pri odločanju v okviru upravljalnega organa
posameznik ali ožja skupina posameznikov ne prevlada na način, ki bi škodil
interesom banke.
(3) V banki, ki nima komisije za imenovanja, naloge iz prvega
odstavka tega člena opravlja nadzorni svet.
53. člen
(naloge komisije za tveganja)
Komisija za tveganja je posvetovalno telo nadzornega sveta
ter izvaja naslednje naloge:
1.     
svetuje glede splošne sedanje in prihodnje nagnjenosti banke k
prevzemanju tveganj in glede strategije upravljanja tveganj;
2.     
pomaga pri izvajanju nadzora nad višjim vodstvom glede izvajanja
strategije upravljanja tveganj;
3.     
brez poseganja v naloge komisije za prejemke preverja, ali so v
spodbudah, ki jih zagotavlja sistem prejemkov, upoštevani tveganje, kapital,
likvidnost ter verjetnost in časovni razpored prihodkov banke, z namenom
oblikovanja preudarnih politik in praks prejemkov;
4.     
preverja, ali so cene produktov banke v celoti združljive s poslovnim
modelom in strategijo upravljanja tveganj banke, ter v primeru ugotovljenih
neskladij oblikuje predlog ukrepov za njihovo odpravo in ga predloži upravi in
nadzornemu svetu banke.
54. člen
(naloge komisije za prejemke)
(1) Komisija za prejemke je posvetovalno telo nadzornega
sveta ter izvaja naslednje naloge:
1.     
izvaja strokovne in neodvisne ocene politik in praks prejemkov ter na
tej podlagi oblikuje pobude za ukrepe v zvezi z izboljšanjem upravljanja
tveganj banke, kapitala in likvidnosti banke;
2.     
pripravlja predloge odločitev upravljalnega organa v zvezi s prejemki,
vključno s tistimi, ki vplivajo na tveganje in upravljanje tveganj banke;
3.     
nadzoruje prejemke višjega vodstva, ki opravljajo funkcije upravljanja
tveganj in zagotavljanja skladnosti poslovanja.
(2) Pri pripravi odločitev iz prejšnjega odstavka komisija za
prejemke upošteva dolgoročne interese delničarjev, vlagateljev in drugih
zainteresiranih strani.
(3) V banki, ki nima komisije za prejemke, naloge iz prvega
odstavka tega člena opravlja nadzorni svet.
55. člen
(pogoji za imenovanje člana nadzornega sveta banke)
(1) Za člana oziroma članico nadzornega sveta banke (v
nadaljnjem besedilu: član nadzornega sveta banke) je lahko imenovana oseba:
1.     
ki ima znanje, veščine in izkušnje za nadzor in spremljanje vodenja
poslov banke ali družbe primerljive velikosti in dejavnosti kot banka oziroma
drugih primerljivih poslov;
2.     
ki ima ugled in lastnosti za nadzor nad vodenjem poslov banke ter njeno
ravnanje ne vzbuja dvoma o njeni zmožnosti za zagotovitev varnega in skrbnega
nadzora nad vodenjem poslov banke v skladu s profesionalno skrbnostjo in
najvišjimi etičnimi standardi ter preprečevanjem nasprotja interesov;
3.     
ki ne krši tretjega odstavka 38. člena tega zakona ali so bila dana
zagotovila, da se bo kandidat uskladil s temi zahtevami v roku iz drugega
odstavka 60. člena tega zakona.
(2) Šteje se, da oseba nima ugleda in lastnosti za nadzor nad
vodenjem poslov banke, če je bila pravnomočno obsojena zaradi kaznivega dejanja
in obsodba še ni bila izbrisana.
56. člen
(opravljanje funkcije člana nadzornega sveta banke)
(1) Funkcijo člana nadzornega sveta banke lahko opravlja le
oseba, ki pridobi dovoljenje za opravljanje funkcije člana nadzornega sveta te
banke v skladu s tem zakonom.
(2) Skupščina mora odločiti o imenovanju določene osebe za
člana nadzornega sveta banke pred vložitvijo zahteve za izdajo dovoljenja za
opravljanje te funkcije, pri čemer se mora seznaniti tudi z oceno komisije za
imenovanja o primernosti te osebe za člana nadzornega sveta banke.
(3) Sklep o imenovanju določene osebe za člana nadzornega
sveta banke učinkuje:
1.     
pod odložnim pogojem, ki nastopi, če ta oseba pridobi dovoljenje za
opravljanje te funkcije; in
2.     
pod razveznim pogojem, ki nastopi:
- 
če banka v 15 dneh po prejemu sklepa o imenovanju za člana nadzornega
sveta banke ne vloži zahteve za izdajo dovoljenja za opravljanje te funkcije
ali če tako zahtevo umakne, ali
- 
če je zahteva za izdajo dovoljenja za opravljanje funkcije člana
nadzornega sveta te banke zavržena ali zavrnjena.
(4) Član nadzornega sveta banke se lahko vpiše v sodni register,
ko pridobi dovoljenje za opravljanje funkcije člana nadzornega sveta banke,
razen če je imenovan kot nadomestni član nadzornega sveta banke v skladu s
petim odstavkom tega člena.
(5) V primeru, ko posameznemu članu nadzornega sveta preneha
funkcija ali ko zaradi drugih okoliščin ne opravlja ali verjetno ne bo
opravljal funkcije člana nadzornega sveta skupno več kakor dva meseca, in zato
nadzorni svet banke nima zadostnega števila članov, mora skupščina, takoj ko je
mogoče, imenovati novega člana nadzornega sveta (v nadaljnjem besedilu
nadomestni član nadzornega sveta). Pri imenovanju nadomestnega člana nadzornega
sveta mora skupščina upoštevati pogoje iz prejšnjega člena.
(6) Ne glede na prvi odstavek tega člena lahko nadomestni
član nadzornega sveta opravlja funkcijo člana nadzornega sveta banke brez
dovoljenja za opravljanje funkcije člana nadzornega sveta banke največ šest
mesecev od dneva imenovanja.
(7) Za člana nadzornega sveta, ki ga je v skladu z 256.
členom ZGD-1 imenovalo sodišče, se smiselno uporabljajo določbe četrtega do
šestega odstavka tega člena.
57. člen
(zahteva za izdajo dovoljenja za opravljanje funkcije člana
nadzornega sveta banke)
(1) Zahtevi za izdajo dovoljenja za opravljanje funkcije
člana nadzornega sveta banke mora banka priložiti:
1.     
osebne podatke kandidata in
2.     
dokaze o izpolnjevanju pogojev iz 55. člena tega zakona.
(2) Zahteva za izdajo dovoljenja za opravljanje funkcije
člana nadzornega sveta banke se vloži pri Banki Slovenije. Kadar pristojnosti
in naloge nadzora iz točke (e) prvega odstavka 4. člena Uredbe 1024/2013/EU v
zvezi s to banko izvaja Evropska centralna banka, se postopek nadaljuje v
skladu s to uredbo.
(3) Podatke glede opravljanja drugih direktorskih funkcij iz
38. člena tega zakona ter podatke o okoliščinah iz drugega odstavka 55. člena
tega zakona pridobi Banka Slovenije od kandidata za člana organa nadzora banke,
lahko pa jih pridobi od pristojnih državnih organov in iz uradnih evidenc. 
(4) Banka Slovenije lahko na podlagi zahteve za izdajo
dovoljenja za opravljanje funkcije člana nadzornega sveta banke od banke in
(kadar je to ustrezno) organa, pristojnega za izbor in imenovanje predstavnika
delavcev v nadzornem svetu, zahteva, da Banki Slovenije v določenem roku
predloži oceno o primernosti kandidata.
58. člen
(ustni razgovor)
(1) Banka Slovenije lahko odloči, da se v postopku izdaje
dovoljenja za opravljanje funkcije člana nadzornega sveta opravi ustni
razgovor, na katerem je kandidat za člana nadzornega sveta povabljen, da
podrobneje predstavi okoliščine, ki so po mnenju Banke Slovenije pomembne za
odločitev o izdaji dovoljenja.
(2) Za ustni razgovor iz prejšnjega odstavka se smiselno
uporablja 43. člen tega zakona.
59. člen
(odločanje o zahtevi za opravljanje funkcije člana
nadzornega sveta)
(1) Banka Slovenije na podlagi zahteve in dokumentacije ter
predstavitve kandidata za člana nadzornega sveta oceni izpolnjevanje pogojev iz
prvega odstavka 35. člena, prvega odstavka 38. člena in 55. člena tega zakona.
(2) Banka Slovenije podatke, ki jih potrebuje v postopku
odločanja o izdaji dovoljenja za opravljanje funkcije člana nadzornega sveta,
po uradni dolžnosti brezplačno pridobi od pristojnih državnih organov oziroma
nosilcev javnih pooblastil. Za presojo ugleda in izkušenj posameznega kandidata
Banka Slovenije pridobi tudi informacije, ki jih obdeluje Evropski bančni organ
glede morebitnih ukrepov in sankcij, ki so jih izrekli drugi pristojni organi.
(3) Banka Slovenije se o zahtevi za izdajo dovoljenja za
opravljanje funkcije člana nadzornega sveta banke, ki je v skladu s tem zakonom
vključena v nadzor banke države članice na konsolidirani podlagi, posvetuje s
pristojnimi organi držav članic, ki sodelujejo pri nadzoru na konsolidirani
podlagi, če odločitev o zahtevi za izdajo dovoljenja vpliva ali bi lahko vplivala
na izvajanje nalog pristojnega organa druge države članice v zvezi z banko
države članice.
60. člen
(zavrnitev zahteve za izdajo dovoljenja za opravljanje
funkcije člana nadzornega sveta)
(1) Banka Slovenije zavrne zahtevo za izdajo dovoljenja za
opravljanje funkcije člana nadzornega sveta, če kandidat ne izpolnjuje pogojev
za imenovanje za člana nadzornega sveta iz 55. člena tega zakona.
(2) Če pri kandidatu za člana v času odločanja o izdaji
dovoljenja za opravljanje funkcije člana nadzornega sveta niso podani razlogi
za zavrnitev zahteve iz prejšnjega odstavka, vendar pa so pri kandidatu ovire
za opravljanje funkcije člana nadzornega sveta banke iz 38. člena tega zakona
zaradi opravljanja direktorskih funkcij v drugih družbah in organizacijah, Banka
Slovenije izda dovoljenje za opravljanje funkcije člana nadzornega sveta banke
in določi rok, ki ne sme biti krajši od 30 dni in ne daljši od treh mesecev, v
katerem se mora član nadzornega sveta uskladiti z zahtevami iz 38. člena tega
zakona.
(3) Član nadzornega sveta lahko v primeru iz prejšnjega
odstavka začne opravljati funkcijo člana nadzornega sveta, ko se uskladi z
zahtevami iz 38. člena tega zakona in o tem obvesti Banko Slovenije.
61. člen
(prenehanje dovoljenja za opravljanje funkcije člana nadzornega
sveta banke)
(1) Dovoljenje za opravljanje funkcije člana nadzornega sveta
banke preneha veljati, če:
1.     
osebi preneha funkcija člana nadzornega sveta banke, na katero se
dovoljenje nanaša, ali
2.     
se član nadzornega sveta v roku, določenem v odločbi o izdaji dovoljenja
za opravljanje funkcije člana nadzornega sveta, ne uskladi z zahtevami iz 38.
člena tega zakona.
(2) Banka mora v primerih iz prejšnjega odstavka o tem, da je
osebi prenehala funkcija člana nadzornega sveta banke, v petih delovnih dneh po
prenehanju obvestiti Banko Slovenije ali Evropsko centralno banko, kadar v
skladu z Uredbo 1024/2013/EU pri opravljanju nadzora nad banko izvaja naloge iz
točke (e) prvega odstavka 4. člena te uredbe.
(3) Banka Slovenije v primerih iz prvega odstavka tega člena
izda ugotovitveno odločbo.
62. člen
(dolžnosti in odgovornost člana nadzornega sveta banke)
(1) Član nadzornega sveta banke mora ves čas opravljanja
funkcije izpolnjevati pogoje za imenovanje iz 55. člena tega zakona ter:
1.     
ravnati v skladu s profesionalno skrbnostjo in zlasti zagotoviti, da
nadzorni svet deluje v skladu s 157. členom tega zakona;
2.     
ravnati odkrito, pošteno in neodvisno, da lahko učinkovito spremlja in
nadzira odločitve uprave in višjega vodstva v zvezi z vodenjem banke ter
učinkovito nadzoruje in spremlja sprejemanje odločitev v zvezi z upravljanjem
banke;
3.     
ravnati v skladu z najvišjimi etičnimi standardi upravljanja,
upoštevajoč preprečevanje nasprotja interesov;
4.     
opravljanju funkcije člana nadzornega sveta banke nameniti dovolj časa,
da lahko to funkcijo učinkovito opravlja, z upoštevanjem zahtev iz 38. člena
tega zakona.
(2) Dejstvo, da je nekdo član organov vodenja ali nadzora
povezanih družb ali povezanih subjektov samo po sebi ni ovira za neodvisno
ravnanje v okviru 2. točke prejšnjega odstavka
(3) Člani nadzornega sveta banke solidarno odgovarjajo banki
za škodo, ki je nastala kot posledica kršitve njihovih dolžnosti, razen če
dokažejo, da so se pri izpolnjevanju svojih dolžnosti izogibali nasprotju
interesov ter ravnali v skladu s predpisi in profesionalno skrbnostjo glede
izvajanja nadzora nad vodenjem poslov banke.
63. člen
(obveščanje s strani člana nadzornega sveta banke)
(1) Član nadzornega sveta banke mora banko, nadzorni svet in
Banko Slovenije ali Evropsko centralno banko, kadar v skladu z Uredbo
1024/2013/EU pri opravljanju nadzora nad banko izvaja naloge iz točke (e)
prvega odstavka 4. člena te uredbe, za namene preverjanja pogojev iz 38. člena
tega zakona nemudoma pisno obvestiti o tem, da je bil imenovan ali da mu je
prenehala direktorska funkcija v drugih družbah in organizacijah.
(2) Član nadzornega sveta mora nadzorni svet nemudoma
obvestiti o okoliščinah, zaradi katerih obstaja nasprotje interesov pri
izvajanju funkcije člana nadzornega sveta banke, ter o drugih okoliščinah, ki
bi lahko vplivale na izpolnjevanje pogojev za imenovanje za člana nadzornega
sveta banke v skladu s tem zakonom, vključno z vsako pomembno spremembo, ki
vpliva ali bi lahko vplivala na oceno banke glede njegove primernosti kot člana
nadzornega sveta banke.
64. člen
(preverjanje pogojev za opravljanje funkcije člana
nadzornega sveta banke)
(1) Banka Slovenije lahko kadar koli med trajanjem funkcije
člana nadzornega sveta izvede ponovno oceno primernosti, in sicer preveri, ali
član nadzornega sveta izpolnjuje pogoje iz 55. člena in dolžnosti iz 62. člena
tega zakona, in v ta namen zahteva informacije, dokazila in pojasnila (v
nadaljnjem besedilu: ponovna ocena primernosti člana nadzornega sveta).
(2) Ponovna ocena primernosti člana nadzornega sveta se izvede,
če Banka Slovenije ugotovi dejstva ali okoliščine, ki vplivajo na izpolnjevanje
pogojev za člana nadzornega sveta iz 55. člena ali dolžnosti člana nadzornega
sveta iz 62. člena tega zakona, zlasti pa, kadar upravičeno domneva, da poteka
pranje denarja ali financiranje terorizma oziroma je do tega prišlo, ali da
poteka oziroma se je zgodil poskus pranja denarja ali financiranja terorizma,
ali pa da obstaja večje tveganje pranja denarja ali financiranja terorizma v
povezavi z banko.
(3) V okviru ponovne ocene primernosti člana nadzornega sveta
lahko Banka Slovenije odloči, da se opravi ustni razgovor, v katerem se člana
nadzornega sveta povabi, da predstavi okoliščine, ki so po mnenju Banke
Slovenije pomembne za presojo o izpolnjevanju predpisanih pogojev iz 55. člena
in dolžnosti iz 62. člena tega zakona.
(4) Za ustni razgovor se v primerih iz prejšnjega odstavka
uporablja 43. člen tega zakona.
3.4.4. Podzakonski predpisi v zvezi z delovanjem
upravljalnega organa
65. člen
(predpisi o upravljalnem organu)
Banka Slovenije predpiše:
1.     
podrobnejša pravila glede delovanja upravljalnega organa in njegovih
komisij ter ravnanja njegovih članov v skladu s standardi ustrezne
profesionalne skrbnosti in najvišjimi etičnimi standardi ter preprečevanja
nasprotja interesov;
2.     
podrobnejšo vsebino meril za ocenjevanje ustreznosti kandidata za
opravljanje funkcije člana uprave in podrobnejšo vsebino dokumentacije, ki jo
predloži kandidat za člana uprave banke zahtevi za izdajo dovoljenja za
opravljanje funkcije člana uprave banke v zvezi z izpolnjevanjem pogojev iz 40.
člena tega zakona;
3.     
podrobnejšo vsebino meril za ocenjevanje ustreznosti kandidata za
opravljanje funkcije člana nadzornega sveta banke in podrobnejšo vsebino
dokumentacije, ki jo je treba priložiti zahtevi za izdajo dovoljenja za
opravljanje funkcije člana nadzornega sveta banke v zvezi z izpolnjevanjem
pogojev iz 55. člena tega zakona.
3.5. Delničarski sporazumi in kvalificirani deleži
66. člen
(delničarski sporazum)
Delničarji banke, ki so skupno imetniki delnic, na podlagi
katerih ne dosegajo kvalificiranega deleža v banki, in ki sklenejo sporazum o
usklajenem izvrševanju upravljavskih upravičenj iz teh delnic (v nadaljnjem
besedilu: delničarski sporazum), morajo v osmih dneh po sklenitvi sporazuma o
tem obvestiti Banko Slovenije.
67. člen
(pridobitev kvalificiranega deleža)
(1) Oseba, ki namerava pridobiti delnice banke, na podlagi
katerih bi dosegla ali presegla kvalificirani delež (v nadaljnjem besedilu:
bodoči kvalificirani imetnik), mora pred pridobitvijo takega deleža pridobiti
dovoljenje za pridobitev kvalificiranega deleža v banki (v nadaljnjem besedilu:
dovoljenje za pridobitev kvalificiranega deleža) v skladu s tem zakonom.
(2) Osebe, ki so se sporazumele, da bodo delovale usklajeno
pri pridobivanju delnic banke z namenom sklenitve delničarskega sporazuma (v
nadaljnjem besedilu: bodoči skupni kvalificirani imetniki) in nameravajo
pridobiti delež, na podlagi katerega bi skupno dosegle ali presegle
kvalificirani delež, morajo pred pridobitvijo takega deleža pridobiti
dovoljenje za pridobitev kvalificiranega deleža.
(3) Delničarji banke, ki so skupno že imetniki delnic banke,
na podlagi katerih dosegajo ali presegajo kvalificirani delež v banki, in ki
nameravajo skleniti delničarski sporazum (v nadaljnjem besedilu: kvalificirani
delničarski sporazum), morajo pred sklenitvijo takega sporazuma pridobiti
dovoljenje za pridobitev kvalificiranega deleža.
(4) Udeleženci kvalificiranega delničarskega sporazuma, ki
imajo dovoljenje za pridobitev kvalificiranega deleža, morajo pred vsako
nadaljnjo pridobitvijo delnic banke, na podlagi katere skupni delež udeležencev
delniškega sporazuma preseže razpon iz 77. člena tega zakona, za katerega velja
že izdano dovoljenje za pridobitev kvalificiranega deleža, pridobiti novo dovoljenje
za pridobitev kvalificiranega deleža.
(5) Prejšnji odstavek se smiselno uporablja tudi, če namerava
k delničarskemu sporazumu pristopiti nov udeleženec.
(6) Šteje se, če se ne dokaže drugače, da delujejo kot bodoči
skupni kvalificirani imetniki ali so sklenili delničarski sporazum:
1.     
člani organa vodenja ali nadzora s pravnimi osebami, v katerih
opravljajo to funkcijo;
2.     
osebe, ki so med seboj povezane kot ožji družinski člani;
3.     
družba za upravljanje in investicijski skladi, ki jih upravlja ta družba
za upravljanje;
4.     
osebe, ki so na skupščini banke:
- 
predlagale sprejetje sklepa o imenovanju ali odpoklicu članov
upravljalnega organa ali drugega sklepa, ki se po ZGD-1 sprejema z večino
najmanj treh četrtin pri sklepanju zastopanega osnovnega kapitala, in
- 
z uresničevanjem glasovalnih pravic ali na drug način dosegle sprejetje
tega sklepa.
(7) Določbe tega zakona, ki urejajo dovoljenje za pridobitev
kvalificiranega deleža ter pravice in obveznosti posameznega kvalificiranega
imetnika, se smiselno uporabljajo tudi za bodoče skupne kvalificirane imetnike
in za delničarje, ki nameravajo skleniti kvalificirani delničarski sporazum.
68. člen
(drugi primeri pridobitve kvalificiranega deleža banke)
(1) Oseba, ki namerava skleniti podjetniško pogodbo
korporacijskega prava ali drug pravni posel, na podlagi katerega bo pridobila
položaj nadrejene osebe banke, mora pred sklenitvijo tega pravnega posla
pridobiti dovoljenje za pridobitev kvalificiranega deleža, in sicer ne glede na
to, ali je hkrati delničar banke oziroma kakšen delež delnic banke ima.
(2) Določbe tega zakona, ki urejajo dovoljenje za pridobitev
kvalificiranega deleža ter pravice in obveznosti posameznega kvalificiranega
imetnika, se smiselno uporabljajo tudi za osebo iz prejšnjega odstavka.
69. člen
(ugotavljanje kvalificiranega deleža)
(1) Kot osnova za ugotavljanje kvalificiranega deleža na
podlagi glasovalnih pravic se upoštevajo vse delnice banke z glasovalno
pravico, vključno z lastnimi delnicami in delnicami, pri katerih je
uresničevanje glasovalne pravice omejeno na podlagi zakona ali statuta banke v
skladu z zakonom.
(2) Pri ugotavljanju kvalificiranega deleža posamezne osebe
(v nadaljnjem besedilu: morebitni kvalificirani imetnik) na podlagi glasovalnih
pravic se upoštevajo glasovalne pravice, vsebovane v delnicah:
1.     
katerih imetnik je morebitni kvalificirani imetnik za svoj račun;
2.     
katerih imetnik je tretja oseba, s katero je morebitni kvalificirani
imetnik sklenil pogodbo, ki pogodbeni stranki zavezuje, da z usklajenim
uresničevanjem glasovalnih pravic, katerih imetnici sta, izvajata trajno skupno
politiko upravljanja banke;
3.     
katerih imetnik je tretja oseba, s katero je morebitni kvalificirani
imetnik sklenil pogodbo, na podlagi katere je na to osebo odplačno začasno
prenesel uresničevanje glasovalnih pravic;
4.     
ki so začasno prenesene na morebitnega kvalificiranega imetnika kot
zavarovanje, če nadzoruje glasovalne pravice, vsebovane v teh delnicah, in
izrazi namero, da jih bo uresničeval;
5.     
glede katerih ima morebitni kvalificirani imetnik pravico užitka;
6.     
katerih imetnik je podrejena družba morebitnega kvalificiranega imetnika
ali iz katerih lahko podrejena družba morebitnega kvalificiranega imetnika
uresničuje glasovalne pravice v pomenu iz 2. do 5. točke tega odstavka;
7.     
katerih imetnik je morebitni kvalificirani imetnik za račun tretje osebe
in iz katerih lahko uresničuje glasovalno pravico po lastni presoji, če ne
prejme ustreznih navodil te tretje osebe;
8.     
katerih imetnik je tretja oseba v svojem imenu in za račun morebitnega
kvalificiranega imetnika;
9.     
iz katerih lahko morebitni kvalificirani imetnik uresničuje glasovalne
pravice kot pooblaščenec in ki jih ta lahko uresničuje po lastni presoji, če ne
prejme ustreznih navodil od njihovega imetnika.
(3) Kot osnova za ugotavljanje kvalificiranega deleža na
podlagi deleža v kapitalu se upoštevajo vse delnice, na katere je razdeljen
osnovni kapital banke, vključno z lastnimi delnicami.
(4) Pri ugotavljanju kvalificiranega deleža posameznega
kvalificiranega imetnika na podlagi udeležbe v kapitalu se smiselno uporabljajo
1., 2., 3., 5., 6. in 8. točka drugega odstavka tega člena.
70. člen
(izjeme pri ugotavljanju kvalificiranega deleža)
(1) Pri ugotavljanju kvalificiranega deleža se ne upoštevajo:
1.     
delnice, ki jih je morebitni kvalificirani imetnik pridobil izključno za
poravnavo znotraj običajno kratkega poravnalnega obdobja;
2.     
delnice, ki jih je morebitni kvalificirani imetnik pridobil za račun
tretje osebe v zvezi z opravljanjem skrbniških storitev, če lahko iz teh delnic
uresničuje glasovalne pravice samo na podlagi navodil, ki mu jih da oseba, za
račun katere jih ima, v pisni obliki ali z uporabo elektronskega načina.
(2) Pri ugotavljanju kvalificiranega deleža družbe, ki je
nadrejena družbi za upravljanje, se ne upoštevajo deleži iz naložb kolektivnih
naložbenih podjemov v delnice banke, ki jih pod pogoji, določenimi v zakonu, ki
ureja upravljanje investicijskih skladov, oziroma v aktu matične države članice
družbe za upravljanje, s katerim se v pravni red te države prenaša Direktiva
2009/65/ES, upravlja družba za upravljanje, če družba za upravljanje uresničuje
glasovalne pravice iz teh deležev neodvisno od nadrejene družbe.
(3) Prejšnji odstavek se ne uporablja, če:
1.     
je nadrejena družba ali tej podrejena družba imetnik delnic banke z
glasovalno pravico, ki jih upravlja družba za upravljanje;
2.     
družba za upravljanje ne more uresničevati glasovalnih pravic iz teh
delnic po lastni presoji, temveč samo po neposrednih ali posrednih navodilih
nadrejene družbe ali tej podrejene družbe.
(4) Pri ugotavljanju kvalificiranega deleža družbe, ki je
nadrejena investicijskemu podjetju, ki je v skladu z zakonom, ki ureja trg
finančnih instrumentov, oziroma aktom matične države članice investicijskega
podjetja, s katerim se v pravni red te države prenaša Direktiva 2014/65/EU,
upravičeno opravljati investicijske storitve in posle, se ne upoštevajo deleži
iz naložb v delnice banke, ki jih upravlja to investicijsko podjetje pri
opravljanju storitev gospodarjenja s finančnimi instrumenti v pomenu,
opredeljenem v zakonu, ki ureja trg finančnih instrumentov, če so izpolnjeni
naslednji pogoji:
1.     
investicijsko podjetje ima ustrezno dovoljenje pristojnega organa za
opravljanje investicijske storitve gospodarjenja s finančnim instrumenti; in
2.     
investicijsko podjetje:
- 
bodisi lahko uresničuje glasovalne pravice iz naložb v delnice banke z
glasovalno pravico samo na podlagi navodil, ki mu jih da stranka, za račun
katere gospodari z njimi, v pisni obliki ali z uporabo elektronskega sredstva,
- 
bodisi je z uporabo ustreznih ukrepov zagotovilo pogoje, enakovredne
pogojem, določenim v zakonu, ki ureja upravljanje investicijskih skladov, da se
storitve gospodarjenja s finančnimi instrumenti opravljajo neodvisno od drugih
storitev in poslov, ki jih opravlja investicijsko podjetje; in
3.     
investicijsko podjetje uresničuje glasovalne pravice neodvisno od
nadrejene družbe.
(5) Prejšnji odstavek se ne uporablja, če:
1.     
je nadrejena družba ali tej podrejena družba imetnik delnic banke z
glasovalno pravico, ki jih upravlja investicijsko podjetje;
2.     
investicijsko podjetje ne more uresničevati glasovalnih pravic iz teh
delnic po lastni presoji, temveč samo po neposrednih ali posrednih navodilih
nadrejene družbe ali tej podrejene družbe.
(6) Pri ugotavljanju kvalificiranega deleža banke, banke
države članice ali investicijskega podjetja se ne upoštevajo delnice, ki jih je
ta banka, banka države članice ali investicijsko podjetje pridobilo pri
opravljanju storitve izvedbe prve ali nadaljnje prodaje finančnih instrumentov
z obveznostjo odkupa v skladu z zakonom, ki ureja trg finančnih instrumentov,
oziroma aktom druge države članice, s katerim se v pravni red matične države
članice prenaša Direktiva 2014/65/EU, če so izpolnjeni naslednji pogoji:
1.     
banka, banka države članice ali investicijsko podjetje je v skladu z
zakonom, ki ureja trg finančnih instrumentov, oziroma aktom druge države
članice, s katerim se v pravni red matične države članice prenaša Direktiva
2014/65/EU, upravičena opravljati investicijske storitve;
2.     
banka, banka države članice ali investicijsko podjetje ne uresničuje
glasovalnih pravic, vsebovanih v delnicah, in ne izvršuje drugih upravljavskih
upravičenj iz delnic tako, da bi s tem vplivalo na vodenje poslov banke;
3.     
banka, banka države članice ali investicijsko podjetje delnice odtuji v
enem letu po pridobitvi.
71. člen
(zahteva za izdajo dovoljenja za pridobitev kvalificiranega
deleža)
(1) Zahteva za izdajo dovoljenja za pridobitev
kvalificiranega deleža se vloži pri Banki Slovenije in mora obsegati:
1.     
višino deleža glasovalnih pravic ali deleža v kapitalu banke, ki ga
namerava pridobiti bodoči kvalificirani imetnik;
2.     
dokumentacijo in informacije o tem, da bodoči kvalificirani imetnik
ustreza merilom, predpisanim s tem zakonom.
(2) Banka Slovenije izda sklep o odpravi pomanjkljivosti
zahteve za izdajo dovoljenja za pridobitev kvalificiranega deleža v dveh
delovnih dneh po prejemu zahteve za izdajo dovoljenja za pridobitev
kvalificiranega deleža.
(3) Banka Slovenije mora v dveh delovnih dneh vložniku
zahteve izdati potrdilo o prejemu popolne zahteve za izdajo dovoljenja za
pridobitev kvalificiranega deleža.
(4) Rok iz prejšnjega odstavka teče:
1.     
če Banka Slovenije v roku iz drugega odstavka tega člena ni izdala
sklepa o odpravi pomanjkljivosti – od prejema zahteve;
2.     
če je Banka Slovenije v roku iz drugega odstavka tega člena izdala sklep
o odpravi pomanjkljivosti in je vložnik v roku, določenem s sklepom, zahtevo
dopolnil oziroma popravil v skladu s tem sklepom – od prejema dopolnitve
oziroma poprave zahteve.
(5) Banka Slovenije lahko od vložnika zahteva, da predloži
dodatne informacije ali dokumente, potrebne za presojo primernosti bodočega
kvalificiranega imetnika (v nadaljnjem besedilu: zahteva za dodatne informacije
ali dokumente). Banka Slovenije lahko zahteva dodatne informacije ali dokumente
od vložnika najpozneje do 50. delovnega dne po poteku roka iz tretjega odstavka
tega člena.
(6) Banka Slovenije mora vložniku zahteve v dveh delovnih
dneh po prejemu dodatnih informacij ali dokumentov na podlagi zahteve za
dodatne informacije ali dokumente izdati potrdilo o prejemu teh dodatnih
informacij ali dokumentov.
(7) Banka Slovenije mora v potrdilu iz tretjega oziroma
šestega odstavka tega člena navesti dan, s katerim poteče rok iz prvega
odstavka 74. člena tega zakona.
(8) Banka Slovenije zahtevo za izdajo dovoljenja za
pridobitev kvalificiranega deleža, vključno z dodatnimi informacijami in
dokumentacijo iz petega odstavka tega člena, posreduje Evropski centralni banki
v skladu s 15. členom in točko (c) prvega odstavka 4. člena Uredbe 1024/2013/EU
in o tem obvesti stranke postopka. Postopek odločanja o zahtevi se nadaljuje v
skladu z Uredbo 1024/2013/EU.
72. člen
(posvetovanje s pristojnimi in nadzornimi organi)
(1) Banka Slovenije se v zvezi s presojo primernosti
kvalificiranega imetnika na podlagi zahteve iz prejšnjega člena posvetuje s
pristojnim organom posamezne države članice, če je bodoči kvalificirani
imetnik:
1.     
banka, finančni holding ali mešani finančni holding te države članice;
2.     
zavarovalnica, pozavarovalnica, investicijsko podjetje ali družba za
upravljanje te države članice;
3.     
nadrejena oseba osebam iz 1. ali 2. točke tega odstavka; ali
4.     
pravna ali fizična oseba, ki obvladuje osebe iz 1. ali 2. točke tega
odstavka.
(2) Banka Slovenije se v zvezi s presojo primernosti
kvalificiranega imetnika na podlagi zahteve iz prejšnjega člena posvetuje z
nadzornim organom Republike Slovenije ali druge države članice, če je bodoči
kvalificirani imetnik:
1.     
zavarovalnica, pozavarovalnica, finančni holding, mešani finančni
holding, investicijsko podjetje ali družba za upravljanje Republike Slovenije;
2.     
nadrejena oseba osebam iz prejšnje točke; ali
3.     
pravna ali fizična oseba, ki obvladuje osebe iz 1. točke tega odstavka.
(3) Banka Slovenije se s pristojnimi in nadzornimi organi
posvetuje in izmenjuje informacije glede primernosti kvalificiranih imetnikov
ter ugleda, znanja, veščin in izkušenj članov uprav družb znotraj iste skupine
in druge informacije, ki so nujne ali pomembne za presojo, ali bodoči
kvalificirani imetnik ustreza merilom, predpisanim s tem zakonom.
(4) Če je bodoči kvalificirani imetnik nadzorovan subjekt
finančnega sektorja tretje države, mora zahtevi za izdajo dovoljenja za
pridobitev kvalificiranega deleža priložiti tudi soglasje oziroma mnenje
pristojnega oziroma nadzornega organa ali obvestilo, da v skladu s predpisi, ki
veljajo za bodočega kvalificiranega imetnika v državi njegovega sedeža, tako
soglasje oziroma mnenje ni potrebno.
73. člen
(presoja primernosti bodočega kvalificiranega imetnika)
(1) Da bi se zagotovilo varno in skrbno upravljanje banke, v
kateri namerava bodoči kvalificirani imetnik pridobiti kvalificirani delež,
mora Banka Slovenije ob upoštevanju vpliva, ki bi ga verjetno imel bodoči
kvalificirani imetnik na upravljanje banke, če pridobi kvalificirani delež, ki
je predmet zahteve, presojati primernost bodočega kvalificiranega imetnika na
podlagi naslednjih meril:
1.     
ugled bodočega kvalificiranega imetnika;
2.     
ugled, znanje, veščine in izkušnje vseh članov organov vodenja ali
nadzora, ki bodo imeli možnost upravljati banko ali drugače vplivati na
poslovanje banke, če bodoči kvalificirani imetnik pridobi kvalificirani delež,
ki je predmet zahteve;
3.     
finančne trdnosti bodočega kvalificiranega imetnika, zlasti v zvezi z
vrstami poslov, ki jih opravlja ali načrtuje banka;
4.     
verjetnih posledic, če bodoči kvalificirani imetnik pridobi kvalificirani
delež, ki je predmet zahteve, za sposobnosti banke ravnati v skladu s pravili o
upravljanju tveganj ter izpolnjevati zahteve in omejitve v skladu s pravili, ki
jih določa ta zakon, Uredba 575/2013/EU ter drugi predpisi, ki se uporabljajo
za banko.
(2) Banka Slovenije mora pri presoji primernosti bodočega
kvalificiranega imetnika na podlagi merila iz 4. točke prejšnjega odstavka
presoditi tudi organizacijski ustroj, procese in sisteme znotraj skupine,
katere del bo postala banka, če bodoči kvalificirani imetnik pridobi
kvalificirani delež, ki je predmet zahteve, in verjetne posledice za možnost
izvajanja učinkovitega nadzora, učinkovite izmenjave informacij med pristojnimi
nadzornimi organi in razmejitve pristojnosti in odgovornosti za nadzor med
pristojnimi nadzornimi organi.
(3) Banka Slovenije mora pri presoji primernosti bodočega
kvalificiranega imetnika presoditi tudi, ali obstajajo razlogi za sum:
1.     
da je bilo ali bo v zvezi s pridobitvijo kvalificiranega deleža, ki je
predmet zahteve, storjeno dejanje pranja denarja ali financiranja terorizma,
kot sta opredeljena v zakonu, ki ureja preprečevanje pranja denarja in
financiranja terorizma, ali izveden poskus tega dejanja; ali
2.     
da bo ta pridobitev povečala tveganje pranja denarja ali financiranja
terorizma, kot je opredeljeno v zakonu, ki ureja preprečevanje pranja denarja
in financiranja terorizma.
(4) Banka Slovenije ne sme presojati primernosti bodočega
kvalificiranega imetnika z vidika gospodarskih potreb trga.
(5) Če Banka Slovenije hkrati obravnava dve ali več zahtev za
pridobitev kvalificiranega deleža v isti banki, mora vse bodoče kvalificirane
imetnike obravnavati nediskriminatorno.
74. člen
(rok za odločitev o zahtevi za izdajo dovoljenja za
pridobitev kvalificiranega deleža)
(1) Ne glede na druge določbe tega zakona mora biti odločba o
zahtevi za izdajo dovoljenja za pridobitev kvalificiranega deleža izdana v 60
delovnih dneh.
(2) Rok iz prejšnjega odstavka teče, če:
1.     
je Banka Slovenije v roku iz tretjega odstavka 71. člena tega zakona
izdala potrdilo – od izdaje potrdila;
2.     
Banka Slovenije v roku iz tretjega odstavka 71. člena tega zakona ni
izdala potrdila – od poteka roka za izdajo potrdila iz tretjega odstavka 71.
člena tega zakona.
(3) Če je Banka Slovenije pred iztekom roka iz prvega
odstavka tega člena vložnika pozvala, da se izjasni o razlogih za zavrnitev
zahteve, rok iz prvega odstavka tega člena ne teče od vročitve poziva do izteka
roka za izjavo oziroma do prejema izjave, če je bila ta posredovana v roku,
določenem s pozivom.
(4) Če Banka Slovenije izda zahtevo za dodatne informacije
ali dokumente v skladu s petim odstavkom 71. člena tega zakona, tek roka iz
prvega odstavka tega člena ne teče od izdaje zahteve za dodatne informacije ali
dokumente do dneva, ko vložnik predloži dodatne informacije ali dokumente,
vendar največ za 20 delovnih dni od izdaje prve zahteve. Druga in naslednje
zahteve Banke Slovenije v skladu s petim odstavkom 71. člena tega zakona ne
zadržijo teka roka iz prejšnjega odstavka.
(5) Ne glede na prejšnji odstavek lahko Banka Slovenije s
prvo zahtevo iz petega odstavka 71. člena tega zakona za predložitev dodatnih
informacij ali dokumentov odloči, da se tek roka iz prvega odstavka tega člena
zadrži za več kot 20 delovnih dni, vendar največ za 30 delovnih dni od izdaje
te zahteve, če:
1.     
je bodoči kvalificirani imetnik oseba tretje države ali
2.     
bodoči kvalificirani imetnik nima položaja kreditne institucije,
investicijskega podjetja, družbe za upravljanje, kolektivnega naložbenega
podjema, zavarovalnice ali pozavarovalnice.
75. člen
(razlogi za zavrnitev zahteve za izdajo dovoljenja za
pridobitev kvalificiranega deleža)
Zahteva za izdajo dovoljenja za pridobitev kvalificiranega
deleža se zavrne, če:
1.     
bodoči kvalificirani imetnik ne ustreza merilom iz 73. člena tega
zakona;
2.     
je verjetno, da bo zaradi pridobitve kvalificiranega deleža, ki je
predmet zahteve, ogrožena sposobnost banke ravnati v skladu s pravili o
upravljanju tveganj ter izpolnjevati zahteve, določene s tem zakonom, Uredbo
575/2013/EU ter drugimi predpisi, ki se uporabljajo za banko;
3.     
je verjetno, da bo zaradi pridobitve kvalificiranega deleža, ki je
predmet zahteve, ovirano ali oteženo izvajanje učinkovitega nadzora, učinkovite
izmenjave informacij med pristojnimi in nadzornimi organi oziroma razmejitve
pristojnosti in odgovornosti za nadzor med pristojnimi in nadzornimi organi;
4.     
v zvezi z nameravano pridobitvijo obstaja sum, da bo storjeno kaznivo
dejanje pranja denarja ali financiranja terorizma, kot sta opredeljena v
zakonu, ki ureja preprečevanje pranja denarja in financiranja terorizma, ali bo
izveden poskus tega dejanja ali da bo zaradi pridobitve povečano tveganje
pranja denarja ali financiranja terorizma;
5.     
je verjetno, da bodo v zvezi z bodočim kvalificiranim imetnikom tretje
države, ob upoštevanju predpisov države te osebe oziroma ob upoštevanju prakse
države te osebe pri uporabi in izvrševanju teh predpisov, ovirani oziroma
oteženi izvajanje učinkovitega nadzora, učinkovita izmenjava informacij med
pristojnimi in nadzornimi organi in razmejitve pristojnosti in odgovornosti za
nadzor med pristojnimi nadzornimi organi;
6.     
bodoči kvalificirani imetnik v roku, ki ga v skladu s tem zakonom določi
Banka Slovenije, ne predloži vse dokumentacije in informacij, potrebnih za
presojo njegove primernosti.
76. člen
(odločitev o zahtevi za izdajo dovoljenja za kvalificirani
delež)
(1) Odločitev o zahtevi za izdajo dovoljenja za pridobitev
kvalificiranega deleža mora obsegati tudi utemeljitev glede morebitnih stališč
in pomislekov organov iz 72. člena tega zakona.
(2) Najpozneje v dveh delovnih dneh po odločitvi o zahtevi za
izdajo dovoljenja za kvalificirani delež in najpozneje do poteka roka iz prvega
odstavka 74. člena tega zakona, ob upoštevanju morebitnega zadržanja po četrtem
ali petem odstavku 74. člena tega zakona, se izda in odpravi pisni odpravek
odločitve o izdaji dovoljenja ali o zavrnitvi zahteve za izdajo dovoljenja za
pridobitev kvalificiranega deleža.
(3) Če do poteka roka iz prvega odstavka 74. člena tega
zakona, ob upoštevanju morebitnega zadržanja po četrtem ali petem odstavku 74.
člena ali petem odstavku 84. člena tega zakona, ni izdan pisni odpravek
odločitve skladu s prejšnjim odstavkom, se šteje, da je z dnem, s katerim
poteče ta rok, vložniku izdano dovoljenje za pridobitev kvalificiranega deleža.
(4) Ne glede na druge določbe tega zakona se na podlagi
zahteve vložnika na javnih spletnih straneh objavi izvleček odločitve Evropske
centralne banke o zavrnitvi zahteve za izdajo dovoljenja za pridobitev
kvalificiranega deleža s povzetkom razlogov za tako odločitev. Izvleček
odločitve Evropske centralne banke ne vsebuje zaupnih informacij in zaupnih
podatkov v zvezi z drugimi osebami.
77. člen
(dovoljenje za pridobitev kvalificiranega deleža)
(1) V dovoljenju za pridobitev kvalificiranega deleža se
določi višina deleža glasovalnih pravic ali deleža v kapitalu banke, za
pridobitev katerega se izdaja dovoljenje, kot eden od naslednjih razponov:
1.     
delež glasovalnih pravic ali delež v kapitalu banke, ki je enak ali
večji od kvalificiranega deleža in manjši od 20 odstotkov;
2.     
delež glasovalnih pravic ali delež v kapitalu banke, ki je enak ali
večji od 20 odstotkov in manjši od 1/3;
3.     
delež glasovalnih pravic ali delež v kapitalu banke, ki je enak ali
večji od 1/3 in manjši od 50 odstotkov;
4.     
delež glasovalnih pravic ali delež v kapitalu banke, ki je enak ali
večji od 50 odstotkov;
5.     
delež, na podlagi katerega banka postane podrejena oseba bodočega
kvalificiranega imetnika.
(2) Kvalificirani imetnik mora pred vsako nadaljnjo
pridobitvijo delnic, na podlagi katere bi presegel razpon, za katerega velja že
izdano dovoljenje za pridobitev kvalificiranega deleža, pridobiti novo
dovoljenje za pridobitev kvalificiranega deleža.
(3) Skupni kvalificirani imetniki, ki imajo veljavno
dovoljenje za pridobitev kvalificiranega deleža, morajo pred vsako nadaljnjo
pridobitvijo delnic banke, na podlagi katere njihov skupni delež preseže
razpon, za katerega velja že izdano dovoljenje za pridobitev kvalificiranega
deleža, pridobiti novo dovoljenje za pridobitev kvalificiranega deleža.
78. člen
(rok za pridobitev deleža, na katerega se nanaša dovoljenje)
(1) Z odločitvijo o izdaji dovoljenja za pridobitev
kvalificiranega deleža ali po izdaji dovoljenja se lahko kvalificiranemu
imetniku naloži, da mora v roku, ki ne sme biti krajši od šestih mesecev,
pridobiti delnice banke, na podlagi katerih doseže razpon, za katerega je
izdano dovoljenje za pridobitev kvalificiranega deleža.
(2) Na zahtevo bodočega kvalificiranega imetnika se lahko rok
iz prejšnjega odstavka podaljša, če je zahteva vložena pred potekom roka.
79. člen
(prenehanje veljavnosti dovoljenja za pridobitev
kvalificiranega deleža)
(1) Če je v skladu s prvim odstavkom prejšnjega člena določen
rok za pridobitev delnic banke in bodoči kvalificirani imetnik v tem roku ne
pridobi delnic banke, na podlagi katerih bi dosegel kvalificirani delež,
dovoljenje preneha veljati v celoti.
(2) Če je v skladu s prvim odstavkom prejšnjega člena določen
rok za pridobitev delnic banke in kvalificirani imetnik v tem roku doseže
kvalificirani delež, ne doseže pa razpona, za katerega je izdano dovoljenje,
dovoljenje preneha veljati v delu, ki presega razpon, ki ga je imetnik dosegel.
(3) Če kvalificirani imetnik po pridobitvi deleža v razponu,
za katerega je bilo izdano dovoljenje, odsvoji delnice banke tako, da njegov
delež glasovalnih pravic ali delež v kapitalu banke ne dosega več razpona, za
katerega je bilo izdano dovoljenje, dovoljenje preneha veljati v delu, ki
presega razpon, ki ga imetnik dosega po odsvojitvi.
(4) Prejšnji odstavek se smiselno uporablja tudi, če se delež
kvalificiranega imetnika zmanjša zaradi povečanja osnovnega kapitala ali drugih
korporacijskih dejanj banke.
(5) O prenehanju ali delnem prenehanju veljavnosti dovoljenja
za pridobitev kvalificiranega deleža se izda ugotovitvena odločba.
80. člen
(glasovalne pravice neupravičenega imetnika)
(1) Imetnik iz delnic banke, ki jih je pridobil ali ki jih
ima v nasprotju s tem zakonom (v nadaljnjem besedilu: neupravičeni imetnik),
ker ni pridobil dovoljenja za pridobitev kvalificiranega deleža v skladu s tem
zakonom ali ker mu je dovoljenje prenehalo ali mu je bilo odvzeto, iz teh
delnic nima glasovalnih pravic.
(2) Število delnic, iz katerih neupravičeni imetnik lahko
uresničuje glasovalne pravice, se izračuna:
1.     
če imetnik na podlagi delnic dosega ali presega kvalificirani delež, ne
da bi imel dovoljenje za pridobitev kvalificiranega deleža, ali če je bilo
imetniku dovoljenje za pridobitev kvalificiranega deleža odvzeto: tako, da se
od števila delnic, ki pomeni kvalificirani delež, odšteje ena delnica;
2.     
če imetnik na podlagi delnic presega razpon, za katerega velja
dovoljenje za pridobitev kvalificiranega deleža: tako, da je število enako
številu delnic, ki pomeni zgornjo mejo razpona, za katerega ima imetnik
veljavno dovoljenje.
(3) Glasovalne pravice, ki jih neupravičeni imetnik ni
upravičen uresničevati, se prištejejo glasovalnim pravicam drugih delničarjev v
sorazmerju z njihovo udeležbo v vseh glasovalnih pravicah iz delnic banke.
(4) Če neupravičeni imetnik v enem mesecu od pridobitve vloži
zahtevo za dovoljenje za pridobitev kvalificiranega deleža in če je dovoljenje
izdano, imetnik pridobi glasovalne pravice iz delnic do števila delnic, ki
pomenijo zgornjo mejo razpona, za katerega je izdano to dovoljenje.
(5) Banka neupravičenemu imetniku ne sme omogočiti uresničevanja
glasovalnih pravic iz prvega odstavka tega člena.
(6) Določbe prvega do petega odstavka tega člena se smiselno
uporabljajo tudi, če se delež kvalificiranega imetnika poveča zaradi zmanjšanja
osnovnega kapitala ali drugih korporacijskih dejanj banke. Pri smiselni uporabi
določb iz prejšnjega stavka enomesečni rok za vložitev zahteve za dovoljenje za
pridobitev kvalificiranega deleža teče od dneva, ko kvalificirani imetnik izve
ali bi lahko izvedel, da se je njegov delež povečal zaradi korporacijskega dejanja
banke.
81. člen
(obvestila v zvezi s kvalificiranimi deleži)
(1) Banka mora nemudoma obvestiti Banko Slovenije o
spremembah okoliščin, zaradi katerih se delež posameznega delničarja spremeni
tako, da:
1.     
preseže mejo kvalificiranega deleža oziroma se je njegov delež zmanjšal
tako, da ne dosega več kvalificiranega deleža;
2.     
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificiran delež.
(2) Banka, z delnicami katere se trguje na organiziranem
trgu, vsaj enkrat na leto obvesti Banko Slovenije o delničarjih, ki so imetniki
kvalificiranega deleža, ter njihovih kvalificiranih deležih.
(3) Banka mora Banko Slovenije nemudoma obvestiti o sklenitvi
delničarskega sporazuma in o dogovoru ali drugih okoliščinah v zvezi z bodočimi
kvalificiranimi imetniki.
(4) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice banke tako,
da ne bi več razpolagal s kvalificiranim deležem ali bi se zaradi tega njegov
delež zmanjšal pod spodnjo mejo razpona, za katerega velja dovoljenje, mora o
tem predhodno obvestiti Banko Slovenije.
(5) Kvalificirani imetnik mora Banko Slovenije nemudoma
obvestiti o vsaki združitvi ali delitvi, pri kateri je udeležen, o vsaki drugi
statusni spremembi ter o vsaki drugi spremembi, ki bi lahko vplivala na
izpolnjevanje meril o primernosti, določenih v 73. členu tega zakona.
(6) Nadrejeni finančni holding, nadrejeni mešani finančni
holding in mešani poslovni holding, ki ima v skladu z dovoljenjem za pridobitev
kvalificiranega deleža položaj banki nadrejene družbe, mora Banko Slovenije
obvestiti tudi o vsaki spremembi članov oziroma članic upravljalnega organa.
82. člen
(predpisi o kvalificiranih imetnikih)
Banka Slovenije predpiše:
1.     
podrobnejšo vsebino meril za presojo primernosti bodočega
kvalificiranega imetnika, dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža;
2.     
podrobnejšo vsebino in način pošiljanja obvestil iz prejšnjega člena.
3.6. Odobritev finančnih holdingov in mešanih finančnih
holdingov
83. člen
(odobritev finančnega holdinga in mešanega finančnega
holdinga)
(1) Nadrejeni finančni holding Republike Slovenije, nadrejeni
mešani finančni holding Republike Slovenije, EU nadrejeni finančni holding in
EU nadrejeni mešani finančni holding, za nadzor nad katerimi je na
konsolidirani podlagi pristojna Banka Slovenije, morajo pridobiti odobritev v
skladu s tem zakonom.
(2) Drugi finančni holding ali mešani finančni holding, ki
ima sedež v Republiki Sloveniji, mora pridobiti odobritev Banke Slovenije v
skladu s tem zakonom, kadar mora izpolnjevati zahteve na podlagi tega zakona
ali Uredbe 575/2013/EU na subkonsolidirani podlagi.
(3) V primeru iz prejšnjega odstavka se določbe tega oddelka
glede pristojnosti Banke Slovenije kot konsolidacijskega nadzornika smiselno
uporabljajo, kadar je Banka Slovenije pristojna za izvajanje nadzora na
subkonsolidirani podlagi.
84. člen
(zahteva za odobritev finančnega holdinga in mešanega
finančnega holdinga)
(1) Zahteva za odobritev finančnega holdinga ali mešanega
finančnega holdinga iz prejšnjega člena se vloži pri Banki Slovenije.
(2) Zahteva iz prejšnjega odstavka mora obsegati:
1.     
organizacijsko strukturo skupine, katere del je finančni holding ali
mešani finančni holding, z jasno navedbo njegovih podrejenih družb in po
potrebi nadrejenih oseb ter kraj in vrsto dejavnosti, ki jo opravlja vsak
subjekt v skupini;
2.     
informacije v zvezi z imenovanjem najmanj dveh oseb, ki dejansko vodita
finančni holding ali mešani finančni holding, vključno z informacijami o
izpolnjevanju zahtev iz 342. člena tega zakona;
3.     
če je podrejena družba finančnega holdinga ali mešanega finančnega
holdinga banka, informacije v zvezi z delničarji in družbeniki glede:
- 
oseb, ki bodo pridobile kvalificirani delež v banki, in višine
kvalificiranega deleža, ki ga bo pridobil posamezni imetnik ali 20 največjih
delničarjev banke, in višino deleža, ki ga bo pridobil posamezni imetnik;
- 
primernosti delničarjev in družbenikov banke v skladu z izpolnjevanjem
meril iz 73. člena tega zakona;
- 
oseb, ki bodo z banko v razmerju tesne povezanosti, z opisom teh
povezanosti;
4.     
notranjo organiziranost in razdelitev nalog v skupini;
5.     
vse druge informacije, ki bi lahko bile potrebne za oceno odobritve v
skladu s 85. členom tega zakona ali za presojo v zvezi z izvzetjem iz odobritve
v skladu s 86. členom tega zakona.
(3) Banka Slovenije lahko za presojo o odobritvi finančnega
holdinga ali mešanega finančnega holdinga zahteva predložitev dodatnih
informacij.
(4) EU nadrejeni finančni holding ali EU nadrejeni mešani
finančni holding iz prejšnjega člena, ki ima sedež v drugi državi članici,
posreduje zahtevo za odobritev skupaj z informacijami iz drugega odstavka tega
člena tudi pristojnemu organu te države članice.
(5) Kadar Banka Slovenije ni konsolidacijski nadzornik in
postopek odobritve finančnega holdinga ali mešanega finančnega holdinga poteka
hkrati s presojo primernosti kvalificiranega imetnika na podlagi 73. člena tega
zakona, se Banka Slovenije po potrebi usklajuje s konsolidacijskim nadzornikom,
in če sta različna, s pristojnim organom države članice, kjer je sedež
finančnega holdinga ali mešanega finančnega holdinga. V tem primeru se tek roka
presoje iz četrtega odstavka 74. člena tega zakona zadrži za več kot
20 delovnih dni, dokler se ne konča postopek odobritve finančnega holdinga
ali mešanega finančnega holdinga.
85. člen
(pogoji za odobritev)
(1) Banka Slovenije odobri finančni holding ali mešani
finančni holding, če so izpolnjeni vsi naslednji pogoji:
1.     
notranja ureditev in razdelitev nalog v skupini sta ustrezni za
izpolnjevanje zahtev, naloženih s tem zakonom in Uredbo 575/2013/EU na
konsolidirani ali subkonsolidirani podlagi in sta zlasti učinkoviti za:
- 
usklajevanje vseh podrejenih družb finančnega holdinga ali mešanega
finančnega holdinga, vključno z ustrezno razdelitvijo nalog med podrejenimi
institucijami, kjer je to potrebno;
- 
preprečevanje ali upravljanje nasprotij v skupini in
- 
uveljavljanje politik na ravni skupine, ki jih za celotno skupino določi
nadrejeni finančni holding ali nadrejeni mešani finančni holding;
2.     
organizacijska struktura skupine, katere del je finančni holding ali
mešani finančni holding, ne ovira ali drugače preprečuje učinkovitega nadzora
podrejenih institucij ali nadrejenih institucij v zvezi s posamičnimi,
konsolidiranimi, in če je ustrezno, subkonsolidiranimi zahtevami, ki veljajo
zanje. Pri ocenjevanju tega merila se upoštevajo predvsem:
- 
položaj finančnega holdinga ali mešanega finančnega holdinga v
večplastni skupini,
- 
lastniška struktura in
- 
vloga finančnega holdinga ali mešanega finančnega holdinga v večplastni
skupini;
3.     
kvalificirani delničarji ali družbeniki banke izpolnjujejo merila iz 73.
člena tega zakona;
4.     
razmerja tesne povezanosti ne preprečujejo učinkovitega izvajanja
nadzora;
5.     
zakoni in drugi predpisi v tretji državi, ki veljajo za eno ali več
fizičnih ali pravnih oseb, s katerimi je banka v razmerju tesne povezanosti,
ali težave pri izvajanju navedenih zakonov in drugih predpisov ne preprečujejo
učinkovitega izvajanja nadzora;
6.     
osebe, ki dejansko vodijo finančni holding ali mešani finančni holding,
izpolnjujejo zahteve iz 342. člena tega zakona.
(2) Banka Slovenije zavrne odobritev finančnega holdinga ali
mešanega finančnega holdinga, če niso izpolnjeni pogoji iz prejšnjega odstavka.
Ob zavrnitvi lahko Banka Slovenije po potrebi odredi kateri koli ukrep iz 306.
člena tega zakona, s katerimi se zagotovita kontinuiteta in celovitost
konsolidiranega nadzora ter izpolnjevanje zahtev iz tega zakona in Uredbe
575/2013/EU na konsolidirani podlagi.
(3) Za postopek odločanja o odobritvi finančnega holdinga ali
mešanega finančnega holdinga se smiselno uporabljajo določbe oddelka 13.2. tega
zakona.
86. člen
(izvzetje iz odobritve finančnega holdinga ali mešanega
finančnega holdinga)
(1) Banka Slovenije na podlagi zahteve finančnega holdinga
ali mešanega finančnega holdinga tega izvzame iz odobritve, če so izpolnjeni
vsi naslednji pogoji:
1.     
osnovna dejavnost finančnega holdinga je pridobivanje deležev v
podrejenih družbah, pri mešanem finančnem holdingu pa je osnovna dejavnost
glede na institucije ali finančne institucije pridobivanje deležev v podrejenih
družbah;
2.     
finančni holding ali mešani finančni holding ni imenovan kot subjekt v
postopku reševanja v nobeni skupini za reševanje v okviru skupine v skladu s
strategijo reševanja, ki jo Banka Slovenije za reševanje določi na podlagi
zakona, ki ureja reševanje in prisilno prenehanje bank, oziroma Direktive
2014/59/EU;
3.     
podrejena kreditna institucija je imenovana kot odgovorna za
zagotavljanje izpolnjevanja bonitetnih zahtev skupine na konsolidirani podlagi
in so ji za učinkovito izpolnjevanje te obveznosti dana na voljo vsa potrebna
sredstva in pravna pooblastila;
4.     
finančni holding ali mešani finančni holding ne sodeluje pri sprejemanju
upravljavskih, operativnih ali finančnih odločitev, ki vplivajo na skupino ali
njene podrejene družbe, ki so banke, institucije ali finančne institucije;
5.     
ne obstajajo ovire za učinkovit nadzor skupine na konsolidirani podlagi.
(2) Finančni holdingi ali mešani finančni holdingi, ki so
izvzeti iz odobritve v skladu s prejšnjim odstavkom, niso izključeni iz obsega
konsolidacije, kot je določena v tem zakonu, Direktivi 2013/36/EU in Uredbi
575/2013/EU.
(3) Zahteva za izvzetje iz odobritve finančnega holdinga ali
mešanega finančnega holdinga za nadzor, nad katerim je kot konsolidacijski
nadzornik pristojna Banka Slovenije, se vloži pri Banki Slovenije.
(4) EU nadrejeni finančni holding ali EU nadrejeni mešani
finančni holding iz 83. člena tega zakona, ki ima sedež v drugi državi članici,
posreduje zahtevo za izvzetje skupaj z informacijami iz prvega odstavka tega
člena tudi pristojnemu organu te države članice.
(5) Za postopek odločanja o izvzetju finančnega holdinga ali
mešanega finančnega holdinga se smiselno uporabljajo določbe oddelka 13.2. tega
zakona.
87. člen
(obveščanje o spremembah)
Finančni holding in mešani finančni holding morata Banko
Slovenije takoj obvestiti o vsaki spremembi organizacijske strukture skupine,
kot je opredeljena v 1. točki drugega odstavka 84. člena tega zakona, in o
vsaki spremembi, ki lahko vpliva na izpolnjevanje pogojev iz 85. in 86. člena
tega zakona.
88. člen
(stalno spremljanje izpolnjevanja pogojev)
(1) Banka Slovenije kot konsolidacijski nadzornik stalno
spremlja izpolnjevanje pogojev iz 85. in 86. člena tega zakona. V ta namen
lahko Banka Slovenije od finančnega holdinga ali mešanega finančnega holdinga
kadar koli zahteva predložitev potrebnih informacij in dokumentacije.
(2) Banka Slovenije navedene informacije izmenjuje s
pristojnim organom v državi članici, v kateri je sedež finančnega holdinga ali
mešanega finančnega holdinga iz 83. člena tega zakona.
(3) Če Banka Slovenije kot konsolidacijski nadzornik ugotovi,
da finančni holding ali mešani finančni holding ne izpolnjuje več pogojev iz
prvega odstavka 85. člena tega zakona, finančnemu holdingu ali mešanemu
finančnemu holdingu z odredbo naloži, da zagotovi oziroma ponovno vzpostavi
kontinuiteto in celovitost konsolidiranega nadzora ter zagotovi izpolnjevanje
zahtev iz tega zakona in Uredbe 575/2013/EU na konsolidirani podlagi. Banka
Slovenije finančnemu holdingu ali mešanemu finančnemu holdingu v odredbi izreče
tudi ustrezne nadzorniške ukrepe iz 306. člena tega zakona. Pri uporabi
nadzorniških ukrepov v zvezi z mešanim finančnim holdingom se upošteva njihov
vpliv na finančni konglomerat.
(4) Kadar Banka Slovenije ugotovi, da pogoji za izvzetje po
86. členu tega zakona niso več izpolnjeni, o tem izda ugotovitveno odločbo (v
nadaljnjem besedilu: odločba o prenehanju izvzetja iz odobritve).
(5) Banka Slovenije v odločbi o prenehanju izvzetja iz
odobritve iz tega člena določi rok, v katerem mora finančni holding ali mešani
finančni holding zaprositi za odobritev v skladu s 83. členom tega zakona.
(6) Če finančni holding ali mešani finančni holding v roku,
določenem v odločbi o prenehanju izvzetja iz odobritve, ne zaprosi za odobritev
iz 83. člena tega zakona, Banka Slovenije finančnemu holdingu ali mešanemu
finančnemu holdingu izda odredbo za vzpostavitev skladnosti v skladu s 306.
členom tega zakona.
89. člen
(sodelovanje z drugimi pristojnimi organi)
(1) Banka Slovenije kot konsolidacijski nadzornik v zvezi z
odločitvami o odobritvi finančnega holdinga ali mešanega finančnega holdinga iz
prvega ali drugega odstavka 85. člena tega zakona, izvzetju iz odobritve iz
prvega odstavka 86. člena tega zakona ter o nadzorniških ukrepih iz tretjega
odstavka 88. člena ter 306. člena tega zakona tesno sodeluje in se posvetuje s
pristojnim organom iz druge države članice, v kateri je sedež finančnega
holdinga ali mešanega finančnega holdinga.
(2) Banka Slovenije kot konsolidacijski nadzornik pripravi
oceno v zvezi z odločitvami iz prvega in drugega odstavka 85. člena, prvega
odstavka 86. člena, tretjega odstavka 88. člena ter 306. člena tega zakona
v obliki predloga skupne odločitve ter jo posreduje pristojnemu organu države
članice, v kateri je sedež finančnega holdinga ali mešanega finančnega
holdinga. Oba organa storita vse, kar je v njuni moči, da se skupna odločitev
sprejme v dveh mesecih od prejema ocene s strani pristojnega organa.
(3) Kadar Banka Slovenije ni konsolidacijski nadzornik, ampak
pristojni organ države članice, v kateri ima sedež finančni holding ali mešani
finančni holding, Banka Slovenije sodeluje pri skupni odločitvi s
konsolidacijskim nadzornikom glede odobritve finančnega holdinga ali mešanega
finančnega holdinga o izvzetju iz odobritve in uporabi nadzorniških ukrepov.
Oba organa storita vse, kar je v njuni moči, da se skupna odločitev sprejme v
dveh mesecih od dneva, ko Banka Slovenije prejme oceno konsolidacijskega
nadzornika.
(4) Banka Slovenije kot konsolidacijski nadzornik o skupni
odločitvi, ki je ustrezno dokumentirana in utemeljena, obvesti finančni holding
ali mešani finančni holding.
(5) Banka Slovenije kot konsolidacijski nadzornik v primeru
nestrinjanja glede odločitve, za katero v skladu s prvim odstavkom tega člena
velja dolžnost posvetovanja, ne sprejme odločitve, ampak zadevo predloži
Evropskemu bančnemu organu v skladu z 19. členom Uredbe 1093/2010/EU. Zadevni
pristojni organi sprejmejo skupno odločitev v skladu z odločitvijo Evropskega
bančnega organa. Po izteku dvomesečnega obdobja ali po sprejetju skupne
odločitve zadeve ni več mogoče predložiti Evropskemu bančnemu organu.
(6) Banka Slovenije lahko kot pristojni organ v državi
članici, v kateri je sedež finančnega holdinga ali mešanega finančnega
holdinga, v primeru nestrinjanja v okviru posvetovanja zadevo predloži
Evropskemu bančnemu organu v skladu z 19. členom Uredbe 1093/2010/EU.
(7) Če je oseba iz 83. člena tega zakona mešani finančni
holding ali EU mešani finančni holding s sedežem v Republiki Sloveniji, Banka
Slovenije pri sprejemu odločitev oziroma skupnih odločitev iz prvega in drugega
odstavka 85. člena, prvega odstavka 86. člena, tretjega odstavka
88. člena in 306. člena tega zakona kot konsolidacijski nadzornik pridobi
soglasje koordinatorja oziroma kot pristojni organ v državi članici, v kateri
je sedež mešanega finančnega holdinga, sodeluje pri pridobitvi soglasja
koordinatorja, kot je določeno v 19., 20. in 21. členu ZFK oziroma 10. členu
Direktive 2002/87/ES. Če koordinator ne poda soglasja iz prejšnjega stavka
oziroma poda nesoglasje, Banka Slovenije ali drugi pristojni organ posreduje zahtevo
Evropskemu bančnemu organu v skladu z 19. členom Uredbe 1093/2010/EU ali
Evropskemu organu za zavarovanja in poklicne pokojnine in pri sprejemu končne
odločitve upoštevajo odločitev evropskega nadzornega organa. Odločitev,
sprejeta na podlagi tega člena, ne posega v obveznosti mešanega finančnega
holdinga iz ZFK, Direktive 2002/87/ES ali zakona, ki ureja zavarovalništvo
oziroma Direktive 2009/138/ES.
90. člen
(rok za odločitev)
(1) Kadar Banka Slovenije kot konsolidacijski nadzornik na
podlagi drugega odstavka 85. člena tega zakona zavrne odobritev finančnega
holdinga ali mešanega finančnega holdinga, vlagatelja prošnje obvesti o
zavrnitvi in razlogih zanjo v štirih mesecih od prejema popolne vloge.
(2) Banka Slovenije odločitev o odobritvi ali zavrnitvi
odobritve v vsakem primeru sprejme najpozneje v šestih mesecih od prejema
vloge.
91. člen
(podzakonski predpis v zvezi z odobritvijo oziroma izvzetjem
iz odobritve finančnih holdingov in mešanih finančnih holdingov)
Banka Slovenije lahko s podzakonskim aktom določi podrobnejša
pravila glede:
-       
dokumentacije in informacij, ki se predložijo zahtevi za odobritev
finančnih holdingov in mešanih finančnih holdingov iz 84. člena tega zakona;
-       
dokumentacije in informacij, ki se predložijo zahtevi za izvzetje iz
odobritve finančnih holdingov in mešanih finančnih holdingov iz 86. člena tega
zakona.
3.7. Izključitev uporabe ZPre-1
92. člen
(izjeme od ZPre-1 glede obvezne prevzemne ponudbe)
(1) Poleg primerov, določenih v ZPre-1, obvezne prevzemne
ponudbe ni zavezan dati imetnik, ki je dosegel prevzemni prag v banki zaradi
pridobitve delnic banke v postopku povečanja osnovnega kapitala banke:
1.     
na podlagi dodatnega ukrepa Banke Slovenije v skladu z 280. členom tega
zakona ali ukrepa zgodnjega posredovanja v skladu z 283. členom tega zakona ali
2.     
na podlagi konverzije kapitalskih instrumentov banke, ki jih lahko banka
upošteva pri izračunu kapitala in ki se ob nastopu objektivnega pogoja
konvertirajo v delnice banke.
(2) Imetnik lahko uveljavlja izjemo iz 1. točke prejšnjega odstavka,
če predhodno pridobi soglasje Banke Slovenije. Banka Slovenije izda soglasje,
če je povečanje osnovnega kapitala nujno, da se zagotovi kapitalska ustreznost
banke v skladu z zahtevami Banke Slovenije ali Evropske centralne banke, kadar
je v skladu z Uredbo 1024/2013/EU pri opravljanju nadzora nad banko odgovorna
za izvajanje nalog iz točke (d) prvega odstavka 4. člena te uredbe. Banka
Slovenije o izdaji soglasja in konverziji iz 2. točke prejšnjega odstavka
obvesti agencijo, pristojno za finančne trge.
(3) Za osebe, ki so dosegle prevzemni prag v banki, se ne
uporabljajo določbe prvega do četrtega odstavka 22.b člena ZPre-1.
(4) Obveznost dati prevzemno ponudbo v skladu z ZPre-1
nastane za imetnika iz prvega odstavka tega člena ob prvi nadaljnji pridobitvi
delnic banke, pri kateri niso izpolnjeni pogoji iz prejšnjega odstavka ali niso
podani drugi razlogi v skladu z ZPre-1, zaradi katerih imetnik ni zavezan dati
prevzemne ponudbe, če ob pridobitvi novih delnic banke imetnik še dosega
prevzemni prag.
93. člen
(izjeme od ZPre-1 glede uresničevanja glasovalnih pravic iz
delnic banke)
(1) Agencija, pristojna za finančne trge, v postopku izdaje
soglasja na podlagi petega odstavka 22.b člena ZPre-1 pridobi mnenje Banke
Slovenije glede potrebnosti ukrepov za stabilizacijo poslovanja banke. Delničar
v zvezi z zahtevo za izdajo soglasja agencije, pristojne za finančne trge, iz
prejšnjega stavka ni zavezan dodatno predložiti mnenja izvedenca iz šestega
odstavka 22.b člena ZPre-1.
(2) Agencija, pristojna za finančne trge, izda soglasje za
uresničevanje glasovalnih pravic delničarja na skupščini banke, če iz mnenja
Banke Slovenije izhaja, da je povečanje osnovnega kapitala banke nujno, da se
zagotovi stabilno poslovanje banke in izpolnjevanje zahtev pristojnega organa.
(3) Če je delničar iz prvega odstavka tega člena sodeloval
pri povečanju osnovnega kapitala banke pod pogoji iz prejšnjega člena tako, da
ima po povečanju osnovnega kapitala banke najmanj enak delež v kapitalu banke,
kot ga je imel pred povečanjem osnovnega kapitala banke, lahko delničar
uveljavlja prenehanje prepovedi uresničevanja glasovalnih pravic iz teh delnic,
ki jo je izrekla agencija, pristojna za finančne trge, do prve nadaljnje
pridobitve delnic banke, pri kateri niso izpolnjeni pogoji iz prejšnjega člena,
če še dosega prevzemni prag.
94. člen
(izjeme od ZPre-1 glede prevzemne ponudbe banke za
vrednostne papirje ciljne družbe)
(1) Poleg primerov, določenih v ZPre-1, obvezne prevzemne
ponudbe v skladu z ZPre-1 ni zavezana dati banka, ki je dosegla prevzemni prag
v ciljni družbi zaradi pridobitve delnic ali drugih vrednostnih papirjev ciljne
družbe, ki so izročeni banki kot stvarni vložek pri povečanju osnovnega
kapitala banke v skladu s tem zakonom.
(2) O pridobitvi vrednostnih papirjev iz prejšnjega odstavka
in odsvojitvi tako pridobljenih vrednostnih papirjev mora banka obvestiti
agencijo, pristojno za finančne trge, v treh delovnih dneh od pridobitve
oziroma odsvojitve.
(3) Obveznost dati prevzemno ponudbo v skladu z ZPre-1
nastane za banko iz prvega odstavka tega člena po poteku petih let od
pridobitve delnic ciljne družbe, če po tem obdobju še dosega prevzemni prag v
ciljni družbi.
(4) Obveznost dati prevzemno ponudbo nastane za banko iz
prvega odstavka tega člena pred potekom petih let od pridobitve delnic ciljne
družbe, in sicer ob prvi nadaljnji pridobitvi delnic ciljne družbe, če banka še
dosega prevzemni prag in niso izpolnjeni pogoji iz prvega odstavka tega člena
ali niso podani drugi razlogi v skladu z ZPre-1, zaradi katerih banka ni zavezana
dati prevzemne ponudbe.
3.8. Redna likvidacija banke
95. člen
(sklep skupščine o likvidaciji banke)
(1) Skupščina banke lahko sprejme sklep o prenehanju banke in
začetku likvidacijskega postopka, če uprava banke pred odločanjem skupščine
izdela načrt likvidacije in ga predloži Banki Slovenije v skladu s 97. členom
tega zakona.
(2) Sklep skupščine, ki je sprejet v nasprotju s prejšnjim
odstavkom, je ničen.
96. člen
(likvidacijski upravitelj banke)
Za likvidacijskega upravitelja banke je lahko imenovana le
oseba, ki ima dovoljenje za opravljanje funkcije člana uprave v tej banki.
97. člen
(načrt likvidacije)
(1) Uprava banke mora najmanj šest mesecev pred objavo sklica
skupščine, ki bo odločala o začetku postopka likvidacije banke, obvestiti Banko
Slovenije o načrtu ukrepov za likvidacijo banke in zaključevanje poslov banke
ter glede jamstev banke za zavarovanje terjatev upnikov.
(2) Banka Slovenije na podlagi obvestila iz prejšnjega
odstavka oceni ustreznost ukrepov za likvidacijo banke ter po potrebi zahteva
od uprave banke ustrezne prilagoditve v načrtu z namenom, da se zavaruje
stabilnost finančnega sistema ter položaj upnikov banke.
98. člen
(omejitev dovoljenja za opravljanje storitev)
Na podlagi sklepa skupščine o začetku postopka likvidacije
banke Banka Slovenije z odločbo:
1.     
omeji dovoljenja za opravljanje storitev, ki jih opravlja banka v skladu
s tem zakonom, tako, da se določi vrsta in obseg poslov, ki jih sme opravljati
banka v likvidaciji, ter določi druge pogoje v zvezi z opravljanje teh storitev;
2.     
določi, v kakšnem obsegu se za banko v likvidaciji uporabljajo pravila
tega zakona, Uredbe 575/2013/EU in predpisov, izdanih na njuni podlagi.
99. člen
(izvedba likvidacije)
Za likvidacijo banke na podlagi sklepa skupščine o začetku
postopka likvidacije se uporabljajo določbe ZGD-1 o likvidaciji delniške družbe
na podlagi sklepa skupščine, če ni v tem oddelku določeno drugače.
100. člen
(ponovna pridobitev dovoljenja za opravljanje bančnih
storitev)
(1) Če skupščina banke po izdaji odločbe iz 98. člena tega
zakona odloči, da se postopek likvidacije ustavi in banka deluje dalje, lahko
banka ponovno začne opravljati bančne, finančne in dodatne finančne storitve
oziroma posle, ki so bili omejeni z odločbo iz 98. člena tega zakona, če
pridobi dovoljenje za opravljanje teh storitev v skladu s tem zakonom.
(2) Predlogu za vpis sklepa iz prejšnjega odstavka v sodni
register je treba priložiti novo dovoljenje za opravljanje storitev.
101. člen
(prenehanje opravljanja bančnih storitev zaradi spremembe
dejavnosti banke)
Določbe tega oddelka se smiselno uporabljajo tudi, če
skupščina banke sprejme sklep, s katerim se dejavnost banke spremeni tako, da
banka ne opravlja več bančnih storitev.
4. POGLAVJE: 
POSLOVNE KNJIGE, LETNO POROČILO IN DODATNA RAZKRITJA
102. člen
(poslovne knjige in letna poročila bank)
(1) Za poslovne knjige in letna poročila bank ter za
revidiranje letnih poročil bank se uporabljajo splošna pravila, določena v
osmem poglavju I. dela ZGD-1 in v zakonu, ki ureja revidiranje, če niso v tem
poglavju določena posebna pravila. V zvezi s poslovnimi knjigami in letnimi
poročili bank se ne uporablja 5. točka prvega odstavka 685. člena ZGD-1.
(2) Banka mora voditi poslovne knjige, sestavljati
knjigovodske listine, vrednotiti knjigovodske postavke ter sestavljati poročila
v skladu s predpisi iz prejšnjega odstavka ter podzakonskimi predpisi, izdanimi
na podlagi 109. člena tega zakona.
103. člen
(posebna pravila za poslovne knjige, letna poročila in
poročila o finančnih informacijah bank)
(1) Banka mora voditi glavno knjigo na podlagi internega
kontnega okvira.
(2) Poslovno leto za sestavo računovodskih in konsolidiranih
računovodskih izkazov, ki so sestavni del letnega in konsolidiranega letnega
poročila banke, mora biti enako koledarskemu letu.
(3) Banka mora Banki Slovenije sporočati finančne informacije
v zvezi z računovodskimi izkazi.
104. člen
(dodatna razkritja)
(1) Banka mora razkritja iz 8. dela Uredbe 575/2013/EU javno
objaviti na svojih uradnih spletnih straneh.
(2) Banka Slovenije predpiše pravila o pogostejših razkritjih
informacij iz prejšnjega odstavka, če je to potrebno zaradi spremenjenih
pogojev poslovanja bank in delovanja finančnega sistema.
(3) Banka mora na svojih uradnih spletnih straneh javno
pojasniti način izpolnjevanja zahtev, ki so določene s predpisi iz drugega
odstavka 9. člena tega zakona glede:
1.     
ureditve notranjega upravljanja banke in organizacijske strukture banke;
2.     
politike izbora članov upravljalnega organa iz 35. člena tega zakona ter
3.     
politike prejemkov iz 189. do 191. člena tega zakona.
(4) Nadrejena banka v Republiki Sloveniji mora letno javno
objaviti na svojih uradnih spletnih straneh opis pravne in organizacijske
strukture bančne skupine, vključno z opisom ureditve notranjega upravljanja v
skladu s 148. členom tega zakona, ureditve glede razmerji tesne povezanosti in
ureditve upravljanja v podrejenih družbah v skladu s 154. členom tega zakona,
ali se namesto objave tega opisa sklicevati na enakovredne informacije.
105. člen
(posebna pravila o revidiranju letnega poročila banke)
(1) Banka mora v osmih dneh po prejemu revizorjevega
poročila, vendar ne pozneje kot v štirih mesecih po koncu koledarskega leta,
Banki Slovenije predložiti:
1.     
letno poročilo;
2.     
revizorjevo poročilo o revidiranju letnega poročila iz drugega odstavka
57. člena ZGD-1;
3.     
dodatno revizorjevo poročilo o izpolnjevanju pravil o upravljanju
tveganj v banki iz prvega odstavka 106. člena tega zakona.
(2) Če mora banka pripraviti konsolidirano letno poročilo, se
za predložitev, revizijski pregled in objavo konsolidiranega letnega poročila
smiselno uporabljajo prejšnji odstavek in 106. do 108. člen tega zakona.
106. člen
(dodatna pravila o revizijskem pregledu)
(1) Revizijski pregled letnega poročila banke in revizorjevo
poročilo mora poleg revidiranja in pregleda po prvem odstavku 57. člena ZGD-1
ter vsebine revizorjevega poročila po drugem odstavku 57. člena ZGD-1 obsegati
tudi dodatni revizijski pregled in dodatno revizorjevo poročilo o izpolnjevanju
pravil o upravljanju tveganj v banki.
(2) Za revizijski pregled letnega poročila iz prejšnjega
odstavka imenuje banka revizijsko družbo za obdobje, ki ne sme biti krajše od
treh poslovnih let. Revizijski pregled letnega poročila banke lahko opravlja
posamezna revizijska družba neprekinjeno za največ deset poslovnih let s prekinitvijo
za obdobje najmanj naslednjih štirih poslovnih let.
(3) Banka ali revizijska družba lahko odpove pogodbo iz
prejšnjega odstavka pred potekom pogodbeno dogovorjenega roka le na podlagi
utemeljenih razlogov. Različna mnenja o računovodskih obravnavah ali
revizijskih postopkih niso utemeljeni razlogi za odpoved pogodbe. Pogodba o
revizijskem pregledu se odpoveduje sodno. Uprava banke lahko pogodbo o
revizijskem pregledu odpove pred potekom pogodbeno dogovorjenega roka le s
soglasjem nadzornega sveta in po posvetovanju z revizijsko komisijo.
(4) Banka mora pisno obvestiti Banko Slovenije o razrešitvi
ali o odstopu revizijske družbe pred pogodbeno dogovorjenim rokom in ustrezno
pojasniti razloge za razrešitev ali odstop.
(5) Banka Slovenije lahko od revizijske družbe zahteva
dodatna pojasnila v zvezi z revizijskim pregledom.
(6) Če revizijski pregled ni opravljen oziroma revizorjevo
poročilo ali dodatno revizorjevo poročilo ni pripravljeno v skladu s prvim
odstavkom tega člena oziroma s predpisom iz drugega odstavka 109. člena tega
zakona, lahko Banka Slovenije zahteva dopolnitev ali popravek poročila.
107. člen
(obveznosti revizijske družbe v razmerju do Banke Slovenije)
(1) Revizijska družba, ki opravlja revizijski pregled letnega
poročila banke, mora Banko Slovenije nemudoma obvestiti o vsakem dejstvu ali
okoliščini, ki jo je ugotovila pri revizijskemu pregledu in ki lahko pomeni
enega od teh položajev:
1.     
pomembno kršitev predpisov iz drugega odstavka 9. člena tega zakona;
2.     
lahko vpliva na nemoteno poslovanje banke; ali
3.     
lahko privede do revizorjevega mnenja s pridržkom, odklonilnega mnenja
ali zavrnitve izdelave mnenja.
(2) Obveznost iz prejšnjega odstavka velja tudi za dejstva
ali okoliščine v zvezi z družbo, ki je v razmerju tesne povezanosti z banko na
podlagi obvladovanja.
(3) Revizijska družba mora Banki Slovenije na njeno zahtevo
posredovati tudi druge podatke, ki jih Banka Slovenije potrebuje pri
opravljanju nadzora nad banko v skladu s tem zakonom.
(4) Posredovanje podatkov Banki Slovenije po prvem do tretjem
odstavku tega člena nima značilnosti kršitve revizorjeve obveznosti varovanja
zaupnih podatkov po zakonu, ki ureja revidiranje, ali na podlagi pogodbe.
(5) Če revizijska družba krši obveznosti iz tega člena, lahko
Banka Slovenije od banke zahteva, da imenuje drugo revizijsko družbo.
108. člen
(objava revidiranega letnega poročila banke)
(1) Banka mora v štirih mesecih po koncu koledarskega leta na
svojih uradnih spletnih straneh javno objaviti letno poročilo skupaj z
revizorjevim poročilom iz drugega odstavka 57. člena ZGD-1.
(2) Če letnega poročila do roka iz prejšnjega odstavka še ni
sprejel pristojni organ banke, mora banka v navedenem roku objaviti sestavljeno
letno poročilo, ki ga mora uprava banke predložiti nadzornemu svetu po tretjem
odstavku 272. člena ZGD-1 (v nadaljnjem besedilu: sestavljeno letno
poročilo), in na to v objavi opozoriti.
(3) V primeru iz prejšnjega odstavka mora banka v petnajstih
dneh po dnevu, ko letno poročilo sprejme njen pristojni organ, objaviti tudi
sprejeto letno poročilo. Če pristojni organ banke pri sprejetju letnega
poročila ni spremenil sestavljenega letnega poročila, lahko banka namesto
ponovne objave celotnega letnega poročila objavi samo informacijo, da je
pristojni organ banke sprejel letno poročilo z vsebino sestavljenega letnega
poročila.
(4) Banka mora zagotoviti, da ostaneta letno poročilo in
revizorjevo poročilo iz drugega odstavka 57. člena ZGD-1 dostopna na njenih
uradnih spletnih straneh najmanj pet let po njuni objavi.
(5) Banka mora v 15 dneh po sprejemu letnega poročila, vendar
najpozneje v šestih mesecih po koncu koledarskega leta, letno poročilo skupaj z
revizorjevim poročilom iz drugega odstavka 57. člena ZGD-1 predložiti Agenciji
Republike Slovenije za javnopravne evidence in storitve zaradi javne objave v
skladu s prvim odstavkom 58. člena ZGD-1.
(6) Podružnica banke države članice ali banke tretje države
mora na svojih uradnih spletnih straneh javno objaviti revidirane računovodske
izkaze in revidirane konsolidirane računovodske izkaze banke države članice ali
banke tretje države skupaj z mnenjem revizorja najpozneje v petnajstih dneh po izteku
roka za javno objavo v državi sedeža banke.
109. člen
(podzakonski predpisi o poslovnih knjigah in letnih
poročilih banke)
(1) Banka Slovenije v zvezi s poslovnimi knjigami in letnimi
poročili banke predpiše:
1.     
vsebino glavne knjige v okviru vodenja poslovnih knjig ter vrste in
sheme računovodskih in konsolidiranih računovodskih izkazov banke;
2.     
podrobnejšo vsebino računovodskega poročila in poslovnega poročila ter
konsolidiranega računovodskega poročila in konsolidiranega poslovnega poročila;
3.     
podrobnejši način vrednotenja knjigovodskih postavk;
4.     
podrobnejšo vsebino, obliko, način, pogostost in roke za posredovanje
finančnih informacij iz tretjega odstavka 103. člena tega zakona.
(2) Banka Slovenije v zvezi z revizijskim pregledom letnih in
konsolidiranih letnih poročil banke predpiše podrobnejši obseg in vsebino
dodatnega revizijskega pregleda in dodatnega revizorjevega poročila o
izpolnjevanju pravil o upravljanju tveganj v banki iz prvega odstavka 106.
člena tega zakona.
5. POGLAVJE: 
OPRAVLJANJE STORITEV BANK
5.1. Splošne določbe
110. člen
(sprejemanje depozitov in drugih vračljivih sredstev)
(1) Depozit za namen opredelitve sprejemanja depozitov je
vsako vplačilo denarnih sredstev ene osebe (v nadaljnjem besedilu: vplačnik) v
korist druge osebe (v nadaljnjem besedilu: prejemnik vplačila), ki je
opravljeno na podlagi pogodbe o denarnem depozitu ali na podlagi drugega
pravnega posla, pri katerem vplačnik pridobi pravico od prejemnika vplačila
zahtevati vrnitev vplačanih denarnih sredstev v določenih rokih, ter pogodba
ali drugi pogoji, ki veljajo med strankama, ne določajo dodatnih pogojev, ki
izključujejo ali omejujejo uveljavljanje pravice do vračila vplačanih denarnih
sredstev.
(2) Sprejemanje depozitov in drugih vračljivih sredstev od
javnosti je sprejemanje depozitov in drugih vračljivih sredstev od nepoučenih
oseb.
(3) Nepoučena oseba je oseba, ki ni profesionalna stranka v
skladu z Uredbo 2017/1129/EU.
(4) Ne glede na drugi odstavek tega člena se po tem zakonu za
sprejemanje depozitov in drugih vračljivih sredstev ne šteje:
1.     
ponudba za vplačilo dolžniških vrednostnih papirjev izdajatelja, ki ni
kreditna institucija, razen če izdajatelj hkrati kot osnovno dejavnost opravlja
storitve kreditiranja;
2.     
ponudba, ki je naslovljena izključno na profesionalne stranke, kot so
opredeljene v Uredbi 2017/1129/EU.
(5) V primeru dvoma Banka Slovenije odloči, ali se ponudba
ali drug posel šteje za sprejemanje depozitov in drugih vračljivih sredstev od
javnosti.
111. člen
(opravljanje bančnih storitev)
Na območju Republike Slovenije lahko bančne storitve
opravlja:
1.     
banka, ki je v skladu s tem zakonom pridobila dovoljenje za opravljanje
bančnih storitev;
2.     
banka države članice, ki v skladu s tem zakonom ustanovi podružnico na
območju Republike Slovenije oziroma je v skladu s tem zakonom upravičena
neposredno opravljati bančne storitve na območju Republike Slovenije;
3.     
banka tretje države, ki v skladu s tem zakonom pridobi dovoljenje za
ustanovitev podružnice v Republiki Sloveniji.
112. člen
(prepoved opravljanja storitev sprejemanja depozitov ali
drugih vračljivih sredstev od javnosti)
(1) Nihče drug, razen oseb iz prejšnjega člena, ne sme na
območju Republike Slovenije sprejemati depozitov ali drugih vračljivih sredstev
od javnosti.
(2) Prepoved iz prejšnjega odstavka ne velja:
1.     
za sprejemanje depozitov ali drugih vračljivih sredstev od Banke
Slovenije, Republike Slovenije ter njenih regionalnih in lokalnih oblasti, ali
od mednarodnih organizacij, katerih članica je ena ali več držav članic;
2.     
v drugih primerih, ki so predvideni s predpisi Republike Slovenije ali
predpisi Evropske unije, če so te storitve predmet urejanja in nadzora, s
katerimi se zagotavlja zaščita vlagateljev in investitorjev.
5.2. Dovoljenje za opravljanje bančnih, finančnih in
dodatnih finančnih storitev
113. člen
(dovoljenje za opravljanje storitev)
(1) Družba s sedežem v Republiki Sloveniji lahko začne
opravljati bančne storitve na območju Republike Slovenije, ko pridobi
dovoljenje Evropske centralne banke za opravljanje bančnih storitev v skladu s
tem zakonom in Uredbo 1024/2013/EU.
(2) Banka lahko začne opravljati finančne storitve in dodatne
finančne storitve na območju Republike Slovenije, ko pridobi dovoljenje Banke
Slovenije za opravljanje teh storitev v skladu s tem zakonom.
(3) Ne glede na prejšnji odstavek sme banka opravljati
dodatne finančne storitve iz 5. točke prvega odstavka 6. člena tega zakona in
pomožne storitve, če o tem predhodno obvesti Banko Slovenije.
(4) Banka obvestilu iz prejšnjega odstavka priloži poslovni
načrt za prva tri leta poslovanja, ki mora obsegati tudi:
1.     
podrobnejši opis storitev, ki jih namerava banka opravljati,
2.     
opis ureditve notranjega upravljanja iz 148. člena tega zakona v zvezi s
storitvami iz prejšnjega odstavka.
113.a člen
(posebne zahteve za izdajo dovoljenja kreditnim institucijam
iz točke 1.b člena 4(1) Uredbe 575/2013/EU)
(1) Družbe iz točke 1.b člena 4(1) Uredbe 575/2013/EU, ki so
že pridobile dovoljenje za opravljanje investicijskih storitev in poslov na
podlagi zakona, ki ureja trg finančnih instrumentov, vložijo vlogo za izdajo
dovoljenja v skladu s 113. členom tega zakona najpozneje na dan, ko se
zgodi kaj od naslednjega:
a)    
povprečna mesečna bilančna vsota, izračunana v obdobju 12 zaporednih
mesecev, je enaka ali preseže 30 milijard eurov ali
b)    
povprečna mesečna bilančna vsota, izračunana v obdobju 12 zaporednih
mesecev, je nižja od 30 milijard eurov, družba pa je del skupine, v kateri je
skupna vrednost konsolidiranih sredstev vseh družb v skupini, ki imajo
posamezno bilančno vsoto nižjo od 30 milijard eurov in opravljajo katero koli
dejavnost iz 3. in 6. točke prvega odstavka 11. člena zakona, ki ureja trg
finančnih instrumentov, enaka ali presega 30 milijard eurov, oboje izračunano
kot povprečje v obdobju 12 zaporednih mesecev.
(2) Družbe iz prejšnjega odstavka lahko še naprej opravljajo
dejavnosti iz točke 1.b člena 4(1) Uredbe 575/2013/EU, dokler ne pridobijo dovoljenja
iz prejšnjega odstavka.
(3) Kadar Banka Slovenije po prejemu informacij ugotovi, da
se družbi izda dovoljenje kot kreditna institucija v skladu s 97. členom
tega zakona, uradno obvesti družbo in agencijo ter od dneva tega uradnega
obvestila prevzame postopek izdaje dovoljenja.
(4) Banka Slovenije v primeru ponovne izdaje dovoljenja
zagotovi, da je postopek čim bolj racionaliziran in da se upoštevajo informacije
iz veljavnih dovoljenj.
114. člen
(območje opravljanja storitev)
(1) Banka sme bančne in finančne storitve, ki jih je
upravičena opravljati na območju Republike Slovenije, opravljati tudi:
1.     
na območju druge države članice: bodisi prek podružnice bodisi
neposredno, če so izpolnjeni pogoji, določeni v pododdelku 5.3.1. tega zakona;
2.     
na območju tretje države: prek podružnice, če so izpolnjeni pogoji iz
pododdelka 5.3.2. tega zakona.
(2) Banka sme dodatne finančne storitve, ki jih je upravičena
opravljati v Republiki Sloveniji, opravljati tudi v drugi državi članici ali v
tretji državi pod pogoji, ki jih za opravljanje teh storitev določajo predpisi
te države.
115. člen
(dovoljenje za opravljanje bančnih storitev)
Banka mora pridobiti dovoljenje za opravljanje bančnih
storitev pred vpisom ustanovitve banke v sodni register.
116. člen
(zahteva za izdajo dovoljenja za opravljanje bančnih
storitev)
(1) Zahteva za izdajo dovoljenja za opravljanje bančnih
storitev se vloži pri Banki Slovenije.
(2) Zahtevi za izdajo dovoljenja za opravljanje bančnih
storitev je treba priložiti:
1.     
statut banke v obliki overjenega prepisa notarskega zapisa;
2.     
poslovni načrt banke za prva tri leta poslovanja, ki mora obsegati tudi:
- 
podrobnejši opis storitev, ki jih namerava banka opravljati,
- 
opis ureditve notranjega upravljanja iz 148. člena tega zakona;
3.     
seznam oseb, ki bodo pridobile kvalificiran delež v banki, in višino
kvalificiranega deleža, ki ga bo pridobil posamezni imetnik, ali če v banki ne
bo imetnikov kvalificiranih deležev, seznam 20 največjih delničarjev banke in
višino deleža, ki ga bo pridobil posamezni delničar ob ustanovitvi banke;
4.     
seznam oseb, ki bodo z banko v razmerju tesne povezanosti, z opisom
načina teh povezav;
5.     
organizacijsko strukturo banke, vključno z navedbo nadrejenih oseb,
finančnih holdingov in mešanih finančnih holdingov znotraj skupine;
6.     
druge dokaze, iz katerih izhaja, da so izpolnjeni pogoji za izdajo
dovoljenja za opravljanje bančnih storitev.
(3) Če namerava banka poleg bančnih storitev opravljati tudi
finančne ali dodatne finančne storitve, mora vložnik vložiti zahtevo in
predložiti dokazila o izpolnjevanju pogojev za izdajo dovoljenja za opravljanje
teh storitev.
(4) Vložnik mora zagotoviti, da hkrati z vložitvijo zahteve
za izdajo dovoljenja za opravljanje bančnih storitev:
1.     
osebe, ki bodo z ustanovitvijo banke pridobile kvalificiran delež v
banki, vložijo zahteve za izdajo dovoljenj za pridobitev kvalificiranih deležev
v banki v skladu z 71. členom tega zakona;
2.     
kandidati za člane uprave banke vložijo zahteve za izdajo dovoljenj za
opravljanje funkcij članov uprave banke v skladu z 42. členom tega zakona.
117. člen
(posvetovanje s pristojnimi organi držav članic)
(1) Banka Slovenije se v zvezi s presojo zahteve za izdajo
dovoljenja za opravljanje bančnih storitev posvetuje s pristojnim organom
države članice, če bo:
1.     
banka podrejena banki države članice,
2.     
banka podrejena nadrejeni družbi banke države članice,
3.     
banko obvladovala ista fizična ali pravna oseba, ki obvladuje banko
države članice.
(2) Banka Slovenije se v zvezi z zahtevo za izdajo dovoljenja
za opravljanje bančnih storitev posvetuje z organom države članice, ki je
pristojen za nadzor nad zavarovalnicami ter za nadzor nad investicijskimi
podjetji, če bo:
1.     
banka podrejena investicijskemu podjetju ali zavarovalnici države
članice,
2.     
banka podrejena nadrejeni družbi investicijskega podjetja ali
zavarovalnice države članice,
3.     
banko obvladovala ista fizična ali pravna oseba, ki obvladuje
investicijsko podjetje ali zavarovalnica države članice.
(3) Banka Slovenije v okviru posvetovanja na podlagi prvega
in drugega odstavka tega člena pridobi mnenje pristojnega ali nadzornega organa
države članice predvsem glede okoliščin, ki so pomembne za presojo primernosti
imetnikov kvalificiranih deležev ter za presojo ugleda in izkušenj članov
organov upravljanja banke, ki sodelujejo pri upravljanju drugih družb v
skupini, ki so pomembne.
118. člen
(odločanje o zahtevi za dovoljenje za opravljanje bančnih
storitev)
(1) Banka Slovenije zavrne zahtevo za izdajo dovoljenja za
opravljanje bančnih storitev, če niso izpolnjene zahteve glede:
1.     
statusnega ustroja banke v skladu z določbami oddelka 3.1. do 3.5. tega
zakona, vključno s pogoji za izdajo dovoljenj za pridobitev kvalificiranih
deležev kvalificiranim imetnikom ter pogoji za izdajo dovoljenj za opravljanje
funkcij članov uprave banke članom uprave te banke; ali
2.     
ureditve notranjega upravljanja v skladu s 148. členom tega zakona, ki
omogoča preudarno in učinkovito upravljanje tveganj; ali
3.     
pogojev za izvajanje učinkovitega nadzora v skladu s tem zakonom in
Uredbo 575/2013/EU, zlasti če bo zaradi tesnih povezav banke z drugimi osebami
oteženo izvajanje takšnega nadzora.
(2) Banka Slovenije zavrne zahtevo za izdajo dovoljenja za
opravljanje bančnih storitev, kadar zakoni in drugi predpisi v tretji državi,
ki veljajo za eno ali več oseb, ki so v razmerju tesne povezanosti z banko, ali
težave pri izvrševanju navedenih zakonov in drugih predpisov preprečujejo
učinkovito izvajanje nadzora nad banko.
(3) Če Banka Slovenije ugotovi, da razlogi iz prvega ali
drugega odstavka tega člena za zavrnitev zahteve za izdajo dovoljenja za
opravljanje bančnih storitev niso podani, zahtevo za izdajo dovoljenja
posreduje Evropski centralni banki v skladu s 14. členom in točko (a) prvega
odstavka 4. člena Uredbe 1024/2013/EU in o tem obvesti stranke postopka.
Postopek odločanja o zahtevi za izdajo dovoljenja za opravljanje bančnih
storitev se nadaljuje pred Evropsko centralno banko skladno z Uredbo
1024/2013/EU.
(4) V dovoljenju za opravljanje bančnih storitev se lahko z
namenom, da se preprečijo kršitve tega zakona ali Uredbe 575/2013/EU, določijo
pogoji ali omejitve za opravljanje storitev, za katere se izdaja dovoljenje.
(5) Če je vložnik hkrati z zahtevo za izdajo dovoljenja za
opravljanje bančnih storitev vložil tudi zahtevo za opravljanje finančnih
storitev ali dodatnih finančnih storitev, Banka Slovenije odloči o zahtevi za
izdajo dovoljenja za opravljanje finančnih in dodatnih finančnih storitev po
odločitvi Evropske centralne banke v zvezi z zahtevo za izdajo dovoljenja za
opravljanje bančnih storitev.
119. člen
(dovoljenje za opravljanje finančnih in dodatnih finančnih
storitev)
(1) Banka, ki namerava po ustanovitvi začeti opravljati
finančne storitve iz 5. člena tega zakona ali dodatne finančne storitve iz 6.
člena tega zakona, mora za vsako od teh storitev pridobiti dovoljenje Banke
Slovenije, razen za storitve iz tretjega odstavka 113. člena tega zakona.
(2) Banka mora pridobiti dovoljenje za opravljanje finančnih
in dodatnih finančnih storitev pred začetkom opravljanja teh storitev.
120. člen
(zahteva za izdajo dovoljenja za opravljanje finančnih in
dodatnih finančnih storitev)
(1) Zahteva za izdajo dovoljenja za opravljanje finančnih in
dodatnih finančnih storitev se vloži pri Banki Slovenije.
(2) Zahtevi iz prejšnjega odstavka mora banka priložiti:
1.     
poslovni načrt banke za prva tri leta poslovanja, ki mora obsegati tudi:
- 
podrobnejši opis dejavnosti, ki jih namerava banka opravljati in
- 
opis ureditve notranjega upravljanja iz 148. člena tega zakona;
2.     
druge informacije in dokazila, iz katerih izhaja, da bo banka v zvezi z
izvajanjem načrtovanih storitev zagotavljala varno in skrbno upravljanje banke;
3.     
dokaze o izpolnjevanju pogojev, ki jih za opravljanje storitev iz
prejšnjega odstavka določajo drugi predpisi.
(3) Banka Slovenije zavrne zahtevo za izdajo dovoljenja za
opravljanje finančnih ali dodatnih finančnih storitev banke, če:
1.     
načrtovana ureditev notranjega upravljanja iz 148. člena tega
zakona ni ustrezna in primerna za upravljanje tveganj, ki jim bo banka pri
opravljanju načrtovanih storitev izpostavljena; ali
2.     
banka ne izpolnjuje pogojev, ki jih za opravljanje teh storitev določajo
drugi predpisi.
(4) Kadar v skladu z Uredbo 1024/2013/EU vse pristojnosti in
naloge nadzora iz prvega odstavka 4. člena te uredbe v zvezi z banko izvaja
Evropska centralna banka, se Banka Slovenije v zvezi z okoliščinami iz 1. točke
prejšnjega odstavka posvetuje z Evropsko centralno banko.
(5) Banka Slovenije izda dovoljenje za opravljanje finančnih
ali dodatnih finančnih storitev ter navede storitve, za katere se dovoljenje
izdaja, če pri banki niso podani razlogi iz tretjega odstavka tega člena.
(6) Banka Slovenije lahko z namenom, da se preprečijo kršitve
tega zakona ali Uredbe 575/2013/EU, v odločbi o izdaji dovoljenja določi pogoje
ali omejitve za opravljanje storitev, za katere se izdaja dovoljenje.
121. člen
(dovoljenje za združitev ali delitev)
(1) Če zaradi izvedbe združitve oziroma delitve nastane nova
družba, ki bo opravljala bančne storitve, mora ta nova družba pred vpisom
združitve oziroma delitve v sodni register pridobiti dovoljenje za opravljanje
bančnih storitev.
(2) Če je banka udeležena pri združitvi ali delitvi družb,
pri kateri banka nadaljuje opravljanje bančnih storitev, mora pred izvedbo
združitve ali delitve pridobiti dovoljenje Banke Slovenije ali Evropske
centralne banke, kadar je pri opravljanju nadzora nad banko v skladu z Uredbo
1024/2013/EU odgovorna za izvajanje vseh nalog iz prvega odstavka 4. člena te
uredbe.
(3) Zahteva za izdajo dovoljenja iz prejšnjega odstavka se
vloži pri Banki Slovenije, kadar je pri izvajanju nadzora nad banko v skladu z
Uredbo 1024/2013/EU odgovorna za izvajanje nalog iz točke (b) ter (d) do (i)
prvega odstavka 4. člena te uredbe. Za zahtevo, ki se vloži pri Banki Slovenije,
in odločanje o tej zahtevi se smiselno uporabljajo določbe prejšnjega člena.
(4) Zahtevi za izdajo dovoljenja za združitev oziroma delitev
iz prejšnjega odstavka je treba priložiti tudi naslednje listine:
1.     
za združitev:
- 
pogodbo o združitvi,
- 
poročilo ali poročila uprav bank oziroma poslovodstev družb, ki so
udeležene pri združitvi, o združitvi,
- 
poročilo ali poročila o reviziji združitve,
- 
predlog objave sklica skupščine ali skupščin, ki bodo odločale o
soglasju za združitev,
- 
pisno poročilo nadzornega sveta;
2.     
za delitev:
- 
delitveni načrt,
- 
poročilo uprave banke o delitvi,
- 
poročilo o reviziji delitve,
- 
predlog objave sklica skupščine banke, ki bo odločala o soglasju za
delitev,
- 
pisno poročilo nadzornega sveta.
(5) Z namenom, da se preprečijo kršitve tega zakona ali
Uredbe 575/2013/EU, se lahko v odločbi o izdaji dovoljenja določijo pogoji ali
omejitve za opravljanje storitev, za katere se izdaja dovoljenje.
122. člen
(prenehanje dovoljenja za opravljanje storitev)
(1) Dovoljenje za opravljanje posameznih storitev preneha, če
banka:
1.     
v enem letu od izdaje dovoljenja ne začne opravljati storitev, za katere
je bilo izdano dovoljenje;
2.     
za več kot šest mesecev preneha opravljati storitve;
3.     
poda izjavo o prenehanju opravljanja storitev.
(2) Če nastopijo razlogi iz prejšnjega odstavka v zvezi z
opravljanjem bančnih storitev banke, Banka Slovenije izda odločbo, da je
dovoljenje za opravljanje bančnih storitev prenehalo na podlagi zakona:
1.     
v primeru iz 1. in 2. točke prejšnjega odstavka: z dnem izteka roka;
2.     
v primeru iz 3. točke prejšnjega odstavka: z dnem, ko je banka prenehala
voditi depozite.
(3) Če nastopi razlog iz prvega odstavka tega člena v zvezi z
opravljanjem finančnih ali dodatnih finančnih storitev, Banka Slovenije izda
odločbo, s katero ugotovi, da je prenehalo dovoljenje za opravljanje določenih
storitev, pri katerih so podane okoliščine iz prvega odstavka tega člena.
(4) Če razlog iz 1. do 3. točke prvega odstavka tega člena
nastopi v zvezi z opravljanjem bančnih storitev, preneha dovoljenje za
opravljanje vseh storitev, ki jih opravlja banka.
(5) Banka ne sme več sklepati novih poslov v zvezi z
opravljanjem bančnih, finančnih ali dodatnih finančnih storitev, za katere je
dovoljenje prenehalo v skladu s tem členom:
1.     
v primeru iz 1. in 2. točke prvega odstavka tega člena: od dneva izteka
roka, od katerega dovoljenje preneha veljati;
2.     
v primeru iz 3. točke prvega odstavka tega člena: od dneva, ki ga banka
navede v izjavi o prenehanju opravljanja.
123. člen
(podzakonski predpis v zvezi z izdajo dovoljenj za
opravljanje storitev)
Banka Slovenije predpiše podrobnejša pravila glede:
1.     
dokumentacije in informacij, ki se predložijo k zahtevi za izdajo
dovoljenja za opravljanje bančnih storitev, vključno z zahtevami glede
poslovnega načrta iz 2. točke drugega odstavka 116. člena tega zakona;
2.     
dokumentacije in informacij, ki se predložijo k zahtevi za izdajo
dovoljenja za opravljanje finančnih in dodatnih finančnih storitev, ter za
statusne spremembe, kadar se zahteva za izdajo dovoljenja v skladu s tem
zakonom in Uredbo 1024/2013/EU vloži pri Banki Slovenije.
5.3. Čezmejno opravljanje storitev
124. člen
(neposredno opravljanje storitev)
(1) Za namene tega zakona se šteje, da se storitve neposredno
opravljajo na območju določene države, če se na območju te države:
1.     
sklepajo pravni posli, katerih predmet so vzajemno priznane finančne
storitve; ali
2.     
javnosti ponujajo vzajemno priznane finančne storitve prek zastopnikov
oziroma posrednikov.
(2) Banka države članice lahko na območju Republike Slovenije
oglašuje vzajemno priznane storitve prek reklamnih sporočil ali drugih sredstev
komuniciranja z javnostjo, če je oblika in vsebina tega oglaševanja v skladu s
predpisi, ki urejajo oglaševanje v zvezi z varstvom potrošnikov. Takšno
oglaševanje se ne šteje za neposredno opravljanje storitev.
125. člen
(opravljanje storitev prek podružnice)
(1) Dve ali več podružnic, ki jih ustanovi banka v posamezni
državi članici, se za namene tega zakona štejejo kot ena sama podružnica banke
v tej državi članici.
(2) Prejšnji odstavek se uporablja tudi za podružnice, ki jih
na območju Republike Slovenije ustanovi banka države članice ali banka tretje
države.
5.3.1. Opravljanje vzajemno priznanih storitev bank na
območju druge države članice
126. člen
(obvestilo o nameri ustanovitve podružnice banke v drugi
državi članici)
(1) Banka, ki namerava zaradi opravljanja vzajemno priznanih
finančnih storitev, za katere je pridobila ustrezno dovoljenje v skladu s tem
zakonom, v drugi državi članici ustanoviti podružnico, mora o tem obvestiti
Banko Slovenije ali Evropsko centralno banko, kadar je ta pri opravljanju
nadzora nad banko v skladu z Uredbo 1024/2013/EU odgovorna za izvajanje nalog
iz točke (b) prvega odstavka 4. člena te uredbe.
(2) Obvestilu o nameri ustanovitve podružnice mora banka
priložiti naslednje informacije:
1.     
državo članico, v kateri namerava ustanoviti podružnico;
2.     
poslovni načrt, ki med drugim obsega podrobnejši opis dejavnosti, ki jih
namerava opravljati prek podružnice, in organizacijsko strukturo podružnice;
3.     
naslov v državi članici gostiteljici, na katerem bo mogoče pridobiti
dokumentacijo o podružnici;
4.     
podatke o osebah, pooblaščenih za vodenje podružnice.
(3) Šteje se, da obvestilo banke o nameri ustanovitve
podružnice, ki ga banka posreduje Banki Slovenije, vsebuje zahtevo za
posredovanje obvestila pristojnemu organu države članice, v kateri namerava
banka ustanoviti podružnico (v nadaljnjem besedilu: zahteva za posredovanje
obvestila pristojnemu organu države članice). Kadar pristojnosti in naloge
nadzora iz točke (b) prvega odstavka 4. člena Uredbe 1024/2013/EU v zvezi z
banko izvaja Evropska centralna banka, se postopek nadaljuje v skladu s to
uredbo in Uredbo 468/2014/EU.
127. člen
(posredovanje obvestila pristojnemu organu države članice)
(1) Banka Slovenije zavrne zahtevo za posredovanje obvestila pristojnemu
organu države članice gostiteljice, če ob upoštevanju obsega in vrste storitev,
ki jih namerava banka opravljati prek podružnice, obstaja dvom o ustreznosti
organizacije glede upravljanja podružnice oziroma o ustreznosti finančnega
položaja banke.
(2) Če razlogi iz prejšnjega odstavka niso podani, Banka
Slovenije najpozneje v treh mesecih po prejemu obvestila in prilog iz drugega
odstavka prejšnjega člena posreduje pristojnemu organu države članice
gostiteljice in o tem obvesti banko.
(3) Hkrati z obvestilom iz prejšnjega odstavka Banka
Slovenije posreduje pristojnemu organu države članice gostiteljice tudi podatke
o višini in sestavi kapitala banke ter o kapitalskih zahtevah, kot so določene
v skladu z 92. členom Uredbe 575/2013/EU.
(4) Če banka v treh mesecih po posredovanju obvestila in
prilog iz drugega odstavka prejšnjega člena Banki Slovenije ne prejme obvestila
iz drugega odstavka tega člena in tudi ne prejme odločbe o zavrnitvi zahteve za
posredovanje tega obvestila, se šteje, da je zahteva za posredovanje obvestila
zavrnjena.
(5) Banka Slovenije obvesti Komisijo in Evropski bančni organ
o številu primerov in o razlogih za zavrnitev zahteve za posredovanje obvestila
pristojnemu organu države članice gostiteljice.
128. člen
(začetek poslovanja podružnice banke v državi članici)
Banka lahko začne opravljati posle prek podružnice v državi
članici:
1.     
z dnem, ko prejme obvestilo pristojnega organa države članice
gostiteljice o morebitnih pogojih, ki jih mora zaradi zaščite javnih koristi
upoštevati banka pri opravljanju storitev v državi članici gostiteljici; ali
2.     
z iztekom dveh mesecev od dneva, ko je pristojni organ države članice
gostiteljice prejel obvestilo v skladu z drugim odstavkom prejšnjega člena, če
do izteka tega roka ne prejme obvestila pristojnega organa države članice
gostiteljice iz prejšnje točke.
129. člen
(obvestilo o spremembah glede podružnice banke v državi
članici)
(1) Če namerava banka spremeniti katerega od dejstev oziroma
okoliščin iz drugega odstavka 126. člena tega zakona, mora o tem obvestiti
Banko Slovenije ter pristojni organ države članice gostiteljice en mesec pred
izvršitvijo take spremembe.
(2) Za spremembo iz prejšnjega odstavka se smiselno
uporabljajo 126. do 128. člen tega zakona, le da se roki iz drugega in četrtega
odstavka 127. člena ter iz 2. točke 128. člena tega zakona skrajšajo na en
mesec.
130. člen
(neposredno opravljanje storitev v državi članici)
(1) Banka, ki namerava v drugi državi članici začeti
neposredno opravljati vzajemno priznane finančne storitve, za katere je
pridobila dovoljenje v skladu s tem zakonom, mora o tem predhodno obvestiti
Banko Slovenije ali Evropsko centralno banko, kadar je ta pri opravljanju
nadzora nad banko v skladu z Uredbo 1024/2013/EU odgovorna za izvajanje nalog
iz točke (b) prvega odstavka 4. člena te uredbe, ter navesti državo članico
gostiteljico, v kateri namerava začeti neposredno opravljati te storitve.
(2) Banka Slovenije ali Evropska centralna banka v enem
mesecu po prejemu obvestila banke iz prejšnjega odstavka to obvestilo posreduje
pristojnemu organu države članice gostiteljice in o tem obvesti banko.
(3) Banka lahko začne neposredno opravljati vzajemno priznane
finančne storitve, navedene v obvestilu iz prvega odstavka tega člena, v državi
članici gostiteljici z dnem, ko pristojni organ države članice gostiteljice
prejme obvestilo pristojnega organa iz prejšnjega odstavka.
5.3.2. Opravljanje storitev bank na območju tretje
države
131. člen
(dovoljenje za ustanovitev podružnice banke v tretji državi)
(1) Banka sme z namenom opravljanja storitev, ki jih opravlja
na območju Republike Slovenije, ustanoviti podružnico v tretji državi, če
pridobi dovoljenje za ustanovitev podružnice v tretji državi v skladu s tem
zakonom.
(2) Zahteva za izdajo dovoljenja za ustanovitev podružnice v
tretji državi se vloži pri Banki Slovenije.
(3) Za zahtevo in odločanje o zahtevi za izdajo dovoljenja za
ustanovitev podružnice banke v tretji državi se smiselno uporabljajo prvi in
drugi odstavek 126. člena ter prvi do tretji odstavek 127. člena tega zakona.
(4) Banka Slovenije zavrne zahtevo za izdajo dovoljenja za
ustanovitev podružnice v tretji državi tudi, če je ob upoštevanju predpisov
države, v kateri namerava banka ustanoviti podružnico, oziroma ob upoštevanju
prakse pri izvajanju teh predpisov verjetno, da bo ovirano izvajanje nadzora
nad banko.
5.3.3. Čezmejno opravljanje vzajemno priznanih finančnih
storitev posebnih finančnih institucij
132. člen
(posebna finančna institucija)
(1) Posebna finančna institucija je družba s sedežem v Republiki
Sloveniji, ki izpolnjuje naslednje pogoje:
1.     
ni banka;
2.     
katere nadrejena družba je banka samostojno ali skupaj z drugimi
bankami;
3.     
je glede na ustanovitvene akte upravičena opravljati vzajemno priznane
finančne storitve;
4.     
izpolnjuje vse naslednje dodatne pogoje:
- 
banke iz 2. točke tega odstavka so pridobile dovoljenje za opravljanje
bančnih storitev v skladu s tem zakonom,
- 
v Republiki Sloveniji dejansko opravlja vzajemno priznane finančne
storitve, ki jih namerava opravljati v drugi državi članici,
- 
banke iz 2. točke tega odstavka so skupaj imetnice delnic ali deležev,
iz katerih izhaja najmanj 90 odstotkov glasovalnih pravic,
- 
banke iz 2. točke tega odstavka po oceni Banke Slovenije upravljajo
družbo z ustrezno skrbnostjo in so s soglasjem Banke Slovenije prevzele
solidarno odgovornost za vse obveznosti posebne finančne institucije,
- 
posebna finančna institucija je glede vzajemno priznanih finančnih
storitev, ki jih opravlja, vključena v konsolidirani nadzor nadrejene banke ali
vseh nadrejenih bank v skladu z oddelkom 10.3. tega zakona in 2. poglavjem II.
naslova 1. dela Uredbe 575/2013/EU, zlasti za namene izračuna kapitalskih
zahtev v skladu z 92. členom Uredbe 575/2013/EU, nadzora velikih
izpostavljenosti v skladu s 4. delom Uredbe 575/2013/EU in za namene omejitev
kvalificiranih deležev izven finančnega sektorja v skladu z 89. in 90. členom
Uredbe 575/2013/EU.
(2) Posebna finančna institucija iz prejšnjega odstavka lahko
te storitve opravlja tudi na območju druge države članice pod pogoji, ki so
določeni v tem zakonu.
(3) Določbe tega zakona o opravljanju vzajemno priznanih
finančnih storitev bank v drugih državah članicah se smiselno uporabljajo tudi
za posebne finančne institucije.
(4) Banka Slovenije pristojnemu organu države članice
gostiteljice, v kateri namerava posebna finančna institucija ustanoviti
podružnico, z obvestilom iz drugega odstavka 127. člena tega zakona posreduje
tudi:
1.     
potrdilo, da so v zvezi s posebno finančno institucijo izpolnjeni pogoji
iz prvega odstavka tega člena;
2.     
podatke o višini in sestavi kapitala posebne finančne institucije ter o
znesku skupne izpostavljenosti tveganju banke iz 2. točke prvega odstavka tega
člena, izračunanem v skladu s tretjim in četrtim odstavkom 92. člena Uredbe
575/2013/EU.
(5) Če posebna finančna institucija, ki opravlja vzajemno
priznane finančne storitve na območju države članice gostiteljice, preneha
izpolnjevati katerega od pogojev iz prvega odstavka tega člena, ni več
upravičena opravljati vzajemno priznanih finančnih storitev na območju druge
države članice na podlagi določb tega člena. Banka Slovenije o tem nemudoma
obvesti pristojni organ te države članice.
(6) Določbe tega člena se smiselno uporabljajo tudi za
družbe, ki so podrejene posebni finančni instituciji.
5.3.4. Opravljanje vzajemno priznanih finančnih storitev
bank držav članic
133. člen
(opravljanje vzajemno priznanih finančnih storitev bank
držav članic)
(1) Banka države članice sme vzajemno priznane finančne
storitve, ki jih v skladu z dovoljenjem pristojnega organa opravlja v matični
državi članici, opravljati tudi na območju Republike Slovenije prek podružnice
ali neposredno, če Banka Slovenije predhodno prejme obvestilo pristojnega
organa matične države članice o opravljanju storitev banke na območju Republike
Slovenije prek podružnice ali neposredno, z informacijami iz drugega odstavka
126. člena tega zakona.
(2) Banka države članice lahko na območju Republike Slovenije
ustanovi podružnico ali začne neposredno opravljati vzajemno priznane finančne
storitve v Republiki Sloveniji, ko Banka Slovenije banki države članice
posreduje obvestilo iz tretjega odstavka 134. člena tega zakona. Podružnica
banke države članice se lahko vpiše v sodni register, ko prejme obvestilo iz
prejšnjega stavka.
(3) Banka Slovenije je pristojna za nadzor nad podružnico
banke države članice v obsegu in pod pogoji, določenimi v oddelku 10.2. tega
zakona.
(4) V zvezi z letnim nadomestilom za nadzor Banke Slovenije
nad poslovanjem podružnice banke države članice v skladu s tem zakonom se
smiselno uporablja 268. člen tega zakona.
(5) Če namerava banka države članice v zvezi s svojo
podružnico v Republiki Sloveniji spremeniti katero od dejstev oziroma okoliščin
iz drugega odstavka 126. člena tega zakona, mora o tem obvestiti Banko
Slovenije en mesec pred izvršitvijo take spremembe.
(6) Podružnica banke države članice mora Banki Slovenije
poročati v zvezi s poslovanjem na območju Republike Slovenije.
(7) Banka Slovenije predpiše podrobnejši obseg podatkov in
informacij iz prejšnjega odstavka, ki jih potrebuje za izvajanje nadzora nad
poslovanjem podružnice v skladu s tem zakonom, za informativne in statistične
namene ter za namene ugotavljanja pomembnosti podružnice v skladu s 319. členom
tega zakona.
134. člen
(uporaba predpisov glede dejavnosti banke države članice)
(1) Banka države članice opravlja vzajemno priznane storitve
na območju Republike Slovenije v skladu s predpisi Republike Slovenije, ki se
uporabljajo v zvezi z izvajanjem vzajemno priznanih finančnih storitev.
(2) Banka države članice, ki opravlja storitve na območju
Republike Slovenije v skladu s tem zakonom, ne glede na pravo, ki se uporablja
med strankami, pri opravljanju poslov ne more izključiti uporabe predpisov
Republike Slovenije, ki urejajo:
1.     
varovanje zaupnih podatkov v skladu z oddelkom 5.5. tega zakona;
2.     
varstvo osebnih podatkov v skladu z zakonom, ki ureja varstvo osebnih
podatkov;
3.     
varstvo potrošnikov v skladu s predpisi, ki so namenjeni varstvu
potrošnikov;
4.     
zahteve glede preprečevanja pranja denarja in financiranja terorizma v
skladu z zakonom, ki ureja preprečevanje pranja denarja in financiranja
terorizma;
5.     
druge zahteve, ki veljajo za banke v Republiki Sloveniji, da se zaščiti
javni interes.
(3) Banka Slovenije banko države članice, ki v skladu s tem
zakonom namerava ustanoviti podružnico v Republiki Sloveniji ali namerava
neposredno opravljati vzajemno priznane finančne storitve, v dveh mesecih po
prejemu obvestila pristojnega organa iz prvega odstavka 133. člena tega zakona
obvesti o predpisih iz prejšnjega odstavka.
5.3.5. Opravljanje vzajemno priznanih finančnih storitev
posebnih finančnih institucij držav članic
135. člen
(opravljanje vzajemno priznanih finančnih storitev posebnih
finančnih institucij držav članic)
(1) Posebna finančna institucija države članice je družba s
sedežem v drugi državi članici, ki v matični državi članici izpolnjuje pogoje
kot posebna finančna institucija iz prvega odstavka 132. člena tega zakona in
je pridobila potrdilo pristojnega organa matične države članice o izpolnjevanju
teh pogojev.
(2) Določbe tega zakona o opravljanju vzajemno priznanih
finančnih storitev banke države članice v Republiki Sloveniji se smiselno
uporabljajo tudi za posebne finančne institucije držav članic.
(3) Obvestilo pristojnega organa države članice iz prvega
odstavka 133. člena tega zakona mora vključevati tudi:
1.     
potrdilo pristojnega organa države članice, da posebna finančna
institucija države članice izpolnjuje pogoje, kot so določeni v prvem odstavku
132. člena tega zakona;
2.     
podatke o višini in sestavi kapitala posebne finančne institucije države
članice ter o znesku skupne izpostavljenosti tveganju nadrejene banke države
članice, izračunanem v skladu s tretjim in četrtim odstavkom 92. člena Uredbe
575/2013/EU.
(4) Če pristojni organ matične države članice obvesti Banko
Slovenije, da je posebna finančna institucija države članice prenehala
izpolnjevati katerega od pogojev iz prvega odstavka tega člena, potem posebna
finančna institucija države članice ni več upravičena upravljati vzajemno
priznanih finančnih storitev v Republiki Sloveniji na podlagi določb tega
člena.
(5) Določbe tega člena se smiselno uporabljajo tudi za
družbe, ki so podrejene posebni finančni instituciji države članice.
5.3.6. Opravljanje storitev bank tretjih držav
136. člen
(opravljanje storitev banke tretje države)
Banka tretje države sme bančne storitve, finančne storitve in
dodatne finančne storitve, ki jih opravlja v državi svojega sedeža, opravljati
tudi na območju Republike Slovenije, vendar samo prek podružnice in pod pogoji,
določenimi v tem zakonu.
137. člen
(dovoljenje za ustanovitev podružnice banke tretje države)
(1) Banka tretje države lahko v Republiki Sloveniji ustanovi
podružnico in se vpiše v sodni register, če pridobi dovoljenje za ustanovitev
podružnice (v nadaljnjem besedilu: dovoljenje za ustanovitev podružnice banke
tretje države) v skladu s tem zakonom.
(2) Zahteva za izdajo dovoljenja za ustanovitev podružnice
banke tretje države se vloži pri Banki Slovenije.
(3) Zahtevi za izdajo dovoljenja za ustanovitev podružnice
banke tretje države je treba priložiti:
1.     
izpisek iz sodnega oziroma drugega ustreznega registra države sedeža za
matično banko;
2.     
statut oziroma druga ustrezna pravila matične banke;
3.     
podatke o članih oziroma članicah poslovodnih in nadzornih organov
matične banke;
4.     
revidirana letna poročila matične banke za zadnja tri leta poslovanja;
5.     
podatke o imetnikih kvalificiranih deležev, oziroma če ni takšnih
imetnikov, podatke o 20 največjih delničarjih oziroma družbenikih banke tretje
države ter ustrezno listino, ki verodostojno izkazuje imetnike teh delnic
oziroma deležev;
6.     
izpisek iz sodnega oziroma drugega ustreznega registra države sedeža za
pravne osebe, ki so imetnice kvalificiranih deležev v matični banki;
7.     
opis storitev, ki jih bo opravljala podružnica, ter poslovni načrt za
prva tri leta poslovanja;
8.     
dovoljenje za opravljanje bančnih, finančnih ali dodatnih finančnih
storitev, ki ga je matični banki izdal pristojni organ države njenega sedeža;
9.     
dovoljenje pristojnega organa matične banke za ustanovitev podružnice
oziroma izjavo tega organa, da dovoljenje po predpisih države te banke ni
potrebno;
10.  
izjavo banke tretje države, da bo podružnica vodila vso dokumentacijo,
ki se nanaša na njeno poslovanje, v slovenskem jeziku in jo hranila na sedežu
podružnice ter vodila ločene računovodske izkaze v skladu s tem zakonom oziroma
na njegovi podlagi izdanimi predpisi;
11.  
podrobnejši opis sistema jamstva za vloge, ki velja v državi sedeža
matične banke;
12.  
drugo dokumentacijo, na podlagi katere je mogoče ugotoviti, ali je
podružnica kadrovsko, tehnično in organizacijsko sposobna opravljati storitve,
na katere se nanaša zahteva.
(4) Banka Slovenije lahko kot pogoj za izdajo dovoljenja za
ustanovitev podružnice banke tretje države zahteva, da banka tretje države v
Republiki Sloveniji deponira določen denarni znesek oziroma drugo ustrezno
finančno premoženje oziroma predloži drugo ustrezno zavarovanje kot jamstvo za
poravnavo obveznosti iz poslov, sklenjenih v Republiki Sloveniji.
(5) Banka Slovenije izda dovoljenje za ustanovitev podružnice
banke tretje države, če na podlagi podatkov, s katerimi razpolaga, in
dokumentacije, priložene zahtevi za izdajo dovoljenja, oceni, da je podružnica
finančno, upravljavsko, organizacijsko, kadrovsko in tehnično usposobljena za
poslovanje.
(6) Banka Slovenije obvesti Evropski bančni organ o:
1.     
vseh dovoljenjih, izdanih podružnicam bank tretjih držav, in vseh
poznejših spremembah teh dovoljenj;
2.     
skupnih sredstvih in obveznostih, po katerih podružnice banke tretjih
držav poročajo v skladu s 139. členom tega zakona;
3.     
imenu skupine iz tretje države, ki ji pripada podružnica, ki ima
dovoljenje iz prvega odstavka tega člena.
(7) Banka Slovenije zavrne zahtevo za izdajo dovoljenja za
ustanovitev podružnice banke tretje države, če je ob upoštevanju predpisov
države sedeža matične banke oziroma ob upoštevanju prakse te države pri uporabi
in izvrševanju teh predpisov verjetno, da bo ovirano izvajanje nadzora v skladu
z določbami tega zakona.
(8) Banka tretje države, ki je pridobila dovoljenje iz prvega
odstavka tega člena, lahko v Republiki Sloveniji prek podružnice opravlja
bančne storitve, finančne storitve ter dodatne finančne storitve, navedene v
dovoljenju za ustanovitev podružnice banke tretje države.
(9) Če namerava banka tretje države v Republiki Sloveniji
prek podružnice začeti opravljati tudi dodatne storitve, ki niso navedene v že
izdanem dovoljenju za ustanovitev podružnice banke tretje države, mora
predhodno pridobiti dodatno dovoljenje Banke Slovenije za opravljanje teh
storitev.
(10) Za dodatno dovoljenje iz osmega odstavka tega člena se
smiselno uporabljajo drugi odstavek, 7. in 12. točka tretjega odstavka ter peti
in sedmi odstavek tega člena.
(11) Banka Slovenije predpiše podrobnejšo vsebino
dokumentacije, ki jo banka tretje države priloži zahtevi za izdajo dovoljenja
za ustanovitev podružnice v Republiki Sloveniji.
138. člen
(uporaba določb tega zakona za poslovanje podružnice banke
tretje države)
(1) Za poslovanje podružnice banke tretje države v Republiki
Sloveniji se smiselno uporabljajo:
1.     
določbe tega zakona ter drugih predpisov iz drugega odstavka 9. člena
tega zakona glede poslovanja bank in izvajanja pristojnosti nadzora Banke
Slovenije nad bankami;
2.     
določbe drugih zakonov, ki urejajo poslovanje bank na območju Republike
Slovenije.
(2) Za poslovodje podružnice se smiselno uporabljajo določbe
tega zakona o upravi banke.
(3) Za odvzem in prenehanje dovoljenja Banke Slovenije za
ustanovitev podružnice banke tretje države se smiselno uporabljajo določbe tega
zakona o odvzemu in prenehanju dovoljenja za opravljanje bančnih storitev.
(4) Banka Slovenije odvzame dovoljenje za ustanovitev
podružnice banke tretje države tudi:
1.     
če je nadzorni organ sedeža banke tretje države tej banki odvzel
dovoljenje za opravljanje bančnih storitev;
2.     
če podružnica v primeru vključitve v sistem jamstva za vloge v Republiki
Sloveniji ne izpolnjuje obveznosti iz naslova jamstva za vloge.
139. člen
(poročanje podružnice banke tretje države)
(1) Podružnica banke tretje države, ki je pridobila
dovoljenje iz 137. člena tega zakona, o svojem poslovanju enkrat na leto poroča
Banki Slovenije.
(2) Poročilo iz prejšnjega odstavka vključuje naslednje
informacije:
1.     
podatke o skupnih sredstvih, ki se nanašajo na dejavnosti podružnice;
2.     
podatke o likvidnih sredstvih, s katerimi razpolaga podružnica, zlasti o
razpoložljivosti likvidnih sredstev v valutah držav članic;
3.     
o kapitalu, ki je na voljo podružnici;
4.     
o ureditvi v zvezi z jamstvi za vloge, ki je na voljo vlagateljem v
podružnici;
5.     
o ureditvi upravljanja tveganj;
6.     
o ureditvi upravljanja, vključno z informacijami o nosilcih ključnih
funkcij za dejavnosti podružnice;
7.     
o načrtu sanacije, ki vključuje podružnico;
8.     
druge informacije, za katere Banka Slovenije meni, da so potrebne za
celovito spremljanje dejavnosti podružnice.
(3) Poročilo iz prvega odstavka tega člena mora podružnica
banke tretje države predložiti Banki Slovenije najpozneje v šestih mesecih po
koncu koledarskega leta.
(4) Banka Slovenije lahko od podružnice banke tretje države
zahteva pogostejše poročanje in dodatne informacije, če je to potrebno za
celovito spremljanje dejavnosti podružnice.
140. člen
(predstavništvo banke tretje države)
(1) Banka tretje države lahko predstavlja in posreduje
informacije o svojih storitvah ter opravlja raziskave trga prek predstavništva
kot svojega organizacijskega dela v Republiki Sloveniji.
(2) Predstavništvo ni pravna oseba.
(3) Predstavništvo banke tretje države v Republiki Sloveniji
ne sme opravljati nobenih drugih poslov, razen poslov iz prvega odstavka tega
člena.
141. člen
(dovoljenje za ustanovitev predstavništva banke tretje
države)
(1) Za ustanovitev predstavništva mora banka tretje države
pridobiti dovoljenje Banke Slovenije.
(2) Zahtevi za izdajo dovoljenja iz prejšnjega odstavka je
treba priložiti:
1.     
izpisek iz sodnega oziroma drugega ustreznega registra države sedeža za
matično banko;
2.     
statut oziroma druga ustrezna pravila matične banke;
3.     
revidirana letna poročila matične banke za zadnja tri leta poslovanja;
4.     
seznam oseb, ki bodo vodile predstavništvo.
(3) Banka Slovenije vodi register predstavništev.
(4) Banka Slovenije odvzame dovoljenje za ustanovitev
predstavništva banke tretje države, če to predstavništvo ravna v nasprotju z
določbo tretjega odstavka prejšnjega člena.
5.4. Vmesna EU nadrejena oseba
142. člen
(vmesna EU nadrejena oseba)
(1) Dve ali več institucij s sedežem v Evropski uniji, ki so
del iste skupine iz tretje države, morajo imeti eno samo vmesno EU nadrejeno
osebo, če:
-       
je vsaj ena izmed teh institucij banka in
-       
skupna vrednost sredstev skupine iz tretje države v Evropski uniji
presega 40 milijard eurov.
(2) Banka Slovenije lahko v sodelovanju z drugimi pristojnimi
organi v državah članicah dovoli, da ima skupina iz tretje države dodatno
vmesno EU nadrejeno osebo, če ustanovitev ene same vmesne EU nadrejene osebe:
-       
ne bi bila združljiva z zahtevo za ločene dejavnosti, ki jo nalagajo
pravila ali nadzorni organi tretje države, v kateri ima končna nadrejena oseba
skupine svoj sedež, ali
-       
bi bilo reševanje ene vmesne EU nadrejene osebe v skladu z oceno, ki jo
je izvedel pristojni organ za njeno reševanje, manj učinkovito kot v primeru dveh
vmesnih EU nadrejenih oseb.
(3) Zahteva za dovoljenje iz prejšnjega odstavka se vloži pri
Banki Slovenije. Zahtevi morajo biti priložena dokazila, iz katerih izhaja, da
je izpolnjen vsaj en pogoj iz prejšnjega odstavka.
(4) Vmesna EU nadrejena oseba je banka, banka države članice
ali kreditna institucija, ki je pridobila dovoljenje pristojnega organa v
skladu s 113. členom tega zakona oziroma 8. členom Direktive 2013/36/EU, ali
finančni holding ali mešani finančni holding, ki je pridobil odobritev pristojnega
organa v skladu s 83. členom tega zakona ali 21a členom Direktive 2013/36/EU.
(5) Vsaka banka, ki je del skupine iz tretje države,
izpolnjuje enega od naslednjih pogojev:
1.     
ima vmesno EU nadrejeno osebo;
2.     
je vmesna EU nadrejena oseba;
3.     
je edina institucija v Evropski uniji v tej skupini;
4.     
je del skupine iz tretje države, katere skupna vrednost sredstev,
izračunana v skladu s 143. členom tega zakona, je nižja od 40 milijard eurov.
143. člen
(izračun skupne vrednosti sredstev skupine)
(1) Skupna vrednost sredstev skupine iz tretje države v
Evropski uniji za namen prvega odstavka 142. člena tega zakona je vsota:
c)    
zneska skupnih sredstev vsake institucije v Evropski uniji, ki je del
skupine iz tretje države, kot je razviden iz njene konsolidirane bilance stanja
ali njenih bilanc stanja na posamični podlagi, če institucija ni konsolidirana,
in
d)    
zneska skupnih sredstev vsake podružnice skupine iz tretje države, ki
ima dovoljenje pristojnega organa v Evropski uniji v skladu s tem zakonom,
Direktivo 2013/36/EU, zakonom, ki ureja trg finančnih instrumentov, Direktivo
2014/65/EU ali Uredbo 600/2014/EU.
(2) Za namen tega člena izraz »institucija« vključuje tudi
investicijska podjetja.
144. člen
(obveščanje Evropskega bančnega organa)
Banka Slovenije v zvezi z vsako skupino iz tretje države, ki
posluje v Republiki Sloveniji in katere del je tudi banka, sporoči Evropskemu
bančnemu organu naslednje podatke:
1.     
ime in skupno vrednost sredstev institucij, ki spadajo v skupino iz
tretje države;
2.     
ime in skupno vrednost sredstev, ki se nanašajo na podružnice bank
tretje države, ki so del skupine iz tretje države, ter vrste dejavnosti, za
opravljanje katerih imajo dovoljenje po tem zakonu;
3.     
ime in tip vmesne EU nadrejene osebe s sedežem v Republiki Slovenije,
kakor je določen v četrtem odstavku 142. člena tega zakona, ter ime skupine iz
tretje države, v katero spada ta vmesna EU nadrejena oseba.
5.5. Varovanje zaupnih podatkov
145. člen
(zaupni podatki)
Zaupni podatki po tem zakonu so vsi podatki, dejstva in
okoliščine o posamezni stranki, s katerimi razpolaga banka.
146. člen
(dolžnost varovanja zaupnih podatkov)
(1) Banka mora varovati zaupne podatke iz prejšnjega člena,
ne glede na način, na katerega je te podatke pridobila.
(2) Člani organov banke, delničarji banke, delavci banke oziroma
druge osebe, ki so jim v zvezi z njihovim delom v banki oziroma pri opravljanju
storitev za banko na kakršenkoli način dostopni zaupni podatki iz prejšnjega
člena, teh podatkov ne smejo sporočiti tretjim osebam, niti omogočiti, da bi
jih uporabile tretje osebe, ali jih sami uporabiti za lastne namene.
(3) Dolžnost banke iz prvega odstavka tega člena glede
varovanja zaupnih podatkov ne velja:
1.     
če stranka izrecno pisno pristane, da se sporočijo posamezni zaupni
podatki;
2.     
če te podatke potrebuje Banka Slovenije, Evropska centralna banka, ali
nadzorni organ za potrebe nadzora nad banko, ki ga vodi v okviru svojih
pristojnosti;
3.     
če te podatke pisno zahteva komisija za preprečevanje korupcije ali če
jih zaradi izvedbe predkazenskega ali kazenskega postopka pisno zahteva
sodišče, državno tožilstvo ali policija, razen v primerih, ko za posredovanje
zaupnih podatkov zakon izrecno določa odredbo preiskovalnega sodnika;
4.     
v primerih posredovanja podatkov nadrejenim osebam v zvezi z nadzorom na
konsolidirani podlagi v skladu z določbami oddelka 10.3. tega zakona ali v
skladu z ZFK;
5.     
če te podatke pisno zahteva preiskovalna komisija, kadar v skladu z
zakonom, ki ureja parlamentarno preiskavo, izvaja preiskavo;
6.     
če te podatke pisno zahteva Računsko sodišče Republike Slovenije pri
izvrševanju svojih pristojnosti v skladu z zakonom, ki ureja računsko sodišče;
7.     
za izmenjavo informacij o boniteti strank za namen upravljanja
kreditnega tveganja:
- 
med člani sistema izmenjave informacij o boniteti strank, ki je
vzpostavljen v skladu s predpisi za namene upravljanja kreditnega tveganja
bank, ali
- 
z bankami držav članic ali sistemi za izmenjavo informacij o boniteti
strank, organiziranih v drugih državah članicah, glede informacij o boniteti
strank, ki so pravne osebe;
8.     
v drugih primerih, kjer zakon izrecno določa dolžnost banke glede
posredovanja zaupnih podatkov o posamezni stranki.
(4) Dolžnost varovanja zaupnih podatkov ne velja, če banka
ali oseba iz drugega odstavka tega člena te podatke posreduje tožilstvu ali
policiji z namenom, da naznani razloge za sum, da je bilo storjeno kaznivo
dejanje.
(5) Poleg primerov iz tretjega in četrtega odstavka tega
člena lahko banka razkrije zaupne podatke tudi, če je to potrebno za izvedbo
pogajanj za sklenitev pogodbe ali za izpolnjevanje pogodbe, ki jo banka sklene
v okviru običajne bančne dejavnosti, in če prejemnik zagotovi ustrezno
varovanje zaupnosti podatkov. Banka lahko za potrebe iz prejšnjega stavka
razkrije le tiste zaupne podatke v zvezi s stranko, ki so nujno potrebni za
sklenitev ali izvajanje pogodbe.
(6) Banka mora za vsako posredovanje zaupnih podatkov
zagotoviti, da je mogoče pozneje ugotoviti, kateri zaupni podatki so bili
posredovani, komu, kdaj in na kakšni podlagi, in sicer za obdobje desetih let
po posredovanju teh podatkov.
147. člen
(uporaba zaupnih podatkov)
Banka Slovenije oziroma drugi organi in osebe smejo podatke,
ki so jih pridobili na podlagi prejšnjega člena, uporabiti izključno za namen,
za katerega so bili podatki pridobljeni, in jih lahko posredujejo drugim osebam
izključno pod pogoji, določenimi v tem ali drugem zakonu.
6. POGLAVJE: 
UREDITEV NOTRANJEGA UPRAVLJANJA IN USTREZNI NOTRANJI KAPITAL
6.1. Splošne določbe
148. člen
(stabilna ureditev notranjega upravljanja)
(1) Banka mora imeti stabilno ureditev notranjega upravljanja,
ki obsega:
1.     
jasno organizacijsko strukturo z natančno opredeljenimi, preglednimi in
doslednimi notranjimi razmerji glede odgovornosti;
2.     
učinkovite procese upravljanja tveganj za ugotavljanje, merjenje oziroma
ocenjevanje, obvladovanje in spremljanje tveganj, vključno z načrti sanacije
ter poročanjem o tveganjih, ki jim je banka izpostavljena pri svojem poslovanju
ali bi jim lahko bila;
3.     
primerne mehanizme notranjih kontrol, ki vključujejo ustrezne
administrativne in računovodske postopke;
4.     
ustrezne politike in prakse prejemkov, ki so skladne s preudarnim in
učinkovitim upravljanjem tveganj in tako upravljanje tudi spodbujajo ter so
nevtralne glede na spol.
(2) Ureditev notranjega upravljanja mora biti celovita in
sorazmerna z naravo, obsegom in zapletenostjo tveganj, ki izhajajo iz
poslovnega modela banke in dejavnosti, ki jih opravlja banka.
149. člen
(kapitalska ustreznost)
(1) Banka mora zagotoviti, da vedno razpolaga z ustreznim
kapitalom za pokrivanje kapitalskih zahtev iz 92. člena Uredbe 575/2013/EU,
zahtev na podlagi 203. člena in 1. točke drugega odstavka 280. člena tega
zakona, zahtev po vzdrževanju kapitalskih blažilnikov na podlagi 7. poglavja
tega zakona ter za zagotavljanje ustreznega notranjega kapitala v skladu s 151.
členom tega zakona.
(2) Banka lahko vključi kapitalske instrumente iz 52. in 63.
člena Uredbe 575/2013/EU v izračun kapitala, če banka pridobi dovoljenje Banke
Slovenije ali Evropske centralne banke, kadar je ta pri opravljanju nadzora nad
banko v skladu z Uredbo 1024/2013/EU odgovorna za izvajanje nalog iz točke (d)
prvega odstavka 4. člena te uredbe, za vključitev posameznega kapitalskega
instrumenta v izračun kapitala.
(3) Dovoljenje iz prejšnjega odstavka se izda, če kapitalski
instrument izpolnjuje pogoje, določene v Uredbi 575/2013/EU.
(4) Banka Slovenije predpiše:
-       
dokumentacijo, ki jo predloži banka zahtevi za izdajo dovoljenja iz
drugega odstavka tega člena ter dovoljenja iz tretjega odstavka 26. člena
Uredbe 575/2013/EU in
-       
dokumentacijo, ki jo predloži banka obvestilu za naknadne izdaje oblik
instrumentov navadnega lastniškega temeljnega kapitala iz drugega pododstavka
tretjega odstavka 26. člena Uredbe 575/2013/EU, in rok za posredovanje
obvestila pred razvrstitvijo instrumentov kot instrumentov navadnega
lastniškega temeljnega kapitala.
150. člen
(ustrezna likvidnost)
Banka mora zagotoviti, da je vedno sposobna izpolnjevati
likvidnostne zahteve iz 6. dela Uredbe 575/2013/EU in predpisov, izdanih na
podlagi 460. in 510. člena te uredbe, ter zahteve na podlagi petega odstavka
280. člena tega zakona in da je v vsakem trenutku sposobna pravočasno
izpolnjevati svoje zapadle obveznosti.
151. člen
(ocenjevanje in zagotavljanje ustreznega notranjega
kapitala)
(1) Banka mora imeti primerne, učinkovite in celovite
strategije in procese:
-       
za stalno ocenjevanje ter zagotavljanje potrebnih zneskov, vrst in
razporeditve notranjega kapitala, ki ga ocenjuje kot potrebno kritje glede na
značilnosti in obseg tveganj, ki jim je pri svojem poslovanju izpostavljena ali
bi jim lahko bila izpostavljena, in
-       
za zagotovitev, da lahko kapital banke pokrije morebitne izgube, ki
izhajajo iz stresnih scenarijev, vključno s tistimi, ki so bile ugotovljene z
nadzorniškim stresnim testom iz šestega odstavka 192. člena tega zakona.
(2) Banka mora na podlagi rednih pregledov zagotavljati, da
so strategije in procesi iz prejšnjega odstavka celoviti ter sorazmerni z
naravo, obsegom in zapletenostjo dejavnosti, ki jih opravlja banka, ter
zagotavljati ustrezni notranji kapital za pokritje teh tveganj.
(3) Banka Slovenije lahko v skladu z 10. členom Uredbe
575/2013/EU odloči, da se za posamezno banko, ki je povezana s centralnim
organom, v celoti ali deloma ne uporabljajo zahteve iz prvega in drugega
odstavka tega člena.
152. člen
(ustrezni notranji kapital za tržna tveganja)
(1) Banka mora na podlagi vzpostavljenih politik in procesov
upravljanja tržnih tveganj pri ocenjevanju in zagotavljanju ustreznega
notranjega kapitala v skladu s prejšnjim členom upoštevati pomembna tržna
tveganja, ki niso predmet kapitalskih zahtev v skladu z Uredbo 575/2013/EU.
(2) Banka, ki pri izračunavanju kapitalskih zahtev za
pozicijsko tveganje v skladu z 2. poglavjem IV. naslova 3. dela Uredbe
575/2013/EU pobota svoje pozicije v enem ali več lastniških finančnih
instrumentih, ki sestavljajo delniški indeks, z eno ali več pozicijami v
terminski pogodbi na delniški indeks ali drugem produktu na delniški indeks,
mora zagotavljati ustrezni notranji kapital za kritje osnovnega tveganja
izgube, ki je posledica drugačnega gibanja vrednosti terminskih pogodb ali
drugih izvedenih instrumentov glede na gibanje vrednosti osnovnih instrumentov,
na katere so vezani.
(3) Banka mora zagotavljati ustrezni notranji kapital tudi v
primeru, kadar ima nasprotne pozicije v terminskih pogodbah na delniške indekse,
ki se ne ujemajo glede na zapadlost ali sestavo ali oboje.
(4) Banka mora pri uporabi postopka iz 345. člena Uredbe
575/2013/EU zagotavljati ustrezni notranji kapital za kritje tveganja izgube,
ki obstaja v času od prevzema obveznosti do naslednjega delovnega dne.
153. člen
(raven izpolnjevanja obveznosti glede ustreznega notranjega
kapitala)
(1) Banka, ki v Republiki Sloveniji nima položaja podrejene
ali nadrejene banke, ter banka, ki ni vključena v bonitetno konsolidacijo v
skladu z 19. členom Uredbe 575/2013/EU, morata na posamični podlagi
izpolnjevati obveznosti glede ocenjevanja ter zagotavljanja ustreznega
notranjega kapitala v skladu s 151. členom tega zakona.
(2) EU nadrejena banka oziroma nadrejena banka Republike
Slovenije mora v obsegu in na način, ki sta določena v 2. in 3. oddelku 2.
poglavja II. naslova 1. dela Uredbe 575/2013/EU, na konsolidirani podlagi
izpolnjevati obveznosti glede ocenjevanja in zagotavljanja ustreznega
notranjega kapitala, v skladu s 151. členom tega zakona.
(3) Podrejena banka, ki je ali sama ali njen nadrejeni
finančni holding ali mešani finančni holding nadrejena ali udeležena v drugi
kreditni instituciji, finančni instituciji ali družbi za upravljanje s sedežem
v tretji državi, mora izpolnjevati obveznosti iz prvega odstavka tega člena na
subkonsolidirani podlagi.
154. člen
(raven izpolnjevanja obveznosti glede ureditve notranjega
upravljanja)
(1) Banka mora izpolnjevati zahteve glede ureditve notranjega
upravljanja iz 148. člena tega zakona na posamični podlagi, razen v primerih,
ko Banka Slovenije za posamezno banko delno ali v celoti opusti uporabo teh
zahtev v skladu s 7. členom Uredbe 575/2013/EU.
(2) EU nadrejena banka oziroma nadrejena banka Republike
Slovenije ter njene podrejene družbe, za katere se uporablja ta zakon ali
Direktiva 2013/36/EU, morajo izpolnjevati zahteve glede ureditve notranjega
upravljanja na konsolidirani ali subkonsolidirani podlagi, s katerimi
zagotovijo, da so njihove ureditve, procesi in mehanizmi dosledni in dobro
integrirani ter omogočajo pripravo vseh podatkov in informacij, ki so pomembni
za nadzor.
(3) EU nadrejena banka oziroma nadrejena banka Republike
Slovenije in njene podrejene družbe, za katere se uporablja ta zakon ali
Direktiva 2013/36/EU, morajo zagotoviti, da je ureditev notranjega upravljanja
ustrezno integrirana in se dosledno izvaja tudi v vseh njihovih preostalih
podrejenih družbah, za katere se ta zakon ali Direktiva 2013/36/EU ne
uporabljata, vključno s tistimi, ki imajo sedež v offshore finančnih središčih,
tako da so te podrejene družbe zmožne pripraviti vse podatke in informacije, ki
so pomembne za nadzor. Podrejene družbe, za katere se ta zakon ali Direktiva
2013/36/EU ne uporabljata, izpolnjujejo svoje sektorske zahteve na posamični
podlagi.
(4) Ne glede na prejšnji odstavek EU nadrejena banka oziroma
nadrejena banka Republike Slovenije ni zavezana k izpolnjevanju glede ureditev
notranjega upravljanja v zvezi s podrejenimi družbami, za katere se ta zakon
ali Direktiva 2013/36/EU ne uporablja, če Banki Slovenije dokaže, da je
izpolnjevanje teh zahtev v nasprotju z veljavnimi predpisi tretje države, v
kateri ima ta podrejena družba sedež.
(5) Določbe četrtega odstavka 51. člena, 54., 189. in 190.
člena tega zakona o politikah prejemkov se ne uporabljajo na konsolidirani
podlagi za:
-       
podrejene družbe s sedežem v Evropski uniji, kadar zanje veljajo posebne
zahteve glede prejemkov v skladu z drugimi pravnimi akti Evropske unije;
-       
podrejene družbe s sedežem v tretji državi, kadar bi zanje veljale
posebne zahteve glede prejemkov v skladu z drugimi pravnimi akti Evropske
unije, če bi imele sedež v Evropski uniji.
(6) Ne glede na prejšnji odstavek se določbe 54., 189. in
190. člena tega zakona o politikah prejemkov uporabljajo na posamični podlagi
za zaposlene v podrejenih družbah, za katere se ta zakon, zakon, ki ureja trg
finančnih instrumentov, ali Direktiva 2013/36/EU ne uporabljajo, če:
-       
je podrejena družba banke družba za upravljanje ali podjetje, ki
opravlja investicijske storitve in posle, navedene v točkah 2, 3, 4, 6 in 7
oddelka A Priloge I Direktive 2014/65/EU in
-       
so bili ti zaposleni pooblaščeni za opravljanje poklicnih dejavnosti, ki
pomembno vplivajo na profil tveganosti ali posle na ravni skupine.
155. člen
(podzakonski predpisi)
Banka Slovenije predpiše podrobnejša pravila:
1.     
o ureditvi notranjega upravljanja, vključno s podrobnejšimi pravili
glede upravljanja tveganj ter politike in praks prejemkov;
2.     
o ocenjevanju ustreznega notranjega kapitala;
3.     
v zvezi s poročanjem, podrobnejšo vsebino obvestil in poročil o
okoliščinah v zvezi z izpolnjevanjem zahtev na podlagi tega zakona ali Uredbe
575/2013/EU ter roke in način poročanja.
6.2. Organizacijska struktura
6.2.1. Odgovornost uprave in nadzornega sveta
156. člen
(delovanje uprave)
(1) Uprava banke mora vzpostaviti in izvajati takšno ureditev
notranjega upravljanja banke iz 148. člena tega zakona, ki omogoča učinkovito
in skrbno upravljanje banke na podlagi jasne opredelitve pristojnosti in
odgovornosti v banki ter politik in ukrepov za preprečevanje nastanka nasprotja
interesov.
(2) Za namene iz prejšnjega odstavka je uprava banke v celoti
odgovorna za poslovanje banke in njeno upravljanje tveganj, vključno z:
1.     
odobritvijo strateških ciljev banke, določanjem, sprejemanjem in rednim
pregledovanjem strategije prevzemanja in upravljanja tveganj ter ureditvijo
notranjega upravljanja banke;
2.     
zagotavljanjem celovitosti sistemov računovodskega in finančnega
poročanja, ki vključujejo tudi finančni in operativni nadzor ter zagotavljanje
skladnosti poslovanja banke z veljavnimi predpisi in standardi;
3.     
nadzorovanjem postopkov razkrivanja informacij banke ter postopkov
obveščanja pristojnih organov in drugih zainteresiranih strani;
4.     
zagotavljanjem učinkovitega nadzora nad višjim vodstvom.
(3) Uprava banke mora spremljati in redno ocenjevati
učinkovitost ureditev notranjega upravljanja ter zagotoviti ustrezne ukrepe za
odpravo morebitnih pomanjkljivosti.
(4) Uprava banke mora nemudoma pisno obvestiti nadzorni svet:
1.     
če nastopijo ali obstaja verjetnost, da bodo nastopili razlogi za
prenehanje ali odvzem dovoljenja za opravljanje bančnih storitev ali finančnih storitev
oziroma prepoved opravljanja posameznih poslov, ki jih opravlja banka;
2.     
če se položaj banke spremeni tako, da banka ne zagotavlja ali verjetno
ne bo zagotavljala kapitalske ustreznosti iz 149. člena tega zakona ali
ustrezne likvidnosti iz 150. člena tega zakona;
3.     
o ugotovitvah Banke Slovenije, davčne inšpekcije in drugih nadzornih
organov v postopkih nadzora nad banko;
4.     
o drugih zadevah, kadar je to treba ali je primerno zaradi izvajanja
pristojnosti in dolžnosti nadzornega sveta v skladu s tem ali drugim zakonom,
zlasti o okoliščinah, da so v banki nastopile ali bodo verjetno nastopile
pomembnejše kršitve predpisov iz drugega odstavka 9. člena tega zakona.
157. člen
(delovanje nadzornega sveta)
(1) Nadzorni svet mora v okviru izvajanja funkcij nadzora nad
delovanjem uprave ter pri sprejemanju politik in odločitev v pristojnosti
nadzornega sveta zlasti nadzorovati izvajanje strateških ciljev banke,
določati, sprejemati in redno pregledovati strategije prevzemanja in
upravljanja tveganj ter prispevati k vzpostavitvi in uresničevanju stabilne
ureditve notranjega upravljanja banke iz 148. člena tega zakona ter pri tem
upoštevati politike in ukrepe za preprečevanje nastanka nasprotja interesov.
(2) Nadzorni svet z izvajanjem nadzora nad delovanjem uprave
ter izvajanjem svojih pristojnosti v skladu s tem zakonom skupaj z upravo banke
prevzema splošno odgovornost za učinkovito in skrbno upravljanje banke.
(3) Uprava banke mora zagotoviti ustrezne kadrovske in
finančne vire za uvajanje in usposabljanje članov nadzornega sveta in komisije
za tveganja, kadar je ustanovljena, vključno z zagotavljanjem možnosti uporabe
zunanjih strokovnjakov za obravnavo posameznih vprašanj.
158. člen
(funkcija upravljanja tveganj)
(1) Uprava banke mora organizirati funkcijo upravljanja
tveganj, ki je neposredno podrejena upravi banke ter funkcionalno in
organizacijsko ločena od drugih funkcij banke, pri katerih lahko prihaja do
nasprotja interesov s funkcijo upravljanja tveganj ter mora pri tem upoštevati
naravo, obseg in zapletenost dejavnosti, ki jih opravlja. Funkcijo upravljanja
tveganj mora voditi oseba na položaju višjega vodje v banki.
(2) Uprava banke mora zagotoviti, da ima funkcija upravljanja
tveganj ustrezna pooblastila in vpliv za opravljanje te funkcije ter zadostne
kadrovske in finančne vire za učinkovito upravljanje tveganj.
(3) Kadar narava, obseg in zapletenost dejavnosti, ki jih
opravlja banka, ne upravičujejo imenovanja posebne osebe na položaju višjega
vodstva za vodenje funkcije upravljanja tveganj, lahko to funkcijo opravlja
oseba na položaju višjega vodstva v banki, ki opravlja tudi druge funkcije
višjega vodstva, če pri tem ni nasprotja interesov.
(4) Funkcija upravljanja tveganj mora zagotoviti zlasti:
1.     
da so vsa pomembna tveganja ugotovljena, ocenjena oziroma izmerjena in
da se o njih ustrezno poroča;
2.     
aktivno sodelovanje pri pripravi strategije upravljanja tveganj banke in
pri vseh pomembnih odločitvah glede upravljanja tveganj;
3.     
oblikovanje celovitega pregleda nad tveganji, ki jim je banka pri svojem
poslovanju izpostavljena ali bi jim lahko bila.
(5) Vodja funkcije upravljanja tveganj je neodvisen in
neposredno odgovoren upravi banke in mora upravi banke poročati o vseh
okoliščinah, ki vplivajo ali bi lahko vplivale na specifičen razvoj tveganj
banke, ter mora imeti neposredni dostop do nadzornega sveta. Za razrešitev
vodje službe upravljanja tveganj mora uprava pridobiti soglasje nadzornega
sveta.
(6) Vodja funkcije upravljanja tveganj mora o vseh pomembnih
tveganjih in okoliščinah, ki vplivajo ali bi lahko vplivale na profil
tveganosti banke, na lastno pobudo nemudoma obvestiti upravo banke. Če uprava
ne sprejme ustreznih ukrepov, obvesti vodja funkcije upravljanja tveganja o
tveganjih in okoliščinah predsednika oziroma predsednico nadzornega sveta (v
nadaljnjem besedilu: predsednik nadzornega sveta) in predsednika komisije za
tveganja.
(7) Uprava banke mora omogočiti vodji funkcije upravljanja
tveganj, da v primeru specifičnega razvoja tveganj, ki vplivajo ali bi lahko
vplivale na profil tveganosti banke, neodvisno od uprave banke obvesti
predsednika nadzornega sveta in predsednika komisije za tveganja ter mu v zvezi
s tem izrazi morebitne pomisleke ali posreduje opozorila.
159. člen
(posredovanje informacij o tveganjih)
(1) Nadzorni svet in komisija za tveganja lahko zahtevata od
uprave banke vse informacije, ki so pomembne za ugotovitev profila tveganosti
banke, ter določita vsebino, obseg, obliko in pogostost sporočanja informacij,
ki jih mora predložiti uprava banke.
(2) Nadzorni svet in komisija za tveganja lahko za obravnavo
posameznih vprašanj v zvezi s profilom tveganosti banke zahtevata pojasnila
tudi od vodje funkcije upravljanja tveganj.
(3) Ne glede na prvi in drugi odstavek tega člena sta uprava
banke in nadzorni svet v celoti odgovorna za oblikovanje in izvajanje
strategije in politike glede prevzemanja, upravljanja, spremljanja in
obvladovanja tveganj banke.
160. člen
(sistem obveščanja o kršitvah)
(1) Banka mora vzpostaviti sistem obveščanja o kršitvah v
banki, ki omogočajo zaposlenim v banki, da prek neodvisnih in samostojnih
poročevalskih linij interno poročajo o kršitvah predpisov in internih aktov
banke. Banka lahko za ta namen uporabi tudi sisteme, ki so vzpostavljeni v
banki v okviru neodvisnega organiziranega delovanja zaposlenih v banki, če so
izpolnjeni pogoji iz tega člena.
(2) Sistem iz prejšnjega odstavka mora omogočati enostaven in
lahko dostopen način posredovanja prijav zaposlenih ter vključevati jasno
opredeljene postopke za sprejem in obravnavo prijav, vključno s poročanjem o
ugotovitvah v zvezi s prejetimi prijavami ter izvedenih aktivnostih.
(3) Banka lahko upoštevajoč določbe zakona, ki ureja varstvo
osebnih podatkov, za namene obravnave prijav iz prvega odstavka tega člena,
vključno s poročanjem o ugotovitvah v zvezi s prejetimi prijavami ter izvedenih
aktivnostih, obdeluje osebne podatke osebe, ki je podala prijavo, in osebe, ki
je domnevno odgovorna za kršitev. Banka mora zagotoviti, da se vsi podatki o
osebah, ki so podale prijavo iz prvega odstavka tega člena, obravnavajo kot zaupni
in teh podatkov ne sme razkriti brez soglasja oseb, ki so podale prijavo, razen
kadar je razkritje identitete prijavitelja v skladu z zakonom nujno za izvedbo
kazenskega postopka ali nadaljnjih sodnih postopkov.
(4) Banka mora zagotoviti ukrepe, s katerimi se preprečijo
povračilni ukrepi, diskriminacija ali druge oblike neprimerne obravnave
zaposlenih v banki, ki so podali prijavo iz prvega odstavka tega člena, in
ukrepe, s katerimi se odpravijo posledice povračilnih ukrepov, če je do
neprimerne obravnave že prišlo.
6.2.2. Služba notranje revizije in služba skladnosti
poslovanja
161. člen
(služba notranje revizije)
(1) Uprava mora organizirati službo notranje revizije kot
samostojni organizacijski del, ki je neposredno podrejen upravi banke ter
funkcionalno in organizacijsko ločen od drugih organizacijskih delov banke.
(2) Namen, pomen in naloge službe notranje revizije morajo
biti opredeljeni v internem aktu, ki ga sprejme uprava banke v soglasju z
nadzornim svetom banke.
162. člen
(naloge notranje revizije)
(1) Notranje revidiranje obsega:
1.     
spremljanje in ocenjevanje učinkovitosti ureditve notranjega
upravljanja;
2.     
presojo procesa ocenjevanja ustreznega notranjega kapitala glede na
lastno oceno tveganj banke;
3.     
presojo zanesljivosti informacijskega sistema, vključno z elektronskim
informacijskim sistemom in elektronskimi bančnimi storitvami;
4.     
presojo zanesljivosti in verodostojnosti računovodskih evidenc in
finančnih poročil;
5.     
preverjanje popolnosti, zanesljivosti in pravočasnosti poročanja v
skladu s predpisi;
6.     
preverjanje skladnosti ravnanja banke s predpisi, internimi akti in
ukrepi, sprejetimi na njihovi podlagi;
7.     
izvajanje posebnih preiskav.
(2) Služba notranje revizije opravlja notranje revidiranje
poslovanja v skladu s:
1.     
standardi strokovnega ravnanja pri notranjem revidiranju;
2.     
kodeksom načel notranjega revidiranja;
3.     
kodeksom poklicne etike notranjih revizorjev.
163. člen
(delavci službe notranje revizije)
(1) Za opravljanje nalog notranjega revidiranja mora biti v
banki zaposlena najmanj ena oseba, ki je pridobila naziv preizkušeni notranji
revizor ali preizkušena notranja revizorka v skladu z zakonom, ki ureja
revidiranje, ter ima ustrezne lastnosti in izkušnje za opravljanje nalog
notranjega revidiranja v banki v skladu z dobrimi praksami in visokimi etičnimi
standardi.
(2) Osebe, ki opravljajo naloge notranjega revidiranja, v
banki ne smejo opravljati nobenih drugih nalog.
(3) Nalog notranjega revidiranja ne smejo opravljati člani
uprave banke.
164. člen
(letni načrt dela službe notranje revizije in poročilo o
notranjem revidiranju)
(1) Letni načrt dela službe notranje revizije mora biti
zasnovan na oceni tveganj, pridobljeni najmanj enkrat letno.
(2) Uprava banke v soglasju z nadzornim svetom sprejme letni
načrt dela službe notranje revizije.
(3) Letni načrt dela službe notranje revizije mora obsegati:
1.     
področja poslovanja, na katerih bo služba notranje revizije opravila
pregled poslovanja;
2.     
opis vsebine načrtovanih pregledov poslovanja po posameznih področjih.
(4) Služba notranje revizije mora najmanj za vsako polletje
izdelati poročilo o notranjem revidiranju, ki obsega:
1.     
opis vsebine opravljenih pregledov poslovanja;
2.     
splošno oceno primernosti in učinkovitosti upravljanja tveganj;
3.     
primernost in učinkovitost delovanja sistemov notranjih kontrol;
4.     
kršitve in nepravilnosti, ki jih je služba notranje revizije ugotovila
pri posameznem pregledu poslovanja, in predlog ukrepov za odpravo teh kršitev
in nepravilnosti;
5.     
ugotovitve v zvezi z odpravo kršitev in nepravilnosti, ki jih je
ugotovila služba notranje revizije.
(5) Služba notranje revizije mora izdelati letno poročilo o
notranjem revidiranju, ki obsega:
1.     
poročilo o uresničitvi letnega načrta dela,
2.     
oceno skladnosti prakse prejemkov s politiko prejemkov in
3.     
povzetek pomembnejših ugotovitev opravljenih pregledov poslovanja.
(6) Polletno in letno poročilo mora služba notranje revizije
predložiti upravi banke in nadzornemu svetu.
(7) Uprava banke mora skupščini banke predložiti letno
poročilo o notranjem revidiranju z mnenjem nadzornega sveta hkrati s
predložitvijo letnega poročila banke in poročila nadzornega sveta iz 282. člena
ZGD-1.
165. člen
(obveščanje uprave banke in nadzornega sveta)
(1) Če služba notranje revizije pri pregledu poslovanja
ugotovi, da banka krši pravila o upravljanju tveganj ter je zaradi tega
ogrožena likvidnost ali kapitalska ustreznost banke ali da je ogrožena varnost
poslovanja in lahko nastopi možnost aktiviranja jamstva za zajamčene vloge,
mora o tem nemudoma obvestiti upravo banke. Če uprava ne sprejeme ustreznih
ukrepov, mora služba notranje revizije o tem nemudoma obvestiti nadzorni svet.
(2) Če služba notranje revizije pri pregledu poslovanja
ugotovi, da uprava banke krši pravila o upravljanju tveganj, mora o tem
nemudoma obvestiti upravo in nadzorni svet.
(3) Če uprava ne sprejeme ustreznih ukrepov, da se odpravijo
ugotovljene kršitve iz prvega odstavka tega člena ali če uprava in nadzorni
svet ne sprejmeta ustreznih ukrepov, da se odpravijo ugotovljene kršitve iz
prejšnjega odstavka, mora služba notranje revizije o tem nemudoma obvestiti
Banko Slovenije.
166. člen
(služba skladnosti poslovanja)
(1) Pomembna banka organizira službo skladnosti poslovanja,
ki je neposredno podrejena upravi banke ter funkcionalno in organizacijsko
ločena od drugih funkcij banke, pri katerih lahko prihaja do nasprotja
interesov s funkcijo skladnosti poslovanja.
(2) Funkcija skladnosti poslovanja ugotavlja tveganje
skladnosti poslovanja banke, ki jim je banka izpostavljena ali bi jim lahko
bila izpostavljena pri svojem poslovanju, iz naslova kršitev veljavnih
predpisov ali zahtev Banke Slovenije oziroma Evropske centralne banke, kadar je
v skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz prvega odstavka 4. člena te uredbe, sklenjenih pogodb,
predpisanih praks ali etičnih standardov, ki bi lahko vplivale na dohodke,
kapital ali ugled banke.
(3) Funkcija skladnosti poslovanja o svojih ugotovitvah
poroča upravi in nadzornemu svetu, ter kadar je ustrezno, funkciji upravljanja
tveganj.
6.3. Upravljanje tveganj
6.3.1. Splošne določbe o upravljanju tveganj
167. člen
(strategija in politika upravljanja)
(1) Uprava in nadzorni svet banke sta v okviru svojih
pristojnosti in dolžnosti na podlagi tega zakona odgovorna za določanje,
sprejemanje in redno pregledovanje strategije in politike prevzemanja in
upravljanja tveganj, ki jim je banka izpostavljena ali bi jim lahko bila
izpostavljena pri svojem poslovanju, vključno s tveganji, ki izvirajo iz
makroekonomskega okolja, v katerem banka posluje, z upoštevanjem vsakokratnega
poslovnega cikla. Strategija in politika upravljanja tveganj vključujeta
usmeritve za prevzemanje tveganj ter postopke in orodja za upravljanje tveganj.
(2) Uprava mora zagotoviti ustrezne kadrovske in finančne
vire za učinkovito in celostno obravnavo tveganj v banki, vključno z
ugotavljanjem, merjenjem oziroma ocenjevanjem, spremljanjem in obvladovanjem
tveganj, ki jim je banka izpostavljena pri svojem poslovanju ali bi jim lahko
bila.
(3) Uprava in nadzorni svet morata nameniti dovolj časa
obravnavi tveganj in morata vzpostaviti sistem poročanja, ki zagotavlja, da sta
uprava in nadzorni svet pravočasno seznanjena o vseh pomembnih tveganjih banke,
in ki upošteva politiko upravljanja tveganj in njene spremembe.
(4) Uprava in nadzorni svet morata zlasti aktivno sodelovati
pri odločitvah v zvezi z obravnavo pomembnih tveganj, opredeljenih v tem zakonu
in Uredbi 575/2013/EU, vključno z vrednotenjem sredstev, uporabo zunanjih
bonitetnih ocen in notranjih modelov, povezanih s temi tveganji.
168. člen
(aktivnosti za upravljanje tveganj)
(1) Banka mora določiti načrt aktivnosti za upravljanje
tveganj v skladu s strategijami in politikami iz prejšnjega člena, ki obsega
zlasti postopke za ugotavljanje, merjenje oziroma ocenjevanje, obvladovanje
tveganj ter način spremljanja izvajanja teh postopkov.
(2) Banka mora v načrtu iz prejšnjega odstavka določiti
postopke in aktivnosti za upravljanje vsake vrste tveganj, ki jim je banka
izpostavljena ali bi jim lahko bila pri posameznih vrstah storitev, ki jih
opravlja, in za tveganja, ki jim je izpostavljena ali bi jim lahko bila pri
vseh dejavnostih, ki jih opravlja.
(3) Načrt iz prvega odstavka tega člena sprejme uprava banke
s soglasjem nadzornega sveta ter po posvetovanju s komisijo za tveganja, kadar
je ta imenovana.
6.3.2. Poslovanje z osebami v posebnem razmerju z banko
169. člen
(obravnava tveganj pri poslovanju z osebami v posebnem
razmerju z banko)
(1) Banka mora vzpostaviti in izvajati politiko in postopke
za ugotovitev poslov z osebami v posebnem razmerju z banko, določanje pogojev in
omejitev za nastanek izpostavljenosti do teh oseb, spremljanje izpostavljenosti
in njihovo upravljanje, vključno s pogoji za uporabo morebitnih izjem od
sprejete politike in postopkov.
(2) Oseba v posebnem razmerju z banko je:
1.     
član uprave banke in njegov ožji družinski član;
2.     
član nadzornega sveta banke in njegov ožji družinski član;
3.     
prokurist banke in njegov ožji družinski član;
4.     
član višjega vodstva banke;
5.     
pravna oseba, katere član uprave, član nadzornega sveta, prokurist ali
član višjega vodstva je hkrati član uprave, član nadzornega sveta ali prokurist
banke ali njihov ožji družinski član;
6.     
pravna oseba, v kateri ima član uprave, nadzornega sveta ali prokurist
banke oziroma ožji družinski član teh oseb kvalificiran delež;
7.     
imetnik kvalificiranega deleža v banki;
8.     
pravna oseba, v kateri ima banka kvalificiran delež;
9.     
član uprave, član nadzornega sveta, član drugega organa vodenja ali
nadzora oziroma prokurist pravne osebe iz 7. in 8. točke tega odstavka;
10.  
druga oseba, ki jo banka opredeli kot osebo v posebnem razmerju z banko
zaradi narave razmerja te osebe z banko oziroma osebami iz 1. do 9. točke tega
odstavka, ker lahko pri poslovanju banke s temi osebami prihaja do nasprotja
interesov.
(3) Član uprave, nadzornega sveta in prokurist banke mora
banki ob nastopu funkcije sporočiti imena in firme oseb, ki se zaradi razmerja
s tem članom na podlagi prejšnjega odstavka štejejo kot osebe v posebnem
razmerju z banko, ter banko nemudoma obvestiti o spremembah, ki vplivajo na
opredelitev posamezne osebe kot osebe v posebnem razmerju z banko.
(4) Banka mora vzdrževati seznam oseb v posebnem razmerju z
banko ter zagotoviti ustrezno dokumentiranje podatkov o izpostavljenosti do teh
oseb ter jih na zahtevo posredovati Banki Slovenije ali Evropski centralni
banki, kadar je v skladu z Uredbo 1024/2013/EU pri opravljanju nadzora nad
banko odgovorna za izvajanje nalog iz točke (d) prvega odstavka 4. člena te
uredbe.
170. člen
(poslovanje banke z osebami v posebnem razmerju z banko)
(1) Banka sklepa pravne posle s posamezno osebo, ki ima
položaj osebe v posebnem razmerju z banko, po pogojih, ki niso ugodnejši od
tistih, ki jih banka v istem obdobju običajno sklepa z drugimi osebami.
(2) Ne glede na prejšnji odstavek lahko banka izjemoma sklene
pravni posel z osebo v posebnem razmerju z banko pod ugodnejšimi pogoji od
običajnih, če so podani objektivno utemeljeni razlogi za sklenitev posla pod
ugodnejšimi pogoji, zlasti pa v primeru prestrukturiranja dolžnika, ki je oseba
v posebnem razmerju z banko.
(3) Predhodno soglasje nadzornega sveta banke je treba
pridobiti za:
1.     
sklenitev pravnega posla z osebo v posebnem razmerju z banko, če zaradi
tega posla ali skupne vrednosti vseh poslov celotna izpostavljenost banke do
posamezne osebe, vključno s posredno izpostavljenostjo, doseže ali preseže
100.000 eurov, in za vsak nadaljnji posel, zaradi katerega se celotna
izpostavljenost banke do posamezne osebe iz vseh poslov poveča za nadaljnjih
100.000 eurov, in
2.     
sklenitev pravnega posla v primerih iz prejšnjega odstavka.
(4) Pri določanju izpostavljenosti iz prejšnjega odstavka
banka upošteva vrednost, ki še ni zmanjšana za oslabitve in rezervacije.
(5) O sklenitvi pravnega posla iz drugega odstavka tega člena
mora banka obvestiti Banko Slovenije ali Evropsko centralno banko, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (d) prvega odstavka 4. člena te uredbe.
6.3.3. Upravljanje kreditnega tveganja in tveganja
nasprotne stranke
171. člen
(politika in postopki upravljanja kreditnega tveganja in
tveganja nasprotne stranke)
(1) Banka mora vzpostaviti in uresničevati ustrezno politiko
in postopke za upravljanje kreditnega tveganja, vključno s tveganjem nasprotne
stranke.
(2) Banka mora uporabljati jasno opredeljene procese
odobritve, spreminjanja, obnavljanja in ponovnega financiranja kreditov,
vključno z merili in postopki za ugotavljanje in upravljanje problematičnih
kreditov ter ustrezno politiko glede oblikovanja oslabitev in rezervacij.
172. člen
(prevzemanje kreditnega tveganja)
(1) Banka mora uporabljati primerna in natančno opredeljena
merila za odločanje o odobritvi kredita.
(2) V postopku odobritve kredita oziroma v postopku sklepanja
druge pogodbe, ki je temelj nastanka izpostavljenosti banke, mora banka oceniti
dolžnikovo sposobnost izpolnjevati obveznosti do banke (v nadaljnjem besedilu:
ocena kreditne sposobnosti) ter kakovost zavarovanja terjatev banke po vrsti in
obsegu tega zavarovanja.
(3) V zvezi z oceno iz prejšnjega odstavka mora banka
pridobiti izpis bonitetnih podatkov tega dolžnika iz sistema izmenjave podatkov
o boniteti strank, ki je v skladu s predpisi vzpostavljen za namene upravljanja
kreditnega tveganja bank.
173. člen
(obravnava kreditnega tveganja)
(1) Banka mora uporabljati ustrezne procese in tehnike za
ocenjevanje kreditnega tveganja:
1.     
na ravni izpostavljenosti do posameznih dolžnikov, iz naslova
vrednostnih papirjev ali pozicij v listinjenju in
2.     
na ravni portfelja.
(2) Kreditni portfelji banke morajo biti ustrezno razpršeni,
glede na ciljne trge in splošno strategijo banke.
(3) Banka mora ves čas trajanja pravnega razmerja, ki je
temelj nastanka izpostavljenosti, spremljati poslovanje osebe in kakovost
zavarovanja terjatev banke.
174. člen
(tehnike ocenjevanja kreditnega tveganja in tveganja
nasprotne stranke)
(1) Pri ocenjevanju kreditnega tveganja se banka ne sme
izključno ali samodejno zanašati na zunanje bonitetne ocene. Kadar kapitalska
zahteva za kreditno tveganje temelji na zunanjih bonitetnih ocenah ali na
dejstvu, da izpostavljenost ni ocenjena, banka pri oceni kreditnega tveganja in
razporeditvi notranjega kapitala upošteva tudi druge ustrezne informacije.
(2) Banka mora zagotoviti sistem za stalno spremljanje in
poročanje glede učinkovitosti uporabljenih tehnik za ocenjevanje kreditnega
tveganja.
175. člen
(obravnava preostalega kreditnega tveganja)
Banka mora zagotoviti ustrezno obravnavo in nadzor tveganja,
če se priznane tehnike za zmanjševanje kreditnega tveganja, ki jih uporablja
banka, izkažejo za manj učinkovite, kot je bilo pričakovano. V ta namen mora
banka imeti pisno politiko in postopke.
6.3.4. Upravljanje tržnih tveganj in tveganj spremembe
obrestne mere iz dejavnosti iz netrgovalne knjige
176. člen
(politika in postopki upravljanja tržnih tveganj)
Banka mora vzpostaviti in uresničevati ustrezno politiko in
postopke za ugotavljanje, merjenje in upravljanje vseh pomembnih dejavnikov
tržnih tveganj.
177. člen
(obravnava tveganja spremembe obrestne mere iz dejavnosti iz
netrgovalne knjige)
(1) Banka mora vzpostaviti ustrezne notranje sisteme za ugotavljanje,
ovrednotenje, upravljanje in zmanjševanje tveganj zaradi neugodnega gibanja
obrestnih mer, ki lahko zniža ekonomsko vrednost lastniškega kapitala in neto
prihodke od obresti pri dejavnosti banke iz netrgovalne knjige, ali za ta namen
uporabljati standardizirano metodologijo.
(2) Majhna in nekompleksna banka lahko za ugotavljanje,
ovrednotenje, upravljanje in zmanjševanje tveganj spremembe obrestne mere, ki
je posledica dejavnosti iz netrgovalne knjige, uporablja poenostavljeno
standardizirano metodologijo.
(3) Banka mora vzpostaviti sisteme za ocenjevanje in
spremljanje tveganj, ki izhajajo iz morebitnih sprememb kreditnih razmikov, ki
vplivajo na ekonomsko vrednost lastniškega kapitala in neto prihodke od obresti
pri dejavnosti iz netrgovalne knjige.
(4) Banka Slovenije lahko od banke zahteva, da uporablja
standardizirano metodologijo iz prvega odstavka tega člena, če notranji
sistemi, ki jih je banka vzpostavila za ovrednotenje tveganj v skladu s prvim
odstavkom tega člena, niso zadovoljivi.
(5) Banka Slovenije lahko od majhne in nekompleksne banke
zahteva uporabo standardizirane metodologije, če oceni, da poenostavljena
standardizirana metodologija ne zadostuje za zajetje obrestnega tveganja, ki
izhaja iz dejavnosti te banke iz netrgovalne knjige.
6.3.5. Upravljanje likvidnostnega tveganja
178. člen
(politike in postopki upravljanja likvidnostnega tveganja)
(1) Banka mora vzpostaviti in uresničevati zanesljive
strategije, politike in postopke za upravljanje likvidnostnega tveganja, da ves
čas zagotavlja ustrezne ravni likvidnostnih blažilnikov.
(2) Upravljanje likvidnostnega tveganja iz prejšnjega
odstavka mora vključevati zlasti:
1.     
načrtovanje znanih in morebitnih likvidnostnih odlivov ter pričakovanih
likvidnostnih prilivov iz naslova sredstev, obveznosti in zunajbilančnih
postavk, vključno s pogojnimi obveznostmi, ob upoštevanju normalnih poslovnih
razmer ter morebitnih stresnih dogodkov, vključno z morebitnim učinkom tveganja
ugleda;
2.     
redno upravljanje likvidnosti za ustrezne nize časovnih obdobij,
vključno s časovnim obdobjem znotraj enega dne;
3.     
razlikovanje med sredstvi, ki so zastavljena, ter sredstvi, ki so bremen
prosta in razpoložljiva v vsakem trenutku, vključno v stresnih razmerah;
4.     
opredelitev ustreznih ukrepov za preprečitev oziroma odpravo vzrokov za
likvidnostne primanjkljaje.
(3) Strategije, politike in postopki iz prvega odstavka tega
člena morajo biti prilagojeni poslovnim področjem, valutam poslov, ki jih banka
opravlja, in pravnim osebam v skupini ter vključevati ustrezno metodologijo
porazdelitve likvidnostnih stroškov, koristi in tveganj.
(4) Strategije, politike in postopki iz prvega odstavka tega
člena morajo biti sorazmerni naravi, obsegu in zapletenosti poslov, ki jih
opravlja banka, ter upoštevati obseg še sprejemljivega likvidnostnega tveganja,
kot ga določi uprava banke, z upoštevanjem pomembnosti banke. Banka mora
zagotoviti, da vsa pomembna poslovna področja v banki upoštevajo obseg še
sprejemljivega likvidnostnega tveganja.
179. člen
(obravnava likvidnostnega tveganja)
(1) Profil likvidnostnega tveganja banke mora biti skladen z
naravo, obsegom in zapletenostjo dejavnosti, ki jih opravlja banka.
(2) Banka mora vzpostaviti ustrezne postopke in orodja za:
1.     
ugotavljanje, merjenje, upravljanje in spremljanje pozicij financiranja,
pri čemer upošteva trenutne in načrtovane pomembne denarne tokove, povezane s
sredstvi, obveznostmi in zunajbilančnimi postavkami, vključno s pogojnimi
obveznostmi, ter morebitni učinek tveganja ugleda;
2.     
zmanjševanje likvidnostnega tveganja, vključno s sistemom limitov in
likvidnostnimi blažilniki, ki povečujejo odpornost banke na likvidnostna
tveganja v kriznih razmerah.
(3) Banka mora zagotoviti raznovrstno strukturo virov
financiranja in dostopa do virov financiranja.
(4) Banka mora najmanj enkrat na leto z uporabo različnih
scenarijev pozicij likvidnosti, vključno z instrumenti zavarovanja pred
likvidnostnim tveganjem, preveriti pravilnost in ustreznost predpostavk, ki so
bile uporabljene pri določitvi politike upravljanja z likvidnostjo ter
preverjati ustreznost postopkov in orodij za zmanjševanje likvidnostnega
tveganja. Na podlagi ugotovitev preverjanja mora banka sprejeti ustrezne ukrepe
za izboljšanje politike, postopkov in orodij upravljanja likvidnostnega
tveganja.
180. člen
(načrt ukrepov za ponovno vzpostavitev ustrezne likvidnosti)
(1) Banka mora sprejeti strategijo in načrt ukrepov, ki se
uporabijo v primeru nastanka morebitnih likvidnostnih primanjkljajev banke, pri
čemer upošteva tudi poslovanje podružnic, ustanovljenih v drugih državah članicah.
(2) Banka mora vsaj enkrat na leto preveriti ustreznost
strategij in načrta ukrepov za ponovno vzpostavitev ustreznega likvidnostnega
položaja in jih posodabljati na podlagi rezultatov scenarijev iz četrtega
odstavka 179. člena tega zakona. Uprava banke mora na podlagi ugotovitev
preverjanja sprejeti ustrezne ukrepe za prilagoditev strategij, politike in
postopkov upravljanja likvidnostnega tveganja.
(3) Banka mora na podlagi načrta ukrepov za ponovno
vzpostavitev ustreznega likvidnostnega položaja zagotoviti vse operativne
pogoje, da se lahko v primeru nastanka likvidnostnega primanjkljaja začnejo
predvideni ukrepi takoj uresničevati.
6.3.6. Upravljanje operativnega tveganja
181. člen
(politika in procesi upravljanja operativnega tveganja)
(1) Banka mora vzpostaviti in uresničevati ustrezno politiko
in procese za upravljanje operativnega tveganja, vključno z modelskim tveganjem
in tveganji, ki izhajajo iz zunanjega izvajanja.
(2) Banka mora za namene iz prejšnjega odstavka opredeliti
dejavnike operativnega tveganja, ki vključujejo tudi redke dogodke, ki
ustvarjajo pomembne posledice za banko.
182. člen
(načrt neprekinjenega poslovanja)
Banka mora izdelati načrt neprekinjenega poslovanja za primer
kriznih razmer, ki določa ukrepe za zagotavljanje nemotenega poslovanja banke,
da se ustrezno omejijo izgube banke zaradi teh motenj.
6.3.7. Upravljanje drugih tveganj
183. člen
(tveganje koncentracije)
(1) Banka mora vzpostaviti in uresničevati jasno politiko in
procese za obravnavo tveganj, ki jih prevzema banka v primeru koncentracije
izpostavljenosti banke (tveganje koncentracije).
(2) Banka mora zlasti obravnavati koncentracije, ki so
posledica:
1.     
izpostavljenosti do posamezne nasprotne stranke, vključno s centralnimi
nasprotnimi strankami, in skupin povezanih nasprotnih strank;
2.     
izpostavljenosti do nasprotnih strank v istem gospodarskem sektorju,
geografski regiji ali v isti dejavnosti ali v zvezi s posli v istem blagu; ali
3.     
uporabe tehnik za zmanjševanje kreditnega tveganja, zlasti tveganj, ki
so povezana z veliko posredno kreditno izpostavljenostjo, kot v primeru enega
samega izdajatelja zavarovanja.
184. člen
(soglasje nadzornega sveta za sklenitev posameznih poslov)
(1) Za sklenitev pravnega posla, na podlagi katerega bi ob
upoštevanju celotne izpostavljenosti banke, vključno s posredno kreditno
izpostavljenostjo, nastala izpostavljenost banke do posamezne stranke ali
skupine povezanih strank, ki dosega ali presega deset odstotkov temeljnega
kapitala banke, je treba pridobiti predhodno soglasje nadzornega sveta banke.
Predhodno soglasje nadzornega sveta je treba pridobiti tudi za sklenitev
pravnega posla, zaradi katerega se celotna izpostavljenost banke do posamezne
stranke ali skupine povezanih strank, vključno s posredno izpostavljenostjo,
poveča za vsakih nadaljnjih pet odstotkov temeljnega kapitala banke.
(2) Pri ugotavljanju skupine povezanih strank za namen iz
prejšnjega odstavka banka ne upošteva povezav s centralno ravnjo države.
(3) Pri določanju izpostavljenosti iz prvega odstavka tega
člena banka upošteva vrednost izpostavljenosti, ki še ni zmanjšana za oslabitve
in rezervacije.
185. člen
(tveganja, povezana z listinjenjem)
(1) Banka mora ocenjevati in obravnavati tveganja, ki
izhajajo iz poslov listinjenja, pri katerih ima vlogo investitorja, originatorja
ali sponzorja, vključno s tveganjem ugleda (kakršno na primer nastane v
povezavi s kompleksnimi strukturami ali produkti), na podlagi ustrezne politike
in postopkov, zlasti zaradi zagotovitve, da se ekonomska vsebina posla ustrezno
in v celoti odraža v oceni tveganj in v vodstvenih odločitvah glede upravljanja
teh tveganj.
(2) Banka, ki ima vlogo originatorja v primeru obnavljajočih
se poslov listinjenja, ki vsebujejo določbe o predčasnem odplačilu, mora
vzpostaviti načrte za zagotavljanje likvidnosti za primere načrtovanega in
predčasnega odplačila.
186. člen
(tveganje prevelikega finančnega vzvoda)
(1) Banka mora vzpostaviti in uresničevati politiko in
procese za upravljanje tveganja prevelikega finančnega vzvoda.
(2) Banka mora za namene iz prejšnjega odstavka opredeliti
kazalnike tveganja prevelikega finančnega vzvoda, ki vključujejo količnik
finančnega vzvoda, določen v skladu s 429. členom Uredbe 575/2013/EU, ter
neusklajenost med sredstvi in obveznostmi.
(3) Banka mora tveganje prevelikega finančnega vzvoda
obravnavati tako, da ustrezno upošteva morebitno povečanje tega tveganja, ki je
posledica zmanjšanja kapitala banke, zaradi pričakovanih ali dejanskih izgub
banke. Za ta namen mora biti banka sposobna prestati različne stresne
scenarije, ki upoštevajo tveganje prevelikega finančnega vzvoda.
6.4. Mehanizmi notranjih kontrol
187. člen
(mehanizmi notranjih kontrol)
Banka mora zagotoviti, da mehanizmi notranjih kontrol iz 3.
točke prvega odstavka 148. člena tega zakona vključujejo postopke za preverjanje
ustreznosti upravljanja tveganj, ki jim je banka izpostavljena pri svojem
poslovanju ali bi jim lahko bila, zlasti v zvezi z:
1.     
ocenjevanjem in zagotavljanjem notranjega kapitala za ta tveganja;
2.     
skladnostjo praks pri prevzemanju tveganj s politiko banke glede
upravljanja teh tveganj;
3.     
ustreznostjo izvajanja ureditve notranjega upravljanja in preprečevanja
nasprotij interesov na ravni upravljalnega organa ali banke.
188. člen
(vodenje poslovnih evidenc)
Banka mora organizirati svoje poslovanje in tekoče voditi
poslovne knjige, poslovno dokumentacijo in druge administrativne oziroma
poslovne evidence tako, da je mogoče kadarkoli preveriti, ali banka posluje v
skladu s predpisi iz drugega odstavka 9. člena tega zakona.
6.5. Politika prejemkov
189. člen
(politike prejemkov)
(1) Banka mora oblikovati politike prejemkov, ki zajemajo
celotne prejemke ter upoštevajo velikost, notranjo organiziranost ter naravo,
obseg in zapletenost dejavnosti banke.
(2) Politike prejemkov iz prejšnjega odstavka vključujejo
tudi plače in diskrecijske pokojninske ugodnosti za kategorije zaposlenih, ki
lahko v okviru svojih pristojnosti ali delovnih nalog in aktivnosti pomembno
vplivajo na profil tveganosti banke, zlasti za:
1.     
vse člane upravljalnega organa in višje vodstvo;
2.     
vodstvo funkcij sistema notranjih kontrol in drugih neodvisnih
kontrolnih funkcij v banki ter vodstvo pomembnih poslovnih enot banke;
3.     
druge zaposlene, ki so bili v preteklem finančnem letu upravičeni do
znatnega prejemka, če sta izpolnjena naslednja pogoja:
- 
prejemek zaposlenega je enak 500.000 eurov ali višji in je enak
povprečnemu prejemku, izplačanemu osebam iz 1. točke tega odstavka, ali
višji od njega,
- 
zaposleni poklicno dejavnost opravlja v pomembni poslovni enoti banke in
v okviru svojih pristojnosti pomembno vpliva na profil tveganosti te poslovne
enote.
(3) Prejemki za namene iz prvega odstavka tega člena
vključujejo vse oblike neposrednih ali posrednih finančnih in nefinančnih
plačil ter ugodnosti, do katerih so zaposleni upravičeni na podlagi sklenjenih
pogodb z banko ali drugo osebo v isti skupini.
(4) Nadzorni svet banke mora sprejeti in redno preverjati
ustreznost sprejete politike in praks glede prejemkov, uprava banke pa mora
najmanj enkrat na leto zagotoviti celovit in neodvisen pregled skladnosti
dejanskih prejemkov s to politiko in praksami.
(5) Banka Slovenije zbira informacije, ki jih banka razkrije
v skladu z merili za razkritje iz točk (g), (h), (i) in (k) prvega odstavka
450. člena Uredbe 575/2013/EU, in informacije, ki jih banka posreduje o razliki
v plačilu med spoloma, ter te informacije uporablja za primerjavo gibanj in
praks prejemkov. Zbrane informacije Banka Slovenije posreduje Evropskemu
bančnemu organu.
(6) Poleg informacij iz prejšnjega odstavka Banka Slovenije
na podlagi poročil, ki jih posredujejo banke v skladu s predpisom, izdanim na
podlagi 155. člena tega zakona, zbira informacije o številu fizičnih oseb v
posamezni banki, ki imajo 1.000.000 eurov prejemkov ali več na poslovno leto, z
upoštevanjem plačilnih razredov v razponih po 1.000.000 eurov, vključno z
njihovimi delovnimi pristojnostmi, zadevnim poslovnim področjem in glavnimi
elementi plače, bonusi, dolgoročnimi nagradami in pokojninskimi prispevki, ter
te informacije posreduje Evropskemu bančnemu organu zaradi objave zbirnih podatkov
na ravni Republike Slovenije glede prejemkov, ki jih izplačujejo banke.
190. člen
(temeljna načela za določanje politike in praks glede
prejemkov)
(1) Banka pri določanju politike in praks glede celotnih
prejemkov iz prvega odstavka prejšnjega člena upošteva naslednja načela:
1.     
politika prejemkov je združljiva s preudarnim in učinkovitim
upravljanjem tveganj in tako upravljanje tveganj tudi spodbuja, pri čemer ne
spodbuja izpostavljanja tveganjem, ki presega raven sprejemljivega tveganja za
banko;
2.     
politika prejemkov je nevtralna glede na spol;
3.     
politika prejemkov je v skladu s poslovno strategijo, cilji, vrednotami
in dolgoročnimi interesi banke ter vključuje ukrepe za preprečevanje nasprotja
interesov;
4.     
zaposleni, ki opravljajo kontrolne funkcije, so neodvisni od poslovnih
enot, ki jih nadzorujejo, ter imajo ustrezne pristojnosti in prejemajo prejemke
glede na doseganje ciljev, povezanih z njihovimi funkcijami, neodvisno od
uspešnosti poslovnih področij, katera nadzirajo;
5.     
politika prejemkov jasno razlikuje med merili za določanje:
- 
fiksnega prejemka, ki bi moral zlasti odražati ustrezne poklicne
izkušnje in odgovornosti v banki, kot je določeno v opisu delovnih nalog
zaposlenega, ki so del pogojev za zaposlitev, ter
- 
variabilnega prejemka, ki mora odražati vzdržno in tveganju prilagojeno
uspešnost ter uspešnost, ki je višja od pričakovane uspešnosti, kot je določeno
v opisu delovnih nalog zaposlenega, ki so del pogojev za zaposlitev.
(2) Banka pri določanju variabilnega prejemka opredeljenih
zaposlenih poleg načel iz prejšnjega odstavka upošteva tudi:
1.     
variabilni del prejemka mora temeljiti na kombinaciji ocene uspešnosti
posameznika in njegove poslovno-organizacijske enote ter splošnega poslovnega
rezultata banke;
2.     
variabilni prejemek vsakega posameznika ne sme presegati 100 odstotkov
fiksnega prejemka tega posameznika;
3.     
najmanj 50 odstotkov variabilnega prejemka vsakega posameznika mora biti
sestavljenega iz navadnih oziroma prednostnih delnic banke, ali z delnicami
povezanih instrumentov, ali enakovrednih nedenarnih instrumentov, pri čemer
lahko pridobitelj te delnice oziroma instrumente prenese le z dovoljenjem
banke, ki se lahko izda šele po poteku najmanj dveh let od pridobitve;
4.     
znaten delež, vendar najmanj 40 odstotkov variabilnega prejemka vsakega
posameznika, mora banka odložiti za obdobje štirih do petih let. Za člane
upravljalnega organa in višje vodstvo pomembne banke obdobje odložitve ne sme
biti krajše od petih let;
5.     
variabilni prejemki, vključno z odloženim deležem iz prejšnje točke, se
izplačajo ali dospejo v plačilo le, če so glede na finančno stanje banke kot
celote vzdržni in če jih upravičuje uspešnost zadevne banke, poslovne enote in
posameznika;
6.     
za variabilne prejemke mora banka vzpostaviti interna pravila o sistemu
zmanjšanja variabilnega prejemka ali vračila sredstev ter merila za njihovo
uporabo, ki v zvezi s posameznikom vključujejo zlasti presojo okoliščin glede:
- 
sodelovanja ali odgovornosti posameznika za ravnanje, ki je vodilo do
pomembnih izgub za banko, ali
- 
izpolnjevanja standardov primernosti;
7.     
posameznik se mora zavezati, da ne bo uporabljal osebnega zavarovanja
pred tveganji ali zavarovanja v zvezi s prejemki in odgovornostjo z namenom
poseganja v učinke prilagoditve njegovega variabilnega prejemka tveganjem;
8.     
plačilo vsakemu posamezniku v zvezi s predčasno prekinitvijo pogodbe o
zaposlitvi mora izražati doseženo uspešnost tega posameznika v določenem
obdobju in ne sme nagrajevati njegove neuspešnosti ali morebitnih kršitev v
banki;
9.     
politika pokojnin banke je v skladu s poslovno strategijo, cilji,
vrednotami in dolgoročnimi interesi banke. V primeru, da zaposleni prekine
delovno razmerje z banko pred upokojitvijo, banka zadrži izplačilo
diskrecijskih pokojninskih ugodnosti v obliki instrumentov iz 3. točke tega
odstavka za obdobje petih let, šteto od datuma prekinitve delovnega razmerja. V
primeru, da zaposleni v času rednega delovnega razmerja z banko izpolni pogoje
za upokojitev, banka diskrecijske pokojninske ugodnosti izplača v obliki
instrumentov iz 3. točke tega odstavka, pri čemer zanje velja obdobje zadržanja
petih let, šteto od datuma upokojitve.
(3) Banka mora upoštevati načela iz prejšnjega odstavka na
način in v obsegu, ki ustreza njeni velikosti, notranji organiziranosti ter
naravi, obsegu in zapletenosti dejavnosti, ki jih opravlja.
(4) Prejemki, za katere velja odlog iz 4. točke drugega
odstavka tega člena, dospejo v plačilo v sorazmernem deležu. Če je znesek
variabilne sestavine prejemka izrazito visok, mora banka odložiti vsaj 60
odstotkov zneska. Trajanje obdobja odložitve banka določi v skladu s poslovnim
ciklom, naravo poslovanja, pripadajočimi tveganji in dejavnostmi zadevnega
zaposlenega.
(5) Celotni variabilni prejemki morajo biti na splošno
bistveno manjši, kadar je finančna uspešnost banke slaba ali negativna, pri
čemer se upoštevajo tako trenutni prejemki kot zmanjšanje izplačil predhodno
zasluženih zneskov, vključno z dogovori o sistemu malusa ali vračilu sredstev z
upoštevanjem zakona, ki ureja delovna razmerja, ali kolektivno pogodbo
dejavnosti.
(6) Prejemki, ki se izplačajo posameznikom iz drugega
odstavka prejšnjega člena v banki, ki se v skladu z zakonom, ki ureja prejemke
poslovodnih oseb v gospodarskih družbah v večinski lasti Republike Slovenije in
samoupravnih lokalnih skupnosti, šteje za banko v večinski lasti Republike
Slovenije ali samoupravne lokalne skupnosti, ne smejo preseči prejemkov, ki jih
določa zakon, ki ureja prejemke poslovodnih oseb v gospodarskih družbah v
večinski lasti Republike Slovenije in samoupravnih lokalnih skupnosti. Pri
izplačilu teh prejemkov se ne uporablja določba zakona, ki ureja prejemke
poslovodnih oseb v gospodarskih družbah v večinski lasti Republike Slovenije in
samoupravnih lokalnih skupnosti, ki prepoveduje plačila direktorjev z delnicami
ali njihovo sodelovanje v delniških shemah.
(7) Posameznik, ki pridobi delnice banke v skladu s 3. točko
drugega odstavka tega člena, lahko uveljavlja pravico manjšinskega delničarja
iz 389. člena ZGD-1 šele po poteku dveh let od pridobitve teh delnic.
(8) 3. in 4. točka ter del 9. točke drugega odstavka tega
člena, ki se nanaša na zadržana izplačila v primeru prekinitve delovnega
razmerja ali upokojitve, se ne uporabljajo za:
a)    
banko, ki ne šteje za veliko institucijo v skladu s 146. točko prvega
odstavka 4. člena Uredbe 575/2013/EU in katere vrednost sredstev je v
štiriletnem obdobju neposredno pred tekočim poslovnim letom v povprečju ter na
posamični podlagi v skladu s tem zakonom ter Uredbo 575/2013/EU enaka 5
milijardam eurov ali nižja, ali
b)    
zaposlenega banke, čigar letni variabilni prejemki ne presegajo 50.000
eurov in ne obsegajo več kot tretjine njegovih celotnih letnih prejemkov.
191. člen
(prejemki v bankah, ki jim je dodeljena izredna
javnofinančna pomoč)
(1) Banke, ki so prejele izredno javnofinančno pomoč v skladu
s pravili Evropske unije o državnih pomočeh, morajo politiko in prakse
prejemkov ustrezno prilagoditi na način, da ustrezajo varnemu in zanesljivemu
upravljanju tveganj banke.
(2) Prilagoditve iz prejšnjega odstavka, vključno z
omejitvami variabilnih prejemkov z odstotkom skupnih neto prihodkov poslovnega
leta, morajo prispevati k pravočasnemu povračilu izredne javnofinančne pomoči s
ciljem, da se zagotovijo pogoji za vzpostavitev dolgoročno uspešnega poslovanja
in vključujejo zlasti ustrezne omejitve za prejemke članov upravljalnega
organa.
(3) Banka lahko članom upravljalnega organa v banki, ki je
prejela izredno javnofinančno pomoč, zagotovi in izplača variabilne prejemke
le, če je to upravičeno glede na okoliščine posamičnega primera in položaj
banke.
(4) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (e) prvega odstavka 4. člena te uredbe, lahko v
primerih iz prvega odstavka tega člena zahteva od banke, da spremeni politiko
prejemkov na način, da ustreza preudarnemu upravljanju tveganj in zagotavljanju
dolgoročne rasti, in po potrebi določi omejitve za prejemke članov
upravljalnega organa institucije.
6.6. Proces nadzorniškega pregledovanja in ovrednotenja
tveganj
6.6.1. Splošne določbe
192. člen
(namen in obseg nadzorniškega pregledovanja in ovrednotenja
tveganj)
(1) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena navedene uredbe, z izvajanjem nadzora nad banko
preverja, ali ureditev notranjega upravljanja ter kapital in likvidnost, ki jih
banka zagotavlja v skladu s tem zakonom in Uredbo 575/2013/EU, omogočajo
učinkovito in skrbno upravljanje banke ter ustrezno pokritje vseh tveganj, ki
jim je izpostavljena pri svojem poslovanju ali bi jim lahko bila. Pri tem v
skladu s 153. in 154. členom tega zakona upošteva raven izpolnjevanja
obveznosti, kot so določene za banko na podlagi Uredbe 575/2013/EU.
(2) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, z namenom zagotavljanja učinkovitega in
skrbnega upravljanja banke ocenjuje:
1.     
tveganja, ki jim je banka izpostavljena pri svojem poslovanju ali bi jim
lahko bila;
2.     
tveganja, ki so ugotovljena v okviru stresnih testov, z upoštevanjem
narave, obsega in zapletenosti dejavnosti, ki jih opravlja banka.
(3) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, določi pogostost in podrobnost
nadzorniškega pregledovanja iz prvega in drugega odstavka tega člena glede na
velikost in pomen posamezne banke za finančni sistem ter naravo, obseg in
zapletenost dejavnosti, ki jih banka opravlja, in pri tem upošteva načelo
sorazmernosti v skladu z merili, objavljenimi na podlagi 3. točke prvega
odstavka 307. člena tega zakona.
(4) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, lahko prilagodi metodologije za izvajanje
pregledovanja in ovrednotenja iz drugega odstavka tega člena, da se upoštevajo
banke s podobnim profilom tveganosti, kot so podobni poslovni modeli ali
geografska lokacija izpostavljenosti. Takšne prilagojene metodologije lahko
vključujejo referenčne vrednosti na podlagi tveganj in kvantitativne kazalnike
ter omogočajo upoštevanje posebnih tveganj, ki jim je lahko izpostavljena
posamezna banka, in ne vplivajo na posebno naravo ukrepov, ki so naloženi
posamezni banki v skladu z 280. členom tega zakona.
(5) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, preverjanje in oceno iz prvega in drugega
odstavka tega člena izvede najmanj enkrat na leto.
(6) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, vsaj enkrat na leto izvede stresne teste, s
katerimi se dopolnjuje proces pregledovanja in ovrednotenja tveganj iz prvega
in drugega odstavka tega člena.
(7) Banka Slovenije posreduje Evropskemu bančnemu organu
informacije glede:
1.     
izvajanja procesa nadzorniškega pregledovanja in ovrednotenja v skladu s
tem členom;
2.     
metodologije, ki se uporablja za utemeljitev odločitev in ukrepov
nadzora, ki jih izreče v skladu s tem zakonom na podlagi ugotovitev
nadzorniškega pregledovanja in ovrednotenja;
3.     
uporabe prilagojene metodologije v skladu s četrtim odstavkom tega
člena.
(8) Kadar Banka Slovenije na podlagi pregledovanja, zlasti
ovrednotenja ureditev upravljanja, poslovnega modela ali dejavnosti banke,
upravičeno domneva oziroma sumi, da v povezavi s to banko poteka pranje denarja
ali financiranje terorizma oziroma je do tega prišlo, ali da poteka oziroma se
je zgodil poskus pranja denarja ali financiranja terorizma, ali pa da obstaja
večje tveganje pranja denarja ali financiranja terorizma, takoj uradno obvesti
Evropski bančni organ in Urad Republike Slovenije za preprečevanje pranja
denarja, in če je ustrezno, organe iz drugih držav članic, ki so pristojni za
zagotavljanje skladnosti z Direktivo 2015/849/EU. V primeru morebitnega
večjega tveganja pranja denarja ali financiranja terorizma se Banka Slovenije v
funkciji pristojnega organa nad izvajanjem določb tega zakona in v funkciji
pristojnega organa nad izvajanjem določb zakona, ki ureja preprečevanje pranja
denarja in financiranja terorizma, ter Urad Republike Slovenije za
preprečevanje pranja denarja povežeta z Evropskim bančnim organom in ga takoj
uradno obvestita o svoji skupni oceni, Banka Slovenije pa sprejme ustrezne
ukrepe v skladu s tem zakonom.
193. člen
(tehnična merila nadzorniškega pregledovanja in
ovrednotenja)
Banka Slovenije pri nadzorniškem pregledovanju in
ovrednotenju v skladu s prejšnjim členom poleg kreditnega, tržnega in
operativnega tveganja upošteva tudi:
1.     
rezultate stresnih testov, ki jih v skladu s 177. členom Uredbe
575/2013/EU izvede banka, ki uporablja pristop na podlagi notranjih bonitetnih
ocen;
2.     
izpostavljenost banke tveganju koncentracije in upravljanje tega
tveganja v banki, vključno z izpolnjevanjem zahtev iz 4. dela Uredbe
575/2013/EU in 183. člena tega zakona;
3.     
stabilnost, ustreznost in način uporabe politik in postopkov, ki jih
izvaja banka za upravljanje preostalega kreditnega tveganja iz 175. člena tega
zakona v povezavi z uporabo tehnik za zmanjševanje kreditnega tveganja;
4.     
ustrezen obseg kapitala, ki ga zagotavlja banka, glede na sredstva, ki
jih je banka olistinila, ob upoštevanju ekonomske vsebine posla, vključno z
doseženo stopnjo prenosa tveganja;
5.     
izpostavljenost banke likvidnostnemu tveganju ter merjenje in
obvladovanje tega tveganja v banki, vključno z razvojem analiz alternativnih
scenarijev, upravljanjem instrumentov za zmanjševanje tveganja (zlasti ravni,
sestave in kakovosti likvidnostnih blažilnikov) ter učinkovitimi načrti neprekinjenega
poslovanja;
6.     
vpliv učinkov razpršitve in način vključevanja teh učinkov v sistem
merjenja tveganja;
7.     
rezultate stresnih testov, ki jih izvede banka, ki uporablja notranji
model za izračun kapitalske zahteve za tržno tveganje v skladu s 5. poglavjem
IV. naslova 3. dela Uredbe 575/2013/EU;
8.     
geografsko lokacijo izpostavljenosti banke;
9.     
poslovni model banke.
194. člen
(ocena likvidnostnega tveganja)
Banka Slovenije v okviru ocenjevanja likvidnostnega tveganja
banke redno in celovito preverja strategije, politike in postopke za
upravljanje likvidnostnega tveganja v banki in spodbuja razvoj zanesljivih
notranjih metodologij v banki, ki upoštevajo pomen in vlogo banke za finančni
sistem.
195. člen
(ocena tveganj, povezanih z listinjenjem)
(1) Banka Slovenije v okviru ocenjevanja tveganj, povezanih z
listinjenjem, redno preverja in ocenjuje zlasti, ali banka zagotavlja posredno
podporo pri listinjenju.
(2) Banka Slovenije na podlagi ocene iz prejšnjega odstavka
od banke zahteva ustrezne spremembe pri izračunu kapitalskih zahtev, povezanih
z listinjenjem, zlasti če je banka zagotavljala posredno podporo v več kot enem
primeru listinjenja in je verjetno, da bo banka tudi v bodoče zagotavljala
podporo pri listinjenju, zaradi česar ne doseže prenosa pomembnega deleža
tveganja.
196. člen
(ocena tržnega tveganja in tveganja spremembe obrestne mere
iz dejavnosti iz netrgovalne knjige)
(1) Banka Slovenije v okviru ocenjevanja tržnih tveganj banke
redno preverja in ocenjuje zlasti, ali prilagoditve vrednotenja za pozicije ali
portfelje v trgovalni knjigi, kot so določeni v 105. členu Uredbe 575/2013/EU,
banki omogočajo, da v kratkem časovnem obdobju proda svoje pozicije ali zanje
uvede varovanje brez pomembne izgube v običajnih tržnih pogojih.
(2) Banka Slovenije v okviru nadzorniškega pregledovanja in
ovrednotenja preverja tudi izpostavljenost banke tveganju spremembe obrestne
mere, ki izhaja iz dejavnosti iz netrgovalne knjige. Banka Slovenije banki
naloži sprejetje ustreznih ukrepov pri upravljanju tveganja spremembe obrestne
mere, ki izhaja iz dejavnosti iz netrgovalne knjige, zlasti če:
1.     
se ekonomska vrednost lastniškega kapitala banke iz prvega odstavka 177.
člena tega zakona zmanjša za več kot 15 odstotkov njenega temeljnega
kapitala zaradi nenadnih in nepričakovanih sprememb obrestnih mer, kot je
opredeljeno v katerem koli od šestih nadzorniških šok scenarijev, ki veljajo za
obrestne mere;
2.     
se neto prihodki od obresti iz dejavnosti iz netrgovalne knjige banke
znatno zmanjšajo zaradi nenadnih in nepričakovanih sprememb obrestnih mer, kot
je opredeljeno v enem izmed dveh nadzorniških šok scenarijev, ki veljata za
obrestne mere.
(3) Kot ustrezni ukrepi iz prejšnjega odstavka štejejo kateri
koli dodatni ukrepi iz 280. člena tega zakona ali določitev predpostavk glede
modeliranja in parametrov, ki jih banka upošteva pri izračunu neto prihodkov od
obresti in ki niso predpostavke, ki jih je določil Evropski bančni organ.
(4) Ne glede na drugi odstavek tega člena Banka Slovenije
banki ne naloži sprejetja ustreznih ukrepov iz prejšnjega odstavka, če na
podlagi pregledovanja in ovrednotenja oceni, da banka ustrezno upravlja
tveganje spremembe obrestne mere, ki izhaja iz dejavnosti iz netrgovalne knjige
in ni prekomerno izpostavljena temu tveganju.
197. člen
(ocenjevanje tveganj prevelikega finančnega vzvoda)
(1) Banka Slovenije v okviru ocenjevanja izpostavljenosti
banke tveganju prevelikega finančnega vzvoda preverja zlasti izpostavljenosti,
kot izhajajo iz kazalnikov prevelikega finančnega vzvoda in zlasti količnika
finančnega vzvoda, določenega v skladu s 429. členom Uredbe 575/2013/EU.
(2) Banka Slovenije v okviru preverjanja iz prejšnjega
odstavka pri oceni ustreznosti količnika finančnega vzvoda institucij ter oceni
ustreznosti ureditev, strategij, procesov in mehanizmov, ki jih je vzpostavila
banka glede upravljanja tveganja prevelikega finančnega vzvoda, ustrezno
upošteva poslovni model banke.
198. člen
(ocenjevanje ustreznosti ureditve notranjega upravljanja
banke)
(1) Banka Slovenije pregleduje in ovrednoti ustreznost ureditve
notranjega upravljanja banke, korporativne kulture in vrednot banke ter
usposobljenost članov upravljalnega organa za opravljanje njihovih nalog.
(2) Banka Slovenije lahko za namene pregledovanja in
ovrednotenja iz prejšnjega odstavka kadarkoli zahteva od banke predložitev
dnevnega reda in druge dokumentacije, ki se obravnava na sestankih
upravljalnega organa oziroma njegovih komisij, zapisnike teh sestankov ter
rezultate morebitne notranjega ali zunanjega ocenjevanja uspešnosti delovanja
upravljalnega organa banke.
6.6.2. Pregled in ovrednotenje uporabe notranjih
pristopov
199. člen
(poročanje o notranjih pristopih za izračun kapitalskih
zahtev)
(1) Banka, ki uporablja notranji pristop za izračun zneskov
tveganju prilagojenih izpostavljenosti ali kapitalskih zahtev, določenih v
skladu z Uredbo 575/2013/EU, razen za operativna tveganja, vsaj enkrat letno
predloži Evropskemu bančnemu organu in Banki Slovenije ali Evropski centralni
banki, kadar je ta v skladu z Uredbo 1024/2013/EU pri opravljanju nadzora nad
banko odgovorna za izvajanje vseh nalog iz prvega odstavka 4. člena te uredbe,
poročilo o rezultatih izračunov svojih notranjih pristopov za izpostavljenosti
ali pozicije, ki so vključene v referenčne portfelje, določene v skladu z
drugim odstavkom tega člena, skupaj z razlago metodologij, ki jih je uporabila.
(2) Banka posreduje poročilo iz prejšnjega odstavka glede
referenčnih portfeljev, ki jih določi Komisija s predpisom na podlagi osmega
odstavka 78. člena Direktive 2013/36/EU.
(3) Banka Slovenije ali Evropska centralna banka, kadar je ta
v skladu z Uredbo 1024/2013/EU pri opravljanju nadzora nad banko odgovorna za
izvajanje vseh nalog iz prvega odstavka 4. člena te uredbe, lahko poleg
referenčnih portfeljev iz prejšnjega odstavka določi dodatne referenčne
portfelje, za katere mora banka predložiti poročilo o rezultatih izračunov
svojih notranjih pristopov za izpostavljenosti ali pozicije, ki so vključene v
te dodatne referenčne portfelje, skupaj z razlago metodologij, ki jih je
uporabila. Banka Slovenije se o določitvi dodatnih referenčnih portfeljev za
namene poročanja predhodno posvetuje z Evropskim bančnim organom.
(4) Banka poroča o rezultatih izračunov za referenčne
portfelje iz prvega odstavka tega člena ločeno od rezultatov za referenčne portfelje
iz prejšnjega odstavka.
200. člen
(presoja notranjih pristopov)
(1) Banka Slovenije na podlagi informacij iz poročil,
določenih v prejšnjem členu, spremlja in analizira razpon tveganju prilagojenih
zneskov izpostavljenosti ali kapitalskih zahtev, razen za operativna tveganja,
za izpostavljenosti v referenčnem portfelju.
(2) Banka Slovenije na podlagi ugotovitev iz prejšnjega
odstavka vsaj enkrat letno oceni kakovost notranjih pristopov bank, zlasti:
1.     
pristopov, pri katerih so pri enaki izpostavljenosti velike razlike v
kapitalskih zahtevah, določenih v skladu z Uredbo 575/2013/EU;
2.     
pristopov, ki so izjemno raznoliki ali izjemno podobni in pri katerih so
kapitalske zahteve, določene v skladu z Uredbo 575/2013/EU, znatno in
sistematično podcenjene.
(3) Če se rezultati izračunov posameznih bank znatno
razlikujejo od rezultatov pretežnega dela bank ali če pristopi dajejo veliko
število različnih rezultatov, Banka Slovenije preuči razloge za te razlike.
(4) Če z upoštevanjem ugotovitev iz prejšnjega odstavka Banke
Slovenije oceni, da rezultati na podlagi notranjih pristopov, ki jih uporablja
banka, vodijo v podcenjenost kapitalskih zahtev za banko, ki je ni mogoče
utemeljiti z razlikami v tveganjih posameznih izpostavljenosti ali pozicij,
Banka Slovenije od banke zahteva ustrezne popravke v metodologiji, ki jo
uporablja banka.
(5) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, v zvezi z ocenjevanjem notranjih pristopov
bank in pri določanju zahtev glede popravkov metodologije, ki jo uporablja
banka, zagotovi, da ne:
1.     
spodbuja standardizacije notranjih pristopov bank ali uporabe posameznih
notranjih pristopov pred drugimi;
2.     
ustvarja napačnih spodbud za uporabo notranjih pristopov;
3.     
spodbuja nekritičnega posnemanja uporabe notranjih pristopov.
201. člen
(uporaba notranjih pristopov za izračunavanje kapitalskih
zahtev)
(1) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, spodbuja banke, ki pri ocenjevanju kreditne
sposobnosti subjekta ali finančnega instrumenta uporabljajo zunanje bonitetne
ocene, da teh ocen ne uporabljajo kot izključnega ali avtomatičnega merila za
oceno kreditne sposobnosti. Pri tem Banka Slovenije upošteva velikost in
notranjo organiziranost banke ter naravo, obseg in zapletenost dejavnosti, ki
jih banka opravlja.
(2) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, usmerja banke, da glede na naravo, obseg in
zapletenost dejavnosti, ki jih opravlja ter ob upoštevanju meril iz
1. oddelka 3. poglavja II. naslova 3. dela oziroma 1. do 5. oddelka 5.
poglavja IV. naslova 3. dela Uredbe 575/2013/EU razvijejo notranje zmogljivosti
za ocenjevanje kreditnega tveganja in pogosteje uporabljajo:
1.     
pristop na podlagi notranjih bonitetnih ocen za izračunavanje kapitalskih
zahtev za kreditno tveganje, kadar so njihove izpostavljenosti pomembne v
absolutnem smislu in kadar imajo hkrati veliko število pomembnih nasprotnih
strank;
2.     
notranje modele za izračun kapitalskih zahtev za posebno tveganje
dolžniških instrumentov v trgovalni knjigi skupaj z notranjimi modeli za
izračun kapitalskih zahtev za tveganje neplačila in migracije, kadar je njihova
izpostavljenost posebnemu tveganju pomembna v absolutnem smislu in kadar imajo
veliko število pomembnih pozicij v dolžniških instrumentih različnih
izdajateljev.
202. člen
(redno preverjanje pogojev za uporabo notranjih pristopov)
(1) Banka Slovenije, kadar je v skladu z Uredbo 1024/2013/EU
pri opravljanju nadzora nad banko odgovorna za izvajanje nalog iz točke (f)
prvega odstavka 4. člena te uredbe, redno, vendar najmanj vsaka tri leta
preverja, ali banke, ki so pridobile dovoljenje Banke Slovenije za uporabo
notranjih pristopov za izračun kapitalskih zahtev v skladu s 3. delom Uredbe
575/2013/EU, izpolnjujejo pogoje in zahteve, ki so s tem zakonom ali Uredbo
575/2013/EU določene za pridobitev tega dovoljenja.
(2) Banka Slovenije pri presoji iz prejšnjega odstavka
pregleduje in ocenjuje, ali banka pri notranjih pristopih uporablja dobro
razvite in sodobne tehnike ter prakse ter pri tem zlasti upošteva morebitne
spremembe v poslovanju banke in uporabi navedenih pristopov pri novih produktih
banke.
(3) Če Banka Slovenije na podlagi pregleda in ocene iz
prejšnjega odstavka ugotovi pomembne pomanjkljivosti pri zajetju tveganj z
notranjim pristopom, od banke zahteva ustrezne spremembe v zvezi z notranjim
pristopom na način, da se pomanjkljivosti odpravijo ali ublažijo njihove
posledice. Banka Slovenije lahko v teh primerih zahteva od banke zlasti uvedbo
višjih multiplikatorjev, določi kapitalske pribitke ali izreče druge ustrezne
ukrepe.
(4) Če v zvezi z notranjim modelom za tržna tveganja Banka
Slovenije na podlagi preverjanja iz prvega odstavka tega člena ugotovi veliko
število preseganj iz 366. člena Uredbe 575/2013/EU, ki kažejo, da model ni
dovolj natančen, lahko Banka Slovenije odvzame dovoljenje banki za uporabo tega
notranjega modela ali zahteva od banke, da izvede ustrezne ukrepe, s katerimi
se zagotovi takojšnje izboljšanje modela notranjega pristopa.
(5) Če Banka Slovenije na podlagi preverjanja iz prvega
odstavka tega člena ugotovi, da banka ne izpolnjuje več zahtev za uporabo
notranjega pristopa za izračun kapitalskih zahtev v skladu s 3. delom Uredbe
575/2013/EU, lahko od banke zahteva, da:
1.     
dokaže, da učinek neskladnosti z zahtevami za uporabo pristopa ni
pomemben za izračun kapitalskih zahtev v skladu z Uredbo 575/2013/EU, ali
2.     
predloži načrt za pravočasno ponovno vzpostavitev skladnosti z zahtevami
in določi rok za izvedbo načrta.
(6) Banka Slovenije lahko v primerih iz 2. točke prejšnjega
odstavka zahteva od banke ustrezne spremembe načrta, če iz načrta, ki ga je
predložila banka, ni razvidno, da bo banka zagotovila popolno skladnost z
zahtevami za uporabo notranjega pristopa, ali če rok, ki ga je predlagala
banka, ni ustrezen.
(7) Banka Slovenije na podlagi preverjanja iz prvega odstavka
tega člena banki odvzame dovoljenje za uporabo notranjega pristopa ali omeji
uporabo notranjega pristopa na določena področja, če banka:
1.     
z načrtovanimi ukrepi verjetno ne bo sposobna zagotoviti skladnosti z
zahtevami za uporabo notranjega pristopa v ustreznem roku ali
2.     
ni zadovoljivo dokazala, da učinek neskladnosti ni pomemben.
6.6.3. Dodatna kapitalska zahteva in napotek o dodatno
potrebnem kapitalu
203. člen
(dodatna kapitalska zahteva)
(1) Banka Slovenije banki naloži dodatno kapitalsko zahtevo
za pokrivanje tveganj, ki jih ima posamezna banka zaradi svojih dejavnosti,
vključno s tveganji, ki odražajo učinek nekaterih gospodarskih ali tržnih
gibanj na profil tveganosti posamezne banke, če na podlagi procesa
nadzorniškega pregledovanja in ovrednotenja v skladu s pododdelkom 6.6.1. tega
zakona in rednega preverjanja pogojev za uporabo notranjih pristopov v skladu s
prejšnjim členom ugotovi, da:
1.     
je banka izpostavljena tveganjem ali elementom tveganja, ki niso pokriti
oziroma niso v zadostni meri pokriti, kot je določeno v drugem odstavku tega
člena, s kapitalskimi zahtevami iz 3., 4. in 7. dela Uredbe 575/2013/EU in iz
2. poglavja Uredbe 2017/2402/EU;
2.     
banka ne izpolnjuje zahtev glede ureditve, procesov in mehanizmov
notranjega upravljanja banke iz 148. člena tega zakona ter zahtev glede
kvantitativnih in kvalitativnih elementov procesa ocenjevanja ustreznega
notranjega kapitala iz 151. člena tega zakona ali zahtev iz 393. člena Uredbe
575/2013/EU ter drugi nadzorniški ukrepi Banke Slovenije verjetno ne bi
zadostovali za pravočasno zagotovitev skladnosti s temi zahtevami;
3.     
prilagoditve vrednotenja iz prvega odstavka 196. člena tega zakona niso
zadostne, da bi banki omogočile, da v kratkem časovnem obdobju proda svoje
pozicije ali zanje uvede varovanja brez pomembne izgube v običajnih tržnih
pogojih;
4.     
preverjanje ustreznosti notranjega pristopa banke za izračun kapitalskih
zahtev v skladu s prejšnjim členom pokaže, da bo neskladnost z zahtevami za
uporabo notranjega pristopa verjetno vodila do neustreznih kapitalskih zahtev;
5.     
banka večkrat zapored ne vzpostavi ali vzdržuje ustrezne ravni dodatno
potrebnega kapitala za kritje napotka, sporočenega v skladu z 205. členom tega
zakona; ali
6.     
obstajajo druge posebne okoliščine, povezane z banko, zaradi katerih
Banka Slovenije ocenjuje, da obstajajo pomembni pomisleki z vidika nadzora.
(2) Za namene 1. točke prejšnjega odstavka se za tveganja ali
elemente tveganja šteje, da niso pokriti oziroma niso v zadostni meri pokriti s
kapitalskimi zahtevami iz 3., 4. in 7. dela Uredbe 575/2013/EU in iz 2.
poglavja Uredbe 2017/2402/EU, le, kadar so zneski, vrste in razdelitev
kapitala, za katere Banka Slovenije oceni, da so ustrezni ob upoštevanju
nadzorniškega pregleda ocene, ki jo je opravila banka v skladu s prvim odstavkom
151. člena tega zakona, višji kot kapitalske zahteve iz 3., 4. in 7. dela
Uredbe 575/2013/EU in iz 2. poglavja Uredbe 2017/2402/EU.
(3) Za namene iz prejšnjega odstavka Banka Slovenije ob
upoštevanju profila tveganosti posamezne banke oceni tveganja, ki jim je banka
izpostavljena, vključno s:
1.     
tveganji ali elementi takšnih tveganj, ki so specifični za banko in so
izrecno izključeni ali niso izrecno pokriti s kapitalskimi zahtevami iz 3., 4.
in 7. dela Uredbe 575/2013/EU in iz 2. poglavja Uredbe 2017/2402/EU;
2.     
tveganji ali elementi takšnih tveganj, ki so specifični za posamezno
banko in so verjetno podcenjeni kljub izpolnjevanju veljavnih zahtev iz 3., 4.
in 7. dela Uredbe 575/2013/EU in iz 2. poglavja Uredbe 2017/2402/EU, pri čemer
se tveganja ali elementi tveganja, za katere veljajo predhodno veljavne določbe
v skladu s tem zakonom ali Uredbo 575/2013/EU, ne štejejo za podcenjena;
3.     
pomembnim tveganjem spremembe obrestne mere, ki izhaja iz dejavnosti iz
netrgovalne knjige v skladu s petim odstavkom tega člena.
(4) Za namene drugega odstavka tega člena kapital, ki se
šteje za ustreznega, krije vsa tveganja ali elemente tveganj, ki štejejo za
pomembne na podlagi ocene iz prejšnjega odstavka ter niso pokriti ali niso v
zadostni meri pokriti s kapitalskimi zahtevami iz 3., 4. in 7. dela Uredbe
575/2013/EU in iz 2. poglavja Uredbe 2017/2402/EU.
(5) Tveganje spremembe obrestne mere iz 3. točke tretjega
odstavka tega člena se lahko šteje za pomembno vsaj v primerih iz drugega
odstavka 196. člena tega zakona, razen če Banka Slovenije pri pregledovanju in
ovrednotenju oceni, da banka ustrezno upravlja tveganje spremembe obrestne
mere, ki izhaja iz dejavnosti iz netrgovalne knjige, in da banka temu tveganju
ni prekomerno izpostavljena.
(6) Banka Slovenije določi raven dodatno potrebnega kapitala
za obravnavo tveganj, ki niso tveganje prevelikega finančnega vzvoda, ki ni v
zadostni meri pokrito s točko (d) prvega odstavka 92. člena Uredbe 575/2013/EU,
ki se zahteva na podlagi 1. točke prvega odstavka tega člena, kot razliko med
kapitalom, ki šteje za ustreznega na podlagi drugega, tretjega in četrtega
odstavka tega člena, in relevantnimi kapitalskimi zahtevami iz 3. in 4. dela
Uredbe 575/2013/EU in iz 2. poglavja Uredbe 2017/2402/EU.
(7) Banka Slovenije določi raven dodatno potrebnega kapitala
za obravnavo tveganja prevelikega finančnega vzvoda, ki ni v zadostni meri
pokrito s točko (d) prvega odstavka 92. člena Uredbe 575/2013/EU, ki se zahteva
na podlagi 1. točke prvega odstavka tega člena, kot razliko med kapitalom, ki
šteje za ustreznega na podlagi drugega, tretjega in četrtega odstavka tega
člena, in relevantnimi kapitalskimi zahtevami iz 3. in 7. dela Uredbe
575/2013/EU.
(8) Banka izpolnjuje dodatno kapitalsko zahtevo, ki jo Banka
Slovenije določi z odločbo iz 205. člena tega zakona, s kapitalom, ki
izpolnjuje naslednje pogoje:
1.     
najmanj tri četrtine dodatne kapitalske zahteve se krije s temeljnim
kapitalom;
2.     
najmanj tri četrtine temeljnega kapitala iz prejšnje točke sestavlja
navadni lastniški temeljni kapital.
(9) Banka izpolnjuje dodatno kapitalsko zahtevo, ki jo odredi
Banka Slovenije v skladu s tem členom, za obravnavo tveganj prevelikega
finančnega vzvoda, s temeljnim kapitalom.
(10) Banka Slovenije lahko, kadar oceni, da je to potrebno,
in ob upoštevanju posebnih okoliščin banke od nje zahteva, da izpolnjuje
dodatno kapitalsko zahtevo z večjim deležem temeljnega kapitala ali navadnega
lastniškega temeljnega kapitala.
(11) Banka ne sme uporabiti kapitala, s katerim izpolnjuje
dodatno kapitalsko zahtevo, ki jo Banka Slovenije določi v skladu z odločbo iz
205. člena tega zakona, za obravnavo tveganj, ki niso tveganje prevelikega
finančnega vzvoda, za izpolnitev česar koli od naslednjega:
1.     
kapitalskih zahtev iz točk (a), (b) in (c) prvega odstavka 92. člena
Uredbe 575/2013/EU;
2.     
zahteve po skupnem blažilniku iz 6. točke 229. člena tega zakona;
3.     
napotka o dodatno potrebnem kapitalu iz 204. člena tega zakona, če se ta
napotek nanaša na tveganja, ki niso tveganje prevelikega finančnega vzvoda.
(12) Banka ne sme uporabiti kapitala, s katerim izpolnjuje
dodatno kapitalsko zahtevo, ki jo določi Banka Slovenije v skladu z odločbo iz
205. člena tega zakona, za obravnavo tveganja prevelikega finančnega vzvoda, ki
ni v zadostni meri pokrito s točko (d) prvega odstavka 92. člena Uredbe 575/2013/EU,
za izpolnitev česar koli od naslednjega:
1.     
kapitalske zahteve iz točke (d) prvega odstavka 92. člena Uredbe
575/2013/EU;
2.     
zahteve po blažilniku količnika finančnega vzvoda iz odstavka 1a 92.
člena Uredbe 575/2013/EU;
3.     
napotka o dodatno potrebnem kapitalu iz 204. člena tega zakona, če se ta
napotek nanaša na tveganja prevelikega finančnega vzvoda.
204. člen
(napotek o dodatno potrebnem kapitalu)
(1) Banka v skladu s strategijami in postopki iz 151. člena
tega zakona določi svoj notranji kapital na ustrezno raven kapitala, tako da
zadošča za kritje vseh tveganj, ki jim je izpostavljena, in za zagotovitev, da
lahko kapital banke pokrije morebitne izgube, ki izhajajo iz stresnih
scenarijev, vključno s tistimi, ki so bile ugotovljene z nadzorniškim stresnim
testom v skladu s šestim odstavkom 192. člena tega zakona.
(2) Banka Slovenije v okviru procesa nadzorniškega
pregledovanja in ovrednotenja v skladu s pododdelkom 6.6.1. tega zakona in
rednega preverjanja pogojev za uporabo notranjih pristopov v skladu z 202.
členom tega zakona, vključno z rezultati stresnih testov iz šestega odstavka
192. člena tega zakona, redno pregleduje raven notranjega kapitala, ki jo
določi banka v skladu s prejšnjim odstavkom, in na tej podlagi za vsako banko
določi primerno skupno raven kapitala.
(3) Napotek o dodatno potrebnem kapitalu predstavlja kapital,
ki je enak razliki med:
a)    
primerno skupno ravnjo kapitala, določeno v skladu s prejšnjim
odstavkom, in
b)    
relevantnim zneskom kapitala, zahtevanim na podlagi 3., 4. in 7. dela
Uredbe 575/2013/EU, 2. poglavja Uredbe 2017/2402/EU, prejšnjega člena, 1. točke
drugega odstavka 280. člena tega zakona, 6. točke 229. člena tega zakona ali na
podlagi odstavka 1a 92. člena Uredbe 575/2013/EU.
(4) Banka Slovenije v odločbi iz tretjega odstavka 205. člena
tega zakona opredeli tudi sestavo kapitala, s katerim banka izpolnjuje napotek
o dodatno potrebnem kapitalu.
(5) Napotek o dodatno potrebnem kapitalu je posebej
prilagojen banki in lahko obravnava tveganja, ki se pokrijejo z dodatno
kapitalsko zahtevo v skladu s prejšnjim členom, vendar le v obsegu, v katerem
napotek obravnava vidike tveganj, ki še niso pokriti s to zahtevo.
(6) Banka ne sme uporabiti kapitala, ki se uporabi za
izpolnitev napotka o dodatno potrebnem kapitalu iz tretjega odstavka tega člena
za obravnavo tveganj, ki ni tveganje prevelikega finančnega vzvoda, za
izpolnitev:
a)    
kapitalskih zahtev iz točk (a), (b) in (c) prvega odstavka 92. člena
Uredbe 575/2013/EU;
b)    
dodatne kapitalske zahteve, ki jo Banka Slovenije določi v skladu s prejšnjim
členom ali 1. točko drugega odstavka 280. člena tega zakona za obravnavo
tveganj, ki niso tveganje prevelikega finančnega vzvoda, ter
c)    
zahteve po skupnem blažilniku iz 6. točke 229. člena tega zakona.
(7) Banka ne sme uporabiti kapitala, ki se uporabi za
izpolnitev napotka o dodatno potrebnem kapitalu iz tretjega odstavka tega člena
za obravnavo tveganja prevelikega finančnega vzvoda, za izpolnitev:
a)    
kapitalske zahteve iz točke (d) prvega odstavka 92. člena Uredbe
575/2013/EU,
b)    
dodatne kapitalske zahteve, ki jo Banka Slovenije določi v skladu s
prejšnjim členom ali 1. točko drugega odstavka 280. člena tega zakona za
obravnavo tveganja prevelikega finančnega vzvoda, ter
c)    
zahteve po blažilniku količnika finančnega vzvoda iz odstavka 1a 92.
člena Uredbe 575/2013/EU.
(8) Dokler banka izpolnjuje kapitalske zahteve iz 3., 4. in
7. dela Uredbe 575/2013/EU ter 2. poglavja Uredbe 2017/2402/EU, dodatno
kapitalsko zahtevo, ki jo določi Banka Slovenije v skladu s prejšnjim členom
ali 1. točko drugega odstavka 280. člena tega zakona, in, če je ustrezno,
zahtevo glede blažilnika iz odstavka 1a 92. člena Uredbe 575/2013/EU,
neizpolnjevanje napotka o dodatno potrebnem kapitalu iz tega člena ne sproži
omejitev razdelitev iz 254. ali 258. člena tega zakona.
205. člen
(odločba o dodatni kapitalski zahtevi in odločba o napotku o
dodatno potrebnem kapitalu)
(1) Banka Slovenije pod pogoji iz 203. člena tega zakona
banki z odločbo naloži, da zagotovi dodatno potreben kapital, ki presega
zahteve iz Uredbe 575/2013/EU (v nadaljnjem besedilu: odločba o dodatni
kapitalski zahtevi).
(2) Odločba o dodatni kapitalski zahtevi mora vključevati
jasno obrazložitev celotne ocene elementov iz 203. člena tega zakona. V primeru
5. točke prvega odstavka 203. člena tega zakona utemeljitev vključuje navedbo
razlogov, zaradi katerih uporaba napotka o dodatno potrebnem kapitalu ne velja
več za zadostno.
(3) Banka Slovenije pod pogoji iz prejšnjega člena banki z
odločbo sporoči napotek o dodatno potrebnem kapitalu (v nadaljnjem besedilu:
odločba o napotku o dodatno potrebnem kapitalu).
(4) Banka Slovenije lahko o dodatni kapitalski zahtevi in o
napotku o dodatno potrebnem kapitalu odloči z eno odločbo.
(5) Odločbe o napotku o dodatno potrebnem kapitalu ni mogoče
izpodbijati v postopku sodnega varstva.
206. člen
(sodelovanje z organi za reševanje)
Banka Slovenije obvesti organ za reševanje o:
1.     
dodatni kapitalski zahtevi, ki jo banki naloži Banka Slovenije v skladu
z 203. členom ali 1. točko drugega odstavka 280. člena tega zakona;
2.     
napotku o dodatno potrebnem kapitalu, ki ga je Banka Slovenije sporočila
banki v skladu s tretjim odstavkom 205. člena tega zakona.
6.7. Načrtovanje sanacije in znotrajskupinska finančna
podpora
6.7.1. Načrt sanacije
207. člen
(načrt sanacije)
(1) Banka, ki ni del skupine, nad katero Banka Slovenije ali
drug pristojni organ izvaja nadzor na konsolidirani podlagi, mora sprejeti
načrt ukrepov (v nadaljnjem besedilu: načrt sanacije), s katerimi se v primeru
znatnega poslabšanja finančnega položaja banke omogoči prestrukturiranje banke tako,
da se ohrani ali ponovno vzpostavi uspešno poslovanje in finančna trdnost
banke.
(2) Banka, ki je del skupine, nad katero Banka Slovenije,
Evropska centralna banka ali drug pristojni organ izvaja nadzor na
konsolidirani podlagi, in ni EU nadrejena banka, mora sprejeti individualni
načrt sanacije z upoštevanjem okoliščin in ukrepov na ravni te banke, če je
sprejeta odločitev iz 3. točke tretjega odstavka 222. člena tega zakona.
208. člen
(vsebina načrta sanacije banke)
(1) Banka mora v načrtu sanacije upoštevati različne možnosti
ukrepanja za ohranjanje ali ponovno vzpostavitev uspešnega poslovanja banke in
njene finančne trdnosti, glede na različne stresne scenarije, ki predvidevajo
poslabšanje različnih makroekonomskih in finančnih dejavnikov, ki lahko
pomembno vplivajo na položaj banke, vključno z dogodki na ravni celotnega
sistema ter posebnimi okoliščinami posameznega subjekta in skupine. Načrt
sanacije ne sme upoštevati možnosti uporabe izredne javnofinančne pomoči in ne
sme ustvarjati drugih neposrednih negativnih javnofinančnih učinkov.
(2) Načrt sanacije banke mora vključevati zlasti naslednje
informacije:
1.     
povzetek glavnih vsebin načrta sanacije, vključno z navedbo bistvenih
sprememb glede na predhodni načrt sanacije;
2.     
strateško analizo banke, ki mora vsebovati opis organizacijske strukture
in poslovni model banke ter glavne poslovne dejavnosti in kritične funkcije;
3.     
opis razpoložljivih možnosti prestrukturiranja, da se zagotovi ali
ponovno vzpostavi uspešno poslovanje in finančna trdnost banke, vključno z
ukrepi s časovnim okvirom za njihovo izvedbo;
4.     
analizo učinkov vsake od možnosti, ki je obravnavana v načrtu, vključno
z učinki, ki jih ima posamezna možnost za nadaljevanje ključnih funkcij in
vpliva na druge udeležence na trgu, upnike, delničarje banke ter za zaposlene;
5.     
analizo izvedljivosti posameznih možnosti, ki so obravnavane v načrtu,
vključno z navedbo morebitnih ovir za njihovo izvajanje ter opis postopkov in
ukrepov, s katerimi se te ovire odpravijo;
6.     
opis ureditev, ki zagotavljajo vire financiranja banke v izrednih
pogojih, vključno z opredelitvijo potencialnih virov, ki bi bili na razpolago
ter oceno razpoložljivega zavarovanja, vključno z analizo izpolnjevanja pogojev
za dostop banke do posojila v skrajni sili pri Banki Slovenije;
7.     
opredelitev kvalitativnih in kvantitativnih kazalnikov poslabšanja
finančnega položaja banke, ki zagotavljajo pravočasno izvedbo ukrepov za
ohranitev ali ponovno vzpostavitev finančne trdnosti banke, z lastnimi
prizadevanji banke, vključno z opredelitvijo postopkov stopnjevanja ukrepov, ki
zagotavljajo, da je uprava pravočasno informirana o stopnjevanju ukrepov in
vključena v procese odločanja o teh ukrepih, ter, da se zagotovi pravočasno
obveščanje Banke Slovenije ali Evropske centralne banke, kadar ta v skladu z Uredbo
1024/2013/EU pri opravljanju nadzora nad banko izvaja naloge iz točke (i)
prvega odstavka 4. člena te uredbe, o stopnjevanju ukrepov ter o doseganju ali
preseganju mejnih vrednosti kazalnikov poslabšanja;
8.     
opis stresnih scenarijev, ki so upoštevani v načrtu, ter oceno
učinkovitosti in izvedljivosti izvajanja načrta sanacije v pogojih posameznega
stresnega scenarija,
9.     
opis ukrepov, ki bi se lahko izvedli, če se izpolnijo pogoji za ukrepe
zgodnjega posredovanja v skladu s tem zakonom;
10.  
načrt interne izmenjave informacij in komunikacije z javnostjo, vključno
z razkritji, ki jih izvede banka v zvezi z izvajanjem ukrepov sanacije, da se
glede na posebne značilnosti, ki veljajo za posamezne možnosti sanacije,
preprečijo ali zmanjšajo morebitni negativni učinki na trgu;
11.  
seznam pripravljalnih ukrepov, ki jih je sprejela banka ali bo z
namenom, da se olajša izvajanje načrta sanacije.
(3) Banka Slovenije predpiše podrobnejše informacije, ki jih
mora vključevati načrt sanacije banke.
(4) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (i) prvega odstavka 4. člena te uredbe, lahko za
posamezno banko:
1.     
določi dodatne informacije, ki jih mora banka vključiti v načrt
sanacije;
2.     
zahteva, da banka za namene ocenjevanja in izvajanja načrta sanacije
vodi podrobne evidence s podatki o sklenjenih finančnih pogodbah.
209. člen
(kazalniki poslabšanja finančnega položaja banke)
(1) Banka mora zagotoviti, da kvantitativni in kvalitativni
kazalniki poslabšanja finančnega položaja, ki na podlagi načrta sanacije
sprožijo posamezne ukrepe sanacije ali pripravljalne aktivnosti za uporabo
posameznih ukrepov sanacije, omogočajo enostavno, tekoče in ustrezno
spremljanje finančnega položaja banke.
(2) Banka mora vzpostaviti ustrezne notranje ureditve za
redno spremljanje kazalnikov iz prejšnjega odstavka.
(3) Če z upoštevanjem kazalnikov poslabšanja finančnega
položaja banke, ki so opredeljeni v načrtu sanacije, nastopijo okoliščine za uporabo
posameznih ukrepov sanacije, banka ni zavezana uporabiti ukrepov sanacije, ki
so za te primere predvideni v načrtu sanacije, če upravljalni organ banke meni,
da glede na dejanske razmere uporaba teh ukrepov ni primerna.
(4) Banka lahko uporabi ukrepe sanacije, predvidene v načrtu
sanacije tudi, če z upoštevanjem kazalnikov poslabšanja finančnega položaja
banke, ki so opredeljeni v načrtu sanacije, niso nastopile okoliščine za
uporabo posameznih ukrepov sanacije, če upravljalni organ banke meni, da je
glede na razmere to primerno.
(5) Banka mora nemudoma obvestiti Banko Slovenije ali
Evropsko centralno banko, kadar ta v skladu z Uredbo 1024/2013/EU pri
opravljanju nadzora nad banko izvaja naloge iz točke (i) prvega odstavka 4.
člena te uredbe, o odločitvi iz tretjega ali četrtega odstavka tega člena.
210. člen
(interna potrditev in preverjanje ustreznosti načrta
sanacije)
(1) Načrt sanacije ter vsakokratne spremembe načrta sprejme
upravljalni organ banke, preden ga predloži Banki Slovenije ali Evropski
centralni banki, kadar ta v skladu z Uredbo 1024/2013/EU pri opravljanju
nadzora nad banko izvaja naloge iz točke (i) prvega odstavka 4. člena te
uredbe. Banka hkrati predloži dokazila, da:
1.     
se bo z izvajanjem ukrepov, določenih v načrtu sanacije, z ustrezno
verjetnostjo ohranilo ali ponovno vzpostavilo uspešno poslovanje in trden
finančni položaj banke, pri čemer se upoštevajo pripravljalni ukrepi, ki jih je
banka sprejela ali jih bo sprejela;
2.     
se bodo načrt sanacije in v njem predvideni posebni ukrepi z ustrezno
verjetnostjo hitro in učinkovito izvajali tudi v primeru stresnih okoliščin,
tako da se bo v čim večji meri preprečil resnejši negativni vpliv na finančni
sistem, tudi po stresnih scenarijih, v katerih bi druge institucije izvajale
načrte sanacije v istem obdobju.
(2) Banka mora redno preverjati ustreznost ukrepov sanacije,
določenih v načrtu sanacije. Na podlagi ugotovitev rednega preverjanja mora
banka načrt sanacije posodobiti najmanj enkrat letno. Ne glede na prejšnji
stavek mora banka načrt sanacije posodobiti ob vsakokratni spremembi njene
pravne ali organizacijske strukture ali ob vsaki spremembi njenega poslovnega
ali finančnega položaja, ki bi lahko pomembno vplival na izvajanje predvidenih
ukrepov sanacije ali na uspešnost načrta sanacije za stabilizacijo poslovanja
banke. Banka Slovenije ali Evropska centralna banka, kadar je v skladu z Uredbo
1024/2013/EU pri opravljanju nadzora nad banko odgovorna za izvajanje nalog iz
točke (i) prvega odstavka 4. člena te uredbe, lahko določi, da mora banka načrt
sanacije redno posodabljati v obdobjih, ki so krajša od enega leta.
(3) Banka posreduje načrt sanacije na način, ki ga določi
Banka Slovenije, kadar v skladu z Uredbo 1024/2013/EU pri opravljanju nadzora
nad banko izvaja naloge iz točke (i) prvega odstavka 4. člena te uredbe.
211. člen
(poenostavljene obveznosti)
(1) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (i) prvega odstavka 4. člena te uredbe, lahko odloči,
da se za to banko glede načrta sanacije ne uporabljajo obveznosti iz 208. do
210. člena tega zakona, če oceni, da prenehanje ali stečaj banke ali nadrejene
družbe verjetno ne bi povzročil pomembnejših negativnih posledic na delovanje
finančnega trga in drugih institucij, na pogoje financiranja ali širše
gospodarstvo.
(2) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (i) prvega odstavka 4. člena te uredbe, pri oceni iz
prejšnjega odstavka upošteva naravo poslovanja, delniško strukturo, profil
tveganja, velikost in statusno obliko, medsebojno povezanost z drugimi
institucijami ali finančnim sistemom na splošno, obseg in zapletenosti
aktivnosti, vključenosti v institucionalno shemo za zaščito vlog, ki izpolnjuje
zahteve iz sedmega odstavka 113. člena Uredbe 575/2013/EU, ter opravljanje
investicijskih storitev in poslov. Banka Slovenije ali Evropska centralna
banka, kadar je v skladu z Uredbo 1024/2013/EU pri opravljanju nadzora nad
banko odgovorna za izvajanje nalog iz točke (i) prvega odstavka 4. člena te
uredbe, se v zvezi z oceno iz prejšnjega odstavka posvetuje z Odborom za
finančno stabilnost.
(3) V primeru iz prvega odstavka tega člena Banka Slovenije
ali Evropska centralna banka, kadar je v skladu z Uredbo 1024/2013/EU pri
opravljanju nadzora nad banko odgovorna za izvajanje nalog iz točke (i) prvega
odstavka 4. člena te uredbe, določi obseg obveznosti ter vsebino in podrobnosti
načrta sanacije in informacij, ki jih je treba zagotoviti v poenostavljenem
načrtu sanacije, ter pogostost posodabljanja teh načrtov.
(4) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (i) prvega odstavka 4. člena te uredbe, lahko
kadarkoli prekliče poenostavljene obveznosti iz prvega odstavka tega člena in
zahteva, da banka ali njena nadrejena družba iz prvega odstavka tega člena
izdela in sprejme načrt sanacije v skladu z 208. do 210. členom tega zakona.
(5) Banka Slovenije ali Evropska centralna banka, kadar je v
zvezi z banko na podlagi Uredbe 1024/2013/EU odgovorna za izvajanje nalog iz
točke (i) prvega odstavka 4. člena te uredbe, lahko za posamezno banko glede
načrta sanacije v celoti ali delno opusti uporabo zahtev iz oddelka 6.7. tega
zakona, tudi če:
1.     
je za to banko v skladu z 10. členom Uredbe 575/2013/EU v celoti ali
delno opustila uporabo bonitetnih zahtev in se zahteve iz oddelka 6.7. tega
zakona uporabljajo na konsolidirani podlagi za centralni organ in z njim
povezane institucije v smislu 10. člena Uredbe 575/2013/EU ali
2.     
je banka vključena v institucionalno shemo za zaščito vlog, ki
izpolnjuje zahteve iz sedmega odstavka 113. člena Uredbe 575/2013/EU, in shema
izpolnjuje zahteve iz oddelka 6.7. tega zakona v sodelovanju z vsemi članicami
sheme, za katere velja takšna opustitev.
(6) Za namen iz prejšnjega odstavka se šteje, da vsa
sklicevanja na:
1.     
oddelek 6.7. tega zakona vključujejo centralni organ in z njim povezane
institucije v smislu 10. člena Uredbe 575/2013/EU ter njihove podrejene družbe
in
2.     
nadrejene družbe ali institucije, nad katerimi se izvaja konsolidirani
nadzor v skladu s 324. členom tega zakona, vključujejo centralni organ.
(7) Ne glede na peti odstavek tega člena mora banka
pripraviti načrt sanacije v skladu z 208. do 210. členom tega zakona:
1.     
če je pri opravljanju nadzora nad banko v skladu z Uredbo 1024/2013/EU
Evropska centralna banka odgovorna za izvajanje vseh nalog iz prvega odstavka
4. člena te uredbe ali
2.     
če banka pomeni pomemben delež finančnega sistema Republike Slovenije.
(8) Za namene iz prejšnjega odstavka se šteje, da dejavnosti
banke pomenijo pomemben delež finančnega sistema Republike Slovenije, če je izpolnjen
eden od naslednjih pogojev:
1.     
skupna vrednost njenih sredstev presega 30.000.000.000 eurov ali
2.     
delež njenih skupnih sredstev presega 20 odstotkov bruto domačega
proizvoda Republike Slovenije, razen če skupna vrednost njenih sredstev ne
dosega 5.000.000.000 eurov.
(9) Banka Slovenije o svoji odločitvi, ki jo sprejme na
podlagi prvega, petega ali sedmega odstavka tega člena, obvesti Evropski bančni
organ.
212. člen
(načrt sanacije skupine)
(1) EU nadrejena družba, ki je v skladu s 324. členom tega
zakona vključena v nadzor na konsolidirani podlagi, ki ga izvaja Banka
Slovenije ali Evropska centralna banka, kadar v skladu z Uredbo 1024/2013/EU
pri opravljanju nadzora nad banko opravlja naloge iz točke (g) prvega odstavka
4. člena te uredbe, mora pripraviti načrt sanacije skupine, katerega cilj je
stabilizacija skupine kot celote ali katerekoli institucije v skupini, če je v
težavah, da se razrešijo ali odpravijo razlogi za težave in izboljša finančni
položaj zadevne skupine ali posamezne institucije, pri čemer se upošteva tudi
finančni položaj drugih subjektov v skupini.
(2) Načrt sanacije skupine mora določati:
1.     
opis različnih možnosti ukrepanja za ohranjanje ali ponovno vzpostavitev
pogojev za vzpostavitev stabilnega poslovanja skupine kot celote, nadrejene
družbe in vseh podrejenih družb v skupini in za izboljšanje finančnega položaja
vsake od njih, pri čemer mora upoštevati različne stresne scenarije, ki
predvidevajo poslabšanje različnih makroekonomskih in finančnih dejavnikov, ki
lahko pomembno vplivajo na položaj skupine kot celote in vseh družb v njej,
vključno z dogodki na ravni celotnega sistema ter posebnimi okoliščinami
posameznega subjekta in skupine;
2.     
ustrezne kvalitativne in kvantitativne kazalnike iz 209. člena tega
zakona;
3.     
opis postopkov in pogojev za pravočasno in učinkovito izvajanje
predvidenih ukrepov sanacije, vključno z oceno pogojev za dostop katerekoli
družbe v skupini do posojila v skrajni sili pri pristojni centralni banki,
zlasti glede zavarovanja, ki ga bo subjekt zagotovil v zvezi s tem posojilom v
okoliščinah, ki so predvidene v načrtu sanacije;
4.     
opis ukrepov, ki bi se lahko izvedli, če se izpolnijo pogoji za ukrepe
zgodnjega posredovanja v skladu s tem zakonom.
(3) Načrt sanacije skupine ne sme upoštevati možnosti uporabe
izredne javnofinančne pomoči niti ne sme ustvarjati drugih neposrednih
negativnih javnofinančnih učinkov.
(4) EU nadrejena družba mora v načrtu sanacije skupine
opredeliti tudi dogovore za usklajeno in dosledno izvajanje ukrepov na ravni:
1.     
EU nadrejene družbe;
2.     
finančnega holdinga, mešanega finančnega holdinga in mešanega poslovnega
holdinga s sedežem v državi članici;
3.     
nadrejenega finančnega holdinga v Republiki Sloveniji, EU nadrejenega
finančnega holdinga, nadrejenega mešanega finančnega holdinga v Republiki
Sloveniji in EU nadrejenega mešanega finančnega holdinga;
4.     
vsake posamezne družbe, ki je podrejena subjektu iz 1. do 3. točke tega
odstavka, in pomembne podružnice.
(5) Načrt sanacije skupine mora za vsakega od stresnih
scenarijev, ki so obravnavani v načrtu sanacije skupine, ugotoviti morebitne
ovire za izvajanje ukrepov v skupini in na ravni posameznih subjektov, vključno
z morebitnimi dejanskimi ali pravnimi ovirami za takojšen prenos kapitala, za
odplačilo obveznosti ali sredstev znotraj skupine.
(6) Načrt sanacije skupine in vsak individualni načrt
sanacije na ravni posamezne podrejene družbe v skupini mora vključevati tudi
opis ureditev morebitne znotrajskupinske finančne podpore iz 213. člena tega
zakona.
(7) Načrt sanacije skupine sprejme upravljalni organ EU
nadrejene družbe iz prvega odstavka tega člena, preden ga predloži Banki
Slovenije ali Evropski centralni banki, kadar ta v skladu z Uredbo 1024/2013/EU
pri opravljanju nadzora nad banko izvaja naloge iz točk (g) in (i) prvega
odstavka 4. člena te uredbe, kot konsolidacijskemu nadzorniku na podlagi 324.
člena tega zakona.
(8) Če ni v tem členu določeno drugače, se za načrt sanacije
skupine uporablja 208. do 211. člen tega zakona.
6.7.2. Sporazum o finančni podpori v skupini
213. člen
(sporazum o finančni podpori v skupini)
(1) Sporazum o finančni podpori v skupini je dogovor, ki ga
sklenejo nadrejena banka v Republiki Sloveniji, EU nadrejena banka ali subjekt
iz 2. ali 3. točke četrtega odstavka prejšnjega člena ter njene podrejene
družbe v drugih državah članicah ali tretjih državah, ki so institucije ali
finančne institucije in so vključene v konsolidirani nadzor, ki ga v skladu s
324. členom tega zakona opravlja Banka Slovenije ali Evropska centralna banka,
kadar v skladu z Uredbo 1024/2013/EU pri opravljanju nadzora nad banko izvaja
naloge iz točke (g) prvega odstavka 4. člena te uredbe, in na podlagi katerega
stranke sporazuma zagotovijo finančno podporo katerikoli instituciji, ki je
stranka sporazuma in pri kateri so podane okoliščine za uporabo ukrepov
zgodnjega posredovanja iz prvega odstavka 283. člena tega zakona.
(2) Sporazum o finančni podpori v skupini lahko zajema eno
ali več podrejenih družb v skupini in lahko določa zagotavljanje finančne
podpore nadrejene družbe podrejenim družbam, finančno podporo podrejenih družb
nadrejeni družbi, finančno podporo med podrejenimi družbami skupine, ki so
stranke sporazuma, ali kombinacijo navedenih subjektov.
(3) Sporazum o finančni podpori lahko določa finančno podporo
v obliki posojila, zagotovitve jamstev, zagotovitve sredstev za zavarovanje s
premoženjem ali kombinacijo teh oblik v eni ali več transakcijah, vključno s
transakcijami med prejemnikom podpore in tretjo osebo. Sporazum o finančni
podpori v skupini lahko vključuje zavezo o vzajemnosti, v skladu s katero bo
subjekt v skupini, ki prejme podporo, zagotovil finančno podporo subjektu v
skupini, ki zagotavlja podporo. Banka lahko sklene sporazum o finančni podpori
le, če v trenutku, ko je bil predlog sporazuma predložen Banki Slovenije, banka
ni izpolnjevala pogojev za zgodnje posredovanje iz 283. člena tega zakona.
(4) Tretje osebe, ki niso stranke sporazuma o finančni
podpori, niso upravičene uveljavljati zahtevkov v razmerju do strank sporazuma
glede izvajanja pravic, terjatev ali ukrepov na podlagi sporazuma o finančni
podpori v skupini.
(5) Sporazum o finančni podpori v skupini ni predpogoj za:
1.     
zagotavljanje finančne podpore subjektom v skupini, ki so v finančnih
težavah, če se banka tako odloči za vsak primer posebej in v skladu s
politikami skupine, če to ne pomeni tveganja za vso skupino; ali
2.     
delovanje subjekta, ki je del skupine, v Republiki Sloveniji.
214. člen
(načela in pogoji za sklenitev sporazuma o finančni podpori
v skupini)
(1) Pri sklepanju sporazuma o finančni podpori v skupini
morajo stranke upoštevati naslednja načela:
1.     
vsaka stranka mora k sporazumu pristopiti prostovoljno;
2.     
vsaka stranka, ko pristopa k sporazumu in določa nadomestilo, mora
delovati v svojo najboljšo korist, pri čemer se lahko upoštevajo vse neposredne
ali posredne koristi, ki jih stranka lahko pridobi z zagotovitvijo finančne
podpore;
3.     
vsaka stranka, ki zagotovi finančno podporo, mora imeti na voljo vse
pomembne informacije o stranki, ki finančno podporo prejme, preden določi
nadomestilo za zagotovitev finančne podpore in preden se odloči, da jo bo
zagotovila;
4.     
za vsako transakcijo, izvedeno v skladu s sporazumom, se opredelijo
pravila za določanje nadomestila, pri čemer:
- 
se nadomestilo določi, ko se zagotovi finančna podpora,
- 
se lahko za namene določanja nadomestila upoštevajo informacije, ki jih
ima stranka, ki zagotovi finančno podporo, ker je v isti skupini kot stranka,
ki finančno podporo prejme, niso pa na voljo trgu,
- 
ni treba upoštevati pričakovanega začasnega učinka na tržne cene zaradi
dogodkov zunaj skupine.
(2) Sporazum o finančni podpori mora zagotavljati, da se
lahko finančna podpora na podlagi sporazuma zagotovi le, če so izpolnjeni vsi
naslednji pogoji:
1.     
upravičeno je pričakovati, da bo zagotovljena podpora bistveno ublažila
finančne težave subjekta v skupini, ki bo prejel podporo;
2.     
zagotovitev finančne podpore je namenjena ohranitvi ali ponovni
vzpostavitvi finančne stabilnosti skupine kot celote ali enega od subjektov v
skupini in je v interesu subjekta v skupini, ki zagotovi podporo;
3.     
finančna podpora se zagotovi pod pogoji, ki so določeni v sporazumu, v
skladu s prejšnjim odstavkom;
4.     
na podlagi informacij, ki so v času sprejetja odločitve o odobritvi
finančne podpore na voljo upravljalnemu organu subjekta v skupini, ki zagotovi
finančno podporo, je upravičeno pričakovati, da bo subjekt v skupini, ki prejme
podporo, plačal nadomestilo za podporo, in če se finančna podpora zagotovi v
obliki posojila, povrnil posojilo, če pa se podpora zagotovi v obliki jamstva
ali kakršnegakoli poroštva, pa bo izpolnil obveznost, ki izhaja iz
uveljavljanja jamstva ali poroštva;
5.     
zagotovitev finančne podpore ne bi ogrozila likvidnosti ali solventnosti
subjekta v skupini, ki zagotovi podporo;
6.     
zagotovitev finančne podpore ne bi ogrozila finančne stabilnosti, zlasti
ne v državi članici subjekta v skupini, ki zagotovi podporo;
7.     
subjekt v skupini, ki zagotovi podporo, ob zagotovitvi podpore
izpolnjuje zahteve v zvezi s kapitalom ali likvidnostjo na podlagi veljavnih
predpisov v državi sedeža ter zahteve pristojnega organa, ki je v zvezi s subjektom,
ki zagotovi podporo, odgovoren za nadzor na posamični podlagi, v zvezi s
kapitalsko zahtevo na podlagi 1. točke drugega odstavka 280. člena tega zakona,
ter zagotovitev finančne podpore ne povzroči kršitve teh zahtev, razen če to
odobri ta pristojni organ;
8.     
subjekt v skupini, ki zagotovi podporo, ob zagotovitvi podpore
izpolnjuje zahteve glede velikih izpostavljenosti iz Uredbe 575/2013/EU in
predpisov, ki veljajo v državi sedeža, zagotovitev finančne podpore pa ne
povzroči kršitve teh zahtev, razen če to odobri pristojni organ, ki je v zvezi
s subjektom v skupini, ki zagotovi podporo, odgovoren za nadzor na posamični
podlagi;
9.     
zagotovitev finančne podpore ne bi ogrozila rešljivosti subjekta v
skupini, ki zagotovi podporo.
215. člen
(pregled skladnosti sporazuma o finančni podpori v skupini)
(1) EU nadrejena družba mora Banki Slovenije ali Evropski
centralni banki, kadar v skladu z Uredbo 1024/2013/EU pri opravljanju nadzora
nad banko izvaja naloge iz točke (i) prvega odstavka 4. člena te uredbe, kot konsolidacijskemu
nadzorniku na podlagi 324. člena tega zakona pred sklenitvijo sporazuma o
finančni podpori v skupini iz 213. člena tega zakona predložiti zahtevo za
odobritev sporazuma in zahtevi priložiti predlog besedila sporazuma in navesti
stranke predlaganega sporazuma.
(2) Banka Slovenije ali Evropska centralna banka, kadar v
skladu z Uredbo 1024/2013/EU pri opravljanju nadzora nad banko izvaja naloge iz
točke (i) prvega odstavka 4. člena te uredbe, kot konsolidacijski nadzornik na
podlagi 324. člena tega zakona zahtevo iz prejšnjega odstavka nemudoma
posreduje pristojnim organom vsake podrejene družbe, ki sodeluje kot stranka
predlaganega sporazuma, da se sprejme skupna odločitev.
(3) V zvezi s predlaganim sporazumom o finančni podpori v
skupini si mora Banka Slovenije ali Evropska centralna banka, kadar je v skladu
z Uredbo 1024/2013/EU pri opravljanju nadzora nad banko odgovorna za izvajanje
nalog iz točke (i) prvega odstavka 4. člena te uredbe, skupaj z drugimi
sodelujočimi pristojnimi organi prizadevati, da je v štirih mesecih od dneva,
ko konsolidacijski nadzornik sodelujočim pristojnim organom posreduje vlogo za
pregled predlaganega sporazuma o finančni podpori v skupini, sprejeta skupna
odločitev sodelujočih pristojnih organov glede skladnosti predlaganega
sporazuma s pogoji za finančno podporo iz drugega odstavka prejšnjega člena.
Pri skupni odločitvi sodelujoči pristojni organi upoštevajo možni učinek
izvajanja sporazuma v vseh državah članicah, v katerih skupina deluje, vključno
s finančnimi posledicami. Skupna odločitev se navede v pisni obliki ter
obrazloži in predloži konsolidacijskemu nadzorniku, ki jo posreduje vložniku iz
prvega odstavka tega člena.
(4) Banka Slovenije ali Evropska centralna banka, kadar v
skladu z Uredbo 1024/2013/EU pri opravljanju nadzora nad banko izvaja naloge iz
točke (i) prvega odstavka 4. člena te uredbe, kot konsolidacijski nadzornik na
podlagi 324. člena tega zakona:
1.     
odobri predlog sporazuma, če so z upoštevanjem skupne odločitve iz
prejšnjega odstavka načela in pogoji sporazuma skladni s prejšnjim členom in če
vsi pristojni organi iz drugega odstavka tega člena ocenijo, da v trenutku, ko
je bil sporazum predložen, nobena od strank ni izpolnjevala pogojev za zgodnje
posredovanje iz 283. člena tega zakona; ali
2.     
prepove sklenitev predlaganega sporazuma, če pogoji iz prejšnje točke
niso izpolnjeni.
(5) Katerikoli pristojni organ, ki je vključen v nadzor na
konsolidirani podlagi, lahko v zvezi s skupno odločitvijo iz tretjega odstavka
tega člena do izteka štirimesečnega roka oziroma v vsakem primeru pred
sprejetjem dokončne odločitve predloži Evropskemu bančnemu organu zahtevo v
skladu z 19. členom Uredbe 1093/2010/EU.
(6) Konsolidacijski nadzornik sam sprejme odločitev glede
skladnosti predlaganega sporazuma s pogoji za finančno podporo iz drugega
odstavka prejšnjega člena, če:
1.     
skupna odločitev iz tretjega odstavka tega člena ni sprejeta v štirih
mesecih ali
2.     
Evropski bančni organ o zahtevi iz prejšnjega odstavka ne odloči v enem
mesecu.
(7) Banka Slovenije kot konsolidacijski nadzornik v primeru
iz prejšnjega odstavka pri odločitvi po presoji upošteva mnenja in pomisleke,
ki so jih izrazili sodelujoči pristojni organi. Če je vložena zahteva iz petega
odstavka tega člena, Banka Slovenije kot konsolidacijski nadzornik prekine
postopek odločanja do odločitve Evropskega bančnega organa. Če slednji na
podlagi tretjega odstavka 19. člena Uredbe 1093/2010/EU sprejme svojo odločitev
o zadevi, Banka Slovenije kot konsolidacijski nadzornik to odločitev upošteva
in ravna v skladu s četrtim odstavkom tega člena. Obrazloženo odločitev Banka
Slovenije kot konsolidacijski nadzornik posreduje sodelujočim pristojnim
organom ter vložniku iz prvega odstavka tega člena.
(8) Banka Slovenije kot sodelujoči pristojni organ v primeru
iz prejšnjega odstavka pri izvajanju nadzora nad banko na posamični podlagi
upošteva odločitev konsolidacijskega nadzornika, kadar je to pristojni organ
druge države članice, kot dokončno.
(9) Banka Slovenije ali Evropska centralna banka, kadar je v
skladu z Uredbo 1024/2013/EU pri opravljanju nadzora nad banko odgovorna za
izvajanje naloge iz točke (i) prvega odstavka 4. člena te uredbe, posreduje
sporazum o finančni podpori v skupini, ki ga je odobril pristojni
konsolidacijski nadzornik, in morebitne spremembe tega sporazuma, organu, ki je
v zvezi z banko v skupini odgovoren za reševanje.
216. člen
(odobritev sporazuma o finančni podpori v skupini s strani
delničarjev)
(1) Predlog sporazuma o finančni podpori v skupini, ki ga je
odobril pristojni konsolidacijski nadzornik, mora pred sklenitvijo odobriti
tudi skupščina delničarjev vsakega subjekta, ki sodeluje kot stranka tega
sporazuma.
(2) Sporazum o finančni podpori v skupini velja le za tiste
subjekte v skupini, katerih delničarji so na skupščini odločili, da:
1.     
subjekt pristopi kot stranka k sporazumu o finančni podpori v skupini,
ki ga je odobril pristojni konsolidacijski nadzornik;
2.     
je upravljalni organ tega subjekta pooblaščen za sprejem odločitve, da
kot stranka sporazuma zagotovi ali prejme finančno podporo v skladu s pogoji
sporazuma.
(3) Sporazum o finančni podpri v skupini preneha veljati za
posamezni subjekt, če skupščina delničarjev tega subjekta prekliče pooblastilo
iz prejšnjega odstavka.
217. člen
(razkritja v zvezi s pristopom k sporazumu o finančni
podpori v skupini)
(1) Vsak subjekt v skupini, ki je vključen v konsolidiran
nadzor, ki ga v skladu s 324. členom tega zakona in 4. členom Uredbe
1024/2013/EU nad banko izvaja Banka Slovenije ali Evropska centralna banka,
mora javno objaviti, ali je bil med vsemi ali posameznimi subjekti iz prvega
odstavka 213. člena tega zakona sklenjen sporazumu o finančni podpori v
skupini, vključno z informacijo, ali je pristopil kot stranka sporazuma. Če je
pristopil kot stranka sporazuma, mora v objavi navesti vse stranke sporazuma in
splošne pogoje tega sporazuma.
(2) Informacije iz prejšnjega odstavka, ki so predmet objave,
mora subjekt v skupini posodobiti vsaj enkrat letno.
(3) Za objavo informacij iz prvega odstavka tega člena se
uporabljajo 431. do 434. člen Uredbe 575/2013/EU.
218. člen
(odločitev o zagotovitvi ali prejemu finančne podpore)
(1) Odločitev o zagotovitvi finančne podpore v skladu s
sporazumom o finančni podpori v skupini sprejme upravljalni organ subjekta v
skupini, ki zagotovi finančno podporo, v skladu s pooblastilom iz 2. točke
drugega odstavka 216. člena tega zakona.
(2) Upravljalni organ mora odločitev iz prejšnjega odstavka
obrazložiti in pri tem navesti zlasti cilj predlagane finančne podpore in
okoliščine, iz katerih izhaja, da zagotovitev finančne podpore izpolnjuje
pogoje iz drugega odstavka 214. člena tega zakona.
(3) Odločitev o prejemu finančne podpore v skladu s
sporazumom o finančni podpori v skupini sprejme upravljalni organ subjekta v
skupini, ki prejme finančno podporo, v skladu s pooblastilom iz 2. točke
drugega odstavka 216. člena tega zakona.
(4) Upravljalni organ vsakega subjekta, ki je stranka
sporazuma o finančni podpori v skupini, mora skupščini delničarjev vsako leto
poročati o izvajanju sporazuma in o vseh odločitvah, sprejetih na podlagi
sporazuma.
219. člen
(presoja pogojev za zagotovitev finančne podpore v skupini)
(1) Upravljalni organ subjekta v skupini, ki namerava
zagotoviti finančno podporo na podlagi sporazuma o finančni podpori v skupini,
pred zagotovitvijo podpore o tem obvesti:
1.     
Banko Slovenije ali Evropsko centralno banko, kadar v skladu z Uredbo
1024/2013/EU pri opravljanju nadzora nad banko v skupini izvaja naloge iz točk
(b) ter (d) do (i) prvega odstavka 4. člena te uredbe;
2.     
konsolidacijskega nadzornika;
3.     
pristojni organ, ki je v zvezi s subjektom, ki bo prejel finančno
podporo, pristojen za nadzor na posamični podlagi;
4.     
Evropski bančni organ.
(2) Obvestilo iz prvega odstavka tega člena vključuje
obrazloženo odločitev iz prvega odstavka prejšnjega člena ter podrobnosti predlagane
finančne podpore, vključno s fotokopijo veljavnega sporazuma o finančni podpori
v skupini.
(3) Če namerava finančno podporo na podlagi sporazuma o
finančni podpori v skupini zagotoviti banka, lahko Banka Slovenije ali Evropska
centralna banka, kadar v skladu z Uredbo 1024/2013/ES pri opravljanju nadzora
nad banko v skupini izvaja naloge iz točk (b) ter (d) do (i) prvega odstavka 4.
člena te uredbe, v petih delovnih dneh po prejemu obvestila iz prvega odstavka
tega člena banki prepove ali omeji zagotovitev finančne podpore, če oceni, da
pogoji iz drugega odstavka 214. člena tega zakona za zagotovitev finančne
podpore v skupini niso izpolnjeni, in svojo odločitev obrazloži.
(4) Banka Slovenije v primeru iz prejšnjega odstavka o svoji
odločitvi glede odobritve, prepovedi ali omejitve finančne podpore subjekta v
skupini nemudoma obvesti:
1.     
konsolidacijskega nadzornika;
2.     
pristojni organ, ki je v zvezi s subjektom, ki bo prejel finančno
podporo, pristojen za nadzor na posamični podlagi;
3.     
Evropski bančni organ.
(5) Banka Slovenije kot konsolidacijski nadzornik na podlagi
324. člena tega zakona in Uredbe 1024/2013/EU nemudoma obvesti druge člane
kolegija nadzornikov in člane kolegija za reševanje o odločitvi pristojnega
organa, ki je v zvezi s subjektom, ki bo zagotovil finančno podporo v skupini,
pristojen za nadzor na posamični podlagi, glede odobritve, prepovedi ali
omejitve finančne podpore, ki jo namerava zagotoviti subjekt v skupini.
(6) Če ima konsolidacijski nadzornik ali pristojni organ, ki
je v zvezi s subjektom, ki bo prejel finančno podporo, pristojen za nadzor na
posamični podlagi, ugovore v zvezi z odločitvijo iz tretjega odstavka tega
člena o prepovedi ali omejitvi finančne podpore, lahko zadevo v dveh dneh
predloži Evropskemu bančnemu organu in ga zaprosi za pomoč v skladu z 31.
členom Uredbe 1093/2010/EU.
(7) Če Banka Slovenije v zvezi z namero banke iz prvega
odstavka tega člena ali drug pristojni organ, ki je v zvezi s subjektom, ki bo
zagotovil finančno podporo, pristojen za nadzor na posamični podlagi, v zvezi z
namero subjekta o zagotovitvi finančne podpore, v obdobju iz tretjega odstavka
tega člena ne prepove ali omeji nameravane finančne podpore ali jo pred iztekom
tega obdobja odobri, se lahko finančna podpora zagotovi pod pogoji, navedenimi
v obvestilu iz drugega odstavka tega člena.
(8) Banka sporoči odločitev upravljalnega organa o
zagotovitvi finančne podpore:
1.     
Banki Slovenije ali Evropski centralni banki, kadar v skladu z Uredbo
1024/2013/EU pri opravljanju nadzora nad banko v skupini izvaja naloge iz točk
(b) ter (d) do (i) prvega odstavka 4. člena te uredbe;
2.     
konsolidacijskemu nadzorniku, ki o tem nemudoma obvesti druge člane
kolegija nadzornikov in člane kolegija za reševanje;
3.     
pristojnemu organu, ki je v zvezi s subjektom, ki bo prejel finančno
podporo, pristojen za nadzor na posamični podlagi;
4.     
Evropskemu bančnemu organu.
(9) Če je sporazum o finančni podpori v skupini vključen v
načrt sanacije skupine in pristojni organ, ki je v zvezi s subjektom, ki bo
zagotovil finančno podporo, pristojen za nadzor na posamični podlagi, omeji ali
prepove finančno podporo banki, lahko Banka Slovenije, kadar v skladu z Uredbo
1024/2013/EU pri opravljanju nadzora nad banko izvaja naloge iz točke (i)
prvega odstavka 4. člena te uredbe, zahteva, da pristojni konsolidacijski
nadzornik v skladu z 220. členom tega zakona in po postopku iz 222. člena tega
zakona ponovno oceni načrt sanacije skupine ali da banka predloži popravljen
individualni načrt sanacije.
6.7.3. Pregled in ocena načrta sanacije
220. člen
(ocenjevanje načrta sanacije)
(1) Banka Slovenije v okviru pregleda in ovrednotenja iz 192.
člena tega zakona preverja, ali načrt sanacije, ki ga je v skladu z 207. členom
tega zakona predložila banka, vsebuje vse informacije in izpolnjuje zahteve iz
208. do 210. člena tega zakona.
(2) Pri oceni iz prejšnjega odstavka Banka Slovenije upošteva
zlasti naslednje:
1.     
ali je struktura kapitala banke ter virov financiranja ustrezna glede na
kompleksnost organizacijske strukture in glede na profil tveganosti banke;
2.     
ali se bosta z izvajanjem ukrepov, predlaganih v načrtu, verjetno
ohranila ali ponovno vzpostavila uspešno poslovanje in stabilni finančni
položaj institucije ali skupine, pri čemer upošteva pripravljalne ukrepe, ki
jih je institucija sprejela ali jih namerava sprejeti;
3.     
ali se bodo načrt in posamezne aktivnosti v načrtu z ustrezno
verjetnostjo lahko izvajali dovolj hitro in učinkovito tudi v primeru znatnih
finančnih težav na način, da se bo v čim večji meri preprečil resnejši
negativni vpliv na finančni sistem, pri čemer upošteva tudi scenarije, ko bi v
istem obdobju tudi druge institucije izvajale načrte sanacije;
4.     
ali imajo lahko ukrepi in aktivnosti, ki so predvideni v načrtu
sanacije, negativen vpliv na rešljivost banke.
(3) Banka Slovenije lahko za namene ocenjevanja načrta
sanacije v skladu s prvim odstavkom tega člena od banke zahteva, da:
1.     
v določenem roku predloži dodatna pojasnila in dokaze v zvezi z
okoliščinami iz prejšnjega odstavka;
2.     
v določenem roku načrt sanacije uskladi z zahtevami iz 208. do 210. člena
tega zakona;
3.     
vzpostavi in vzdržuje evidenco podatkov o finančnih pogodbah, ki jih je
sklenila banka.
(4) Banka Slovenije načrt sanacije iz prvega odstavka tega
člena posreduje organu, ki je pristojen za reševanje, ter pridobi njegovo oceno
glede okoliščin iz 4. točke drugega odstavka tega člena.
(5) Banka Slovenije izdela oceno iz prvega odstavka tega
člena v šestih mesecih od predložitve načrta in pri tem upošteva oceno in
priporočila organa, pristojnega za reševanje.
221. člen
(odprava ugotovljenih pomanjkljivosti in ovir)
(1) Če Banka Slovenije v okviru preverjanja na podlagi prvega
odstavka prejšnjega člena oceni, da ima načrt sanacije banke bistvene
pomanjkljivosti ali da obstajajo bistvene ovire za njegovo učinkovito
izvajanje, o svoji oceni pisno obvesti banko ali nadrejeno družbo v skupini in
jo pozove, da v določenem roku predloži poročilo o okoliščinah in razlogih, ki
utemeljeno vplivajo na drugačno oceno ustreznosti načrta sanacije, ali pa v
dveh mesecih predloži popravljen načrt sanacije, v katerem je prikazano, kako
je banka odpravila ugotovljene pomanjkljivosti oziroma ovire. Banka Slovenije
lahko rok iz prejšnjega stavka na predlog banke podaljša za največ en mesec.
(2) Če banka ne ravna v skladu s prejšnjim odstavkom, Banka
Slovenije z odredbo o odpravi kršitev zahteva, da v določenem roku uveljavi
določene spremembe v načrtu sanacije.
(3) Če Banka Slovenije v okviru preverjanja na podlagi prvega
odstavka prejšnjega člena oceni, da ugotovljenih pomanjkljivosti ali ovir ni
mogoče odpraviti s spremembo načrta sanacije, od banke zahteva, da v določenem
roku sprejme ustrezne spremembe v poslovanju, s katerimi bo odpravila
ugotovljene pomanjkljivosti ali ovire pri izvajanju načrta sanacije, in pri tem
upošteva nujnost in sorazmernost zahtevanih sprememb glede na resnost
ugotovljenih pomanjkljivosti in ovir ter učinek zahtevanih sprememb na
poslovanje banke.
(4) Banka Slovenije lahko poleg drugih ukrepov nadzora,
določenih v tem zakonu, v primeru iz prejšnjega odstavka od banke zahteva
zlasti, da:
1.     
zmanjša profil tveganosti, vključno z likvidnostnim tveganjem;
2.     
zagotovi pogoje in izvede potrebne aktivnosti za pravočasno
dokapitalizacijo;
3.     
oceni ustreznost strategij in organizacijske strukture banke;
4.     
spremeni strategijo financiranja, da se izboljša stabilnost izvajanja
osnovnih poslovnih dejavnosti in ključnih funkcij;
5.     
spremeni strukturo upravljanja banke.
222. člen
(ocena načrta sanacije skupine)
(1) Banka Slovenije kot konsolidacijski nadzornik skupaj s
pristojnimi organi, ki so pristojni za nadzor subjektov v skupini na posamični
podlagi, pregleda načrt sanacije skupine, ki ga je predložila EU nadrejena
družba, ki je v skladu s 324. členom tega zakona vključena v nadzor na
konsolidirani podlagi, ki ga izvaja Banka Slovenije na podlagi tega zakona in
Uredbe 1024/2013/EU, ter oceni, ali načrt sanacije skupine vsebuje vse
informacije in izpolnjuje zahteve ter merila iz 210. člena tega zakona.
(2) Za oceno iz prejšnjega odstavka se smiselno uporabljajo
določbe prvega do četrtega odstavka 220. člena tega zakona in prejšnji člen.
Pri tem Banka Slovenije kot konsolidacijski nadzornik upošteva tudi možen
učinek ukrepov sanacije na finančno stabilnost v vseh državah članicah, v
katerih deluje skupina.
(3) Pri ocenjevanju načrta sanacije skupine v skladu s prvim
in drugim odstavkom tega člena si mora Banka Slovenije skupaj z drugimi
sodelujočimi pristojnimi organi prizadevati za sprejem skupne odločitve:
1.     
o izvedbi pregleda in o oceni načrta sanacije skupine;
2.     
o ukrepih za odpravo pomanjkljivosti tega načrta in o ukrepih za odpravo
ovir za njegovo izvajanje, ki se morajo izvršiti na ravni nadrejene družbe v
skupini;
3.     
o zahtevi, da posamezna institucija, ki je del skupine, pripravi
individualni načrt sanacije ter o ukrepih za odpravo pomanjkljivosti načrta
sanacije skupine ali o ukrepih za odpravo ovir za njegovo izvajanje, ki se
morajo izvršiti na ravni podrejene družbe.
(4) Banka Slovenije si mora skupaj z drugimi pristojnimi
organi prizadevati, da bi bila skupna odločitev iz prejšnjega odstavka sprejeta
v štirih mesecih od dneva, ko konsolidacijski nadzornik sodelujočim pristojnim
organom posreduje načrt sanacije skupine.
(5) Banka Slovenije ali katerikoli drug pristojni organ, ki
je vključen v nadzor na konsolidirani podlagi, lahko v zvezi s skupno
odločitvijo iz tretjega odstavka tega člena, do izteka roka iz prejšnjega
odstavka oziroma v vsakem primeru pred sprejetjem odločitve v skladu s šestim
ali sedmim odstavkom tega člena predloži Evropskemu bančnemu organu zahtevo v
skladu z 19. členom Uredbe 1093/2010/EU.
(6) Konsolidacijski nadzornik sam sprejme odločitev iz prvega
odstavka tega člena, če:
1.     
skupna odločitev o teh zadevah ni sprejeta v roku iz četrtega odstavka
tega člena ali
2.     
je v zvezi s skupno odločitvijo iz tretjega odstavka tega člena vložena
zahteva iz prejšnjega odstavka in Evropski bančni organ ni odločil o zadevi v
enem mesecu.
(7) Pristojni organ sam sprejme odločitev iz 3. točke
tretjega odstavka tega člena, če:
1.     
skupna odločitev o teh zadevah ni sprejeta v roku iz četrtega odstavka
tega člena ali
2.     
je v zvezi s skupno odločitvijo iz tretjega odstavka tega člena vložena
zahteva iz petega odstavka tega člena in Evropski bančni organ ni odločil o
zadevi v enem mesecu.
(8) Če skupna odločitev iz 3. točke tretjega odstavka tega
člena ni sprejeta v roku iz četrtega odstavka tega člena, lahko posamezni
sodelujoči pristojni organi, ki si pri sprejemanju odločitve iz 3. točke
tretjega odstavka tega člena ne nasprotujejo, sprejmejo skupno odločitev za
skupino, v katero so zajeti le subjekti pod njihovo pristojnostjo.
(9) Banka Slovenije kot konsolidacijski nadzornik v zvezi z
odločitvijo iz šestega odstavka tega člena po presoji upošteva mnenja in
pomisleke, ki so jih izrazili sodelujoči pristojni organi. Če je v zvezi z
odločitvijo iz 1. ali 2. točke tretjega odstavka tega člena vložena zahteva iz
petega odstavka tega člena, Banka Slovenije kot konsolidacijski nadzornik
prekine postopek odločanja do odločitve Evropskega bančnega organa. Če slednji
na podlagi tretjega odstavka 19. člena Uredbe 1093/2010/EU sprejme svojo odločitev
o zadevi, Banka Slovenije to odločitev upošteva. Obrazloženo odločitev Banka
Slovenije kot konsolidacijski nadzornik posreduje EU nadrejeni družbi in
sodelujočim pristojnim organom.
(10) Banka Slovenije kot sodelujoči pristojni organ pri
izvajanju nadzora nad banko na posamični podlagi upošteva skupno odločitev iz
tretjega ali osmega odstavka tega člena ter odločitev konsolidacijskega
nadzornika, ki je sprejeta v skladu s šestim odstavkom tega člena, kot
dokončno.
(11) Če je v zvezi z odločitvijo iz 3. točke tretjega
odstavka tega člena vložena zahteva iz petega odstavka tega člena, Banka
Slovenije kot sodelujoči pristojni organ prekine postopek odločanja na podlagi
sedmega odstavka tega člena do odločitve Evropskega bančnega organa. Če slednji
na podlagi tretjega odstavka 19. člena Uredbe 1093/2010/EU sprejme svojo
odločitev o zadevi, Banka Slovenije pri odločitvi iz sedmega odstavka tega
člena njegovo odločitev upošteva. Obrazloženo odločitev Banka Slovenija
posreduje banki in konsolidacijskemu nadzorniku.
6.8. Kvalificirane naložbe banke
223. člen
(dovoljenje za kvalificirane naložbe)
(1) Kvalificirana naložba po tem zakonu je naložba, na
podlagi katere pridobi banka kvalificiran delež v:
1.     
finančni instituciji s sedežem v Republiki Sloveniji ali drugi državi
članici, z izjemo finančnih institucij, pri katerih mora banka za pridobitev
kvalificiranega deleža v teh osebah pridobiti dovoljenje nadzornega organa
Republike Slovenije ali druge države članice; ali
2.     
subjektu finančnega sektorja s sedežem v tretji državi.
(2) Banka mora pred vsako pridobitvijo kvalificirane naložbe
pridobiti dovoljenje Banke Slovenije (v nadaljnjem besedilu: dovoljenje za
kvalificirano naložbo).
(3) Banka Slovenije banki izda dovoljenje za kvalificirano
naložbo, če:
1.     
je banka zagotovila ustrezno ureditev notranjega upravljanja iz naslova
pridobitve in upravljanja kvalificirane naložbe,
2.     
zaradi pridobitve takšne naložbe ne bo ovirano učinkovito izvajanje
nadzora nad banko in
3.     
zaradi pridobitve takšne naložbe ne bo ogrožena kapitalska ustreznost
ali ustrezna likvidnost banke na posamični ali konsolidirani podlagi.
(4) Za namen iz 2. točke prejšnjega odstavka se šteje, da je
izvajanje učinkovitega nadzora oteženo zlasti, če:
1.     
je ob upoštevanju predpisov tretje države ali ob upoštevanju prakse te
države pri uporabi in izvajanju teh predpisov verjetno, da bo ovirano izvajanje
nadzora v skladu z določbami tega zakona ali
2.     
bi bilo zaradi poslovnih ali lastniških povezav subjekta, v katerem bo
banka pridobila kvalificirano naložbo, z drugimi družbami ali posamezniki
zaradi medsebojnih povezav na podlagi udeležbe v kapitalu ali zaradi
nepreglednega poslovanja oteženo izvajanje nadzora v skladu z določbami tega
zakona.
(5) Drugi odstavek tega člena se ne uporablja glede naložb,
ki jih banka pridobi v okviru:
1.     
izvajanja storitev za račun stranke;
2.     
poplačila svojih terjatev z uresničitvijo pravic iz zavarovanja, če so
bile naložbe dane banki kot zavarovanje njenih terjatev in banka te naložbe
odsvoji v petih letih po pridobitvi;
3.     
preoblikovanja svojih terjatev do subjekta finančnega sektorja v deleže
v kapitalu tega subjekta v postopku prisilne poravnave ali podobnem postopku
zaradi insolventnosti, ki se vodi nad tem subjektom.
(6) Banka mora Banko Slovenije nemudoma obvestiti o
pridobitvi kvalificirane naložbe in o pogojih iz prejšnjega odstavka in
predložiti dokazila o izpolnjevanju teh pogojev. Če banka, ki je pridobila
kvalificirano naložbo na podlagi 2. točke prejšnjega odstavka, ne odsvoji ali
ne zmanjša pridobljene kvalificirane naložbe v petih letih po pridobitvi, mora
za ohranitev kvalificirane naložbe pridobiti dovoljenje Banke Slovenije za
kvalificirano naložbo.
(7) Banka Slovenije v odločbi o izdaji dovoljenja za
pridobitev kvalificirane naložbe določi višino deleža glasovalnih pravic ali
deleža v kapitalu subjekta finančnega sektorja, za katerega se izdaja
dovoljenje, kot enega od razponov iz prvega odstavka 77. člena tega zakona.
Banka mora pred vsako nadaljnjo pridobitvijo deleža, na podlagi katere bi
presegla razpon, za katerega velja dovoljenje, pridobiti novo dovoljenje Banke
Slovenije za kvalificirano naložbo.
(8) Banka Slovenije predpiše dokumentacijo, ki jo predloži
banka zahtevi za izdajo dovoljenja za kvalificirano naložbo.
224. člen
(prenehanje veljavnosti dovoljenja)
(1) Banka Slovenije z odločbo o dovoljenju za kvalificirano
naložbo določi rok, v katerem mora banka pridobiti kvalificirano naložbo, za
katero je bilo izdano dovoljenje. Rok ne sme biti krajši od treh mesecev.
(2) Za prenehanje veljavnosti dovoljenja za kvalificirano naložbo
se smiselno uporablja 79. člen tega zakona.
(3) Ne glede na tretji odstavek 79. člena tega zakona
dovoljenje za kvalificirano naložbo ne preneha veljati, če banka po pridobitvi
kvalificirane naložbe v razponu, za katerega je bilo izdano dovoljenje, zmanjša
delež naložbe tako, da ne dosega več razpona, za katerega je bilo izdano
dovoljenje, in v treh mesecih po odsvojitvi ponovno poveča svoj delež tako, da
ponovno dosega razpon, za katerega je bilo izdano dovoljenje.
(4) Banka mora Banko Slovenije nemudoma obvestiti, če delež
kvalificirane naložbe zmanjša pod delež, za katerega je bilo izdano dovoljenje
Banke Slovenije.
225. člen
(odvzem dovoljenja)
(1) Banka Slovenije banki odvzame dovoljenje za kvalificirano
naložbo, če v zvezi s kvalificirano naložbo niso več izpolnjeni pogoji iz
tretjega odstavka 223. člena tega zakona. Banka Slovenije v odločbi o odvzemu
dovoljenja določi rok, v katerem mora banka zmanjšati kvalificirano naložbo ali
izvesti ustrezno preoblikovanje naložbe.
(2) Če banka v roku iz prejšnjega odstavka ne zmanjša
kvalificirane naložbe ali ne izvede ustreznega preoblikovanja naložbe, se
šteje, da gre za neupravičeno pridobitev kvalificirane naložbe.
226. člen
(neupravičena pridobitev kvalificirane naložbe)
Če banka pridobi kvalificirano naložbo v nasprotju z 223.
členom tega zakona, Banka Slovenije z odredbo banki določi rok, v katerem mora
banka odsvojiti kvalificirano naložbo, izvesti ustrezno preoblikovanje naložbe
ali vložiti zahtevo za izdajo dovoljenja.
227. člen
(poročanje na zahtevo Banke Slovenije)
(1) Banka Slovenije lahko od finančne institucije s sedežem v
Republiki Sloveniji, v kateri je banka pridobila kvalificirano naložbo,
zahteva, da poroča o dejstvih in okoliščinah, ki so pomembne za njeno
poslovanje in vplivajo na oceno tveganj, ki nastajajo za banko v zvezi s
kvalificirano naložbo.
(2) Če finančna institucija iz prejšnjega odstavka poroča o
navedenih dejstvih drugim nadzornim organom v Republiki Sloveniji, lahko Banka
Slovenije od teh organov zahteva predložitev vseh informacij o njenem
poslovanju, ki vplivajo na oceno tveganj, ki nastajajo za banko v zvezi s
kvalificirano naložbo.
6.9. Poročanje o pomembnih okoliščinah
228. člen
(poročila banke o pomembnih dejstvih in okoliščinah)
(1) Banka mora Banko Slovenije in Evropsko centralno banko,
kadar je v skladu z Uredbo 1024/2013/EU pri opravljanju nadzora nad banko
odgovorna za opravljanje nalog iz točk (b) in (d) do (i) prvega odstavka 4.
člena te uredbe, obveščati o naslednjih dejstvih in okoliščinah:
1.     
spremembah podatkov, ki se vpisujejo v sodni register;
2.     
sklicu skupščine in vseh sklepih, sprejetih na skupščini;
3.     
imetnikih delnic banke ter o pridobitvi oziroma spremembi kvalificiranih
deležev;
4.     
pridobitvi oziroma odtujitvi delnic, poslovnih deležev oziroma članskih
pravic, v pravnih osebah;
5.     
prenehanju opravljanja določenih storitev, ki jih opravlja banka;
6.     
o drugih dejstvih in okoliščinah, ki jih določi Banka Slovenije v
podzakonskem predpisu iz 155. člena tega zakona in so pomembne za presojo, ali
banka posluje v skladu s predpisi iz drugega odstavka 9. člena tega zakona.
(2) Uprava banke mora Banko Slovenije in Evropsko centralno
banko, kadar je v skladu z Uredbo 1024/2013/EU pri opravljanju nadzora nad
banko odgovorna za opravljanje nalog iz točk (b) in (d) do (i) prvega odstavka
4. člena te uredbe, nemudoma obvestiti o naslednjih dogodkih:
1.     
če banka na zahtevo vlagatelja ni sposobna izplačati njegove dospele
vloge;
2.     
če se položaj banke spremeni tako, da banka ne zagotavlja ali verjetno
ne bo zagotavljala kapitalske ustreznosti iz 149. člena tega zakona ali
ustrezne likvidnosti iz 150. člena tega zakona;
3.     
če je banka začela obširnejšo prenovo informacijskih sistemov ali če je
banka začela razvoj nove ponudbe storitev, ki so pretežno podprte z
informacijsko tehnologijo;
4.     
drugih dogodkih, ki lahko pomembno vplivajo na poslovanje banke v skladu
s pravili o upravljanju tveganj.
7. POGLAVJE: 
KAPITALSKI BLAŽILNIKI
7.1. Splošne določbe
229. člen
(pomen izrazov)
Izrazi, uporabljeni v tem poglavju tega zakona, pomenijo:
1.     
»varovalni kapitalski blažilnik« pomeni kapital, ki ga mora banka
zagotavljati v skladu z 231. členom tega zakona;
2.     
»posamezni banki lasten proticiklični kapitalski blažilnik« pomeni
kapital, ki ga mora banka zagotavljati v skladu z 232. členom tega zakona;
3.     
»blažilnik za GSPB« pomeni kapital, ki ga mora banka zagotavljati v
skladu z 243. členom tega zakona;
4.     
»blažilnik za DSPB« pomeni kapital, ki ga mora banka zagotavljati v
skladu z 244. členom tega zakona;
5.     
»blažilnik sistemskih tveganj« pomeni kapital, ki ga mora banka zagotavljati
v skladu z 246. členom tega zakona;
6.     
»zahteva po skupnem blažilniku« pomeni celoten navaden lastniški
temeljni kapital, ki ga mora banka zagotavljati za izpolnjevanje zahtev v zvezi
z:
- 
varovalnim kapitalskim blažilnikom,
- 
posamezni banki lastnim proticikličnim kapitalskim blažilnikom,
- 
blažilnikom za GSPB,
- 
blažilnikom za DSPB,
- 
blažilnikom sistemskih tveganj;
7.     
»stopnja proticikličnega blažilnika« pomeni stopnjo, ki jo mora
uporabljati banka za izračun banki lastnega proticikličnega kapitalskega
blažilnika in ki je določena v skladu z 233. do 236. členom tega zakona, ali s
strani ustreznega organa tretje države;
8.     
»vodilo za blažilnik« pomeni referenčno stopnjo blažilnika, izračunano v
skladu z 233. členom tega zakona;
9.     
»blažilnik količnika finančnega vzvoda« pomeni temeljni kapital, ki ga
mora banka zagotavljati za izpolnjevanje zahtev, ki so določene z odstavkom 1a
92. člena Uredbe 575/2013/EU;
10.  
»znesek skupne izpostavljenosti tveganjem« pomeni znesek
izpostavljenosti tveganjem, izračunanim v skladu s tretjim odstavkom 92. člena
Uredbe 575/2013/EU;
11.  
»GSPB« je globalna sistemsko pomembna banka, ki jo na konsolidirani
podlagi kot globalno sistemsko pomembno banko opredeli Banka Slovenije v skladu
s tem zakonom in Uredbo 1024/2013/EU;
12.  
»DSPB« je druga sistemsko pomembna banka, ki jo na posamični,
subkonsolidirani ali konsolidirani podlagi kot drugo sistemsko pomembno banko
opredeli Banka Slovenije v skladu s tem zakonom in Uredbo 1024/2013/EU;
13.  
»imenovani organ druge države« je organ druge države članice ali tretje
države, ki je po pravu te države ali v skladu z Uredbo 1024/2013/EU pristojen
za določanje zahtev glede kapitalskih blažilnikov, ki jih mora vzdrževati banka
države članice ali tretje države, oziroma za opredelitev banke države članice
ali tretje države kot GSPB ali DSPB.
230. člen
(pristojnosti Banke Slovenije)
(1) Banka Slovenije v skladu s tem zakonom določi zahteve po
vzdrževanju kapitalskih blažilnikov z namenom preprečevanja ali omejevanja
makrobonitetnega in sistemskega tveganja.
(2) Za namene iz prejšnjega odstavka Banka Slovenije določi
zahteve po vzdrževanju enega ali več kapitalskih blažilnikov:
1.     
proticikličnega blažilnika iz 232. člena tega zakona;
2.     
blažilnika sistemskih tveganj iz 246. člena tega zakona;
3.     
blažilnika za GSPB iz 243. člena tega zakona;
4.     
blažilnika za DSPB iz 244. člena tega zakona.
(3) Banka Slovenije obvesti Odbor za finančno stabilnost pred
odločitvijo glede:
1.     
določitve banke kot GSPB ali DSPB;
2.     
zahteve v zvezi s proticikličnim kapitalskim blažilnikom;
3.     
zahteve v zvezi z blažilnikom sistemskih tveganj in
4.     
zahteve v zvezi z blažilnikom za DSPB.
(4) Odbor za finančno stabilnost v roku, ki ga določi Banka
Slovenije in ki ni krajši od osmih dni, poda mnenje v zvezi s predlagano
odločitvijo Banke Slovenije v zadevah iz prejšnjega odstavka. Če Odbor za
finančno stabilnost v določenem roku poda mnenje o predlogu odločitve, Banka
Slovenije pri odločitvi to mnenje upošteva ali pisno pojasni razloge, zaradi
katerih tega mnenja ni upoštevala.
7.2. Vrste kapitalskih blažilnikov
7.2.1. Varovalni kapitalski blažilnik
231. člen
(zahteva po vzdrževanju varovalnega kapitalskega blažilnika)
Banka mora vzdrževati varovalni kapitalski blažilnik v višini
2,5 odstotka zneska skupne izpostavljenosti tveganjem na posamični in
konsolidirani podlagi, kot velja v skladu z II. naslovom 1. dela Uredbe
575/2013/EU. Banka izpolnjuje to zahtevo z navadnim lastniškim temeljnim
kapitalom.
7.2.2. Proticiklični kapitalski blažilnik
232. člen
(zahteva po vzdrževanju banki lastnega proticikličnega
kapitalskega blažilnika)
(1) Banka mora vzdrževati lastni proticiklični kapitalski
blažilnik, enak znesku njene skupne izpostavljenosti tveganjem, pomnoženemu s
tehtanim povprečjem stopenj proticikličnega blažilnika, izračunanih v skladu s
tretjim odstavkom tega člena na posamični in konsolidirani podlagi, kot velja v
skladu z II. naslovom 1. dela Uredbe 575/2013/EU. Banka izpolnjuje to zahtevo z
navadnim lastniškim temeljnim kapitalom.
(2) Stopnja banki lastnega proticikličnega kapitalskega
blažilnika je sestavljena iz tehtanega povprečja stopenj proticikličnega
blažilnika, ki se uporabljajo za države, v katerih so kreditne izpostavljenosti
te banke.
(3) Banka Slovenije predpiše podrobnejša pravila za izračun
stopenj posamezni banki lastnega proticikličnega kapitalskega blažilnika.
233. člen
(določanje stopnje proticikličnega blažilnika)
(1) Banka Slovenije četrtletno izračunava vodilo za
blažilnik, ki smiselno odraža kreditni cikel in tveganja zaradi čezmerne
kreditne rasti v Republiki Sloveniji, ter ustrezno upošteva posebnosti
gospodarstva v Republiki Sloveniji. Vodilo za blažilnik temelji na odstopanju
razmerja med krediti in bruto domačim proizvodom (v nadaljnjem besedilu: BDP)
od dolgoročnega trenda tega razmerja, pri čemer upošteva:
1.     
kazalnik rasti ravni kreditov v Republiki Sloveniji ter zlasti kazalnik,
ki odraža spremembe razmerja med krediti, odobrenimi v Republiki Sloveniji, in
BDP;
2.     
smernice Evropskega odbora za sistemska tveganja glede izračuna vodila
za blažilnik.
(2) Banka Slovenije četrtletno oceni intenzivnost cikličnega
sistemskega tveganja in ustreznost stopnje proticikličnega blažilnika v
Republiki Slovenije ter določi ali prilagodi stopnjo proticikličnega
blažilnika, ki se uporablja za izračun stopnje banki lastnega proticikličnega
kapitalskega blažilnika v zvezi s kreditnimi izpostavljenostmi v Republiki
Sloveniji (v nadaljnjem besedilu: stopnja proticikličnega blažilnika za
Republiko Slovenijo).
(3) Banka Slovenije pri določitvi stopnje proticikličnega
blažilnika za Republiko Slovenijo upošteva:
1.     
vodilo za blažilnik, izračunano v skladu s prvim odstavkom tega člena;
2.     
smernice ter priporočila Evropskega odbora za sistemska tveganja glede
določanja stopnje blažilnika;
3.     
druge spremenljivke, ki so po mnenju Banke Slovenije pomembne pri
ugotavljanju cikličnega sistemskega tveganja.
234. člen
(višina stopnje proticikličnega blažilnika)
(1) Banka Slovenije določi stopnjo proticikličnega blažilnika
za Republiko Slovenijo v razponu med 0 odstotkov in 2,5 odstotkov zneska skupne
izpostavljenosti tveganjem, pri čemer se stopnja določa v korakih po 0,25
odstotne točke ali z večkratniki 0,25 odstotne točke.
(2) Ne glede na prejšnji odstavek lahko Banka Slovenije
določi stopnjo proticikličnega blažilnika za Republiko Slovenijo, ki presega
2,5 odstotka zneska skupne izpostavljenosti tveganjem, če je to utemeljeno na
podlagi ocene iz prejšnjega člena.
235. člen
(začetek uporabe proticikličnega blažilnika)
(1) Ko Banka Slovenije določi stopnjo proticikličnega
blažilnika za Republiko Slovenijo, ki je višja od 0 odstotkov, ali poviša že
uveljavljeno stopnjo, se nova stopnja proticikličnega blažilnika za Republiko
Slovenijo začne uporabljati 12 mesecev po objavi iz 238. člena tega zakona.
(2) Ne glede na prejšnji odstavek lahko Banka Slovenije v
izjemnih okoliščinah določi, da se nova stopnja proticikličnega blažilnika za
Republiko Slovenijo, ki je objavljena v skladu z 238. členom tega zakona, začne
uporabljati pred potekom 12 mesecev od objave.
(3) Če Banka Slovenije zniža veljavno stopnjo proticikličnega
blažilnika za Republiko Slovenijo ali jo zniža na 0 odstotkov, določi tudi
okvirno obdobje, v katerem se povečanje blažilnika ne pričakuje. Tako določeno
okvirno obdobje Banke Slovenije ne zavezuje.
236. člen
(priznavanje stopenj proticikličnega blažilnika, ki
presegajo 2,5 odstotka)
(1) Kadar imenovani organ druge države določi stopnjo
proticikličnega blažilnika za to državo, ki presega 2,5 odstotka zneska skupne
izpostavljenosti tveganjem, lahko Banka Slovenije prizna to stopnjo blažilnika
za namene izračuna banki lastnega proticikličnega kapitalskega blažilnika.
(2) Kadar Banka Slovenije prizna stopnjo proticikličnega
blažilnika druge države, ki presega 2,5 odstotka zneska skupne izpostavljenosti
tveganjem, banka pri izračunu banki lastnega proticikličnega kapitalskega
blažilnika upošteva to stopnjo v zvezi z izpostavljenostmi v tej državi članici
ali tretji državi.
(3) Kadar Banka Slovenije ne prizna stopnje proticikličnega
blažilnika druge države, ki presega 2,5 odstotka zneska skupne izpostavljenosti
tveganjem, banke pri izračunu banki lastnega proticikličnega kapitalskega
blažilnika v zvezi z izpostavljenostmi v tej državi članici ali tretji državi
upoštevajo stopnjo proticikličnega blažilnika v višini 2,5 odstotka.
237. člen
(odločitev o stopnjah proticikličnega blažilnika za
izpostavljenosti bank v tretjih državah)
(1) Če imenovani organ tretje države ni določil in objavil
stopnje proticikličnega blažilnika za to državo, lahko Banka Slovenije določi
stopnjo proticikličnega blažilnika za izpostavljenosti bank v tej državi, ki jo
banke upoštevajo pri izračunu banki lastnega proticikličnega kapitalskega
blažilnika.
(2) Kadar je imenovani organ tretje države določil in objavil
stopnjo proticikličnega blažilnika za to državo, lahko Banka Slovenije določi
drugačno stopnjo proticikličnega blažilnika za izpostavljenosti bank v tej
državi, če stopnja blažilnika, ki jo je določil imenovani organ tretje države,
ne zadostuje za ustrezno zaščito bank pred tveganji čezmerne kreditne rasti v
tej državi.
(3) Stopnja proticikličnega blažilnika za izpostavljenosti bank
v tretji državi, ki jo določi Banka Slovenije na podlagi prejšnjega odstavka,
ne sme biti nižja od stopnje, ki jo določi imenovani organ tretje države, razen
če stopnja blažilnika, ki jo je določil imenovani organ tretje države, presega
2,5 odstotka zneska skupne izpostavljenosti tveganjem.
(4) Banka Slovenije lahko obvesti Evropski odbor za sistemska
tveganja, da stopnja proticikličnega blažilnika za tretjo državo, ki jo je
določil imenovani organ tretje države, za to tretjo državo ni zadostna.
(5) Če Evropski odbor za sistemska tveganja na podlagi
obvestila iz prejšnjega odstavka ali obvestila imenovanega organa države
članice ali na lastno pobudo izda priporočilo, ga Banka Slovenije upošteva pri
presoji na podlagi prvega do tretjega odstavka tega člena.
(6) Kadar Banka Slovenije določi stopnjo proticikličnega
blažilnika za izpostavljenosti bank v tretji državi v skladu z drugim in
tretjim odstavkom tega člena, zaradi česar se zviša stopnja proticikličnega
blažilnika, ki jo je določil imenovani organ tretje države, se nova stopnja
proticikličnega blažilnika za izpostavljenosti bank v tej državi začne
uporabljati 12 mesecev po objavi iz 239. člena tega zakona.
(7) Ne glede na prejšnji odstavek lahko Banka Slovenije v
izjemnih okoliščinah določi, da se nova stopnja proticikličnega blažilnika za
izpostavljenosti bank v tretji državi, ki je objavljena v skladu z 239. členom
tega zakona, začne uporabljati pred potekom 12 mesecev od objave.
238. člen
(objava stopnje proticikličnega blažilnika za Republiko
Slovenijo)
(1) Banka Slovenije četrtletno na svoji spletni strani objavi
stopnjo proticikličnega blažilnika za Republiko Slovenijo, določenega v skladu
z 233. členom tega zakona, in si prizadeva za časovno usklajenost te objave z
objavami drugih imenovanih organov.
(2) Objava stopnje proticikličnega blažilnika iz prejšnjega
odstavka vključuje vsaj naslednje podatke:
1.     
veljavno stopnjo proticikličnega blažilnika;
2.     
razmerje med krediti in BDP ter odstopanje tega razmerja od dolgoročnega
trenda;
3.     
vodilo za blažilnik, izračunano v skladu s prvim odstavkom 233. člena
tega zakona;
4.     
utemeljitev zadevne stopnje blažilnika;
5.     
kadar se stopnja blažilnika zviša, datum, od katerega morajo banke
uporabljati to višjo stopnjo blažilnika za namene izračuna svojega lastnega
proticikličnega kapitalskega blažilnika;
6.     
sklicevanje na izjemne okoliščine, ki upravičujejo odločitev, da se
uporaba stopnje blažilnika zahteva prej kot 12 mesecev od objave v skladu s tem
členom;
7.     
če se stopnja blažilnika zniža, okvirno obdobje, v katerem se povišanje stopnje
blažilnika ne pričakuje, skupaj z utemeljitvijo za to obdobje.
(3) Banka Slovenije uradno obvesti Evropski odbor za
sistemska tveganja o vsaki spremembi stopnje proticikličnega blažilnika za
Republiko Slovenijo in sporoči podatke iz prejšnjega odstavka.
239. člen
(objava stopnje proticikličnega blažilnika za
izpostavljenosti bank v tretji državi)
(1) Banka Slovenije na svojih spletnih straneh objavi stopnjo
proticikličnega blažilnika za izpostavljenosti bank v tretji državi, ki jo je
določila v skladu s prvim in drugim odstavkom 237. člena tega zakona.
(2) Banka Slovenije v objavo iz prejšnjega odstavka vključi
naslednje podatke:
1.     
stopnjo proticikličnega blažilnika in tretjo državo, za katero se
blažilnik uporablja;
2.     
utemeljitev zadevne stopnje blažilnika;
3.     
kadar je stopnja blažilnika prvič večja od nič ali se poviša, datum, od
katerega morajo banke uporabljati to višjo stopnjo blažilnika za namene
izračuna svojega lastnega proticikličnega kapitalskega blažilnika;
4.     
sklicevanje na izjemne okoliščine, ki upravičujejo odločitev, da se
uporaba stopnje blažilnika zahteva prej kot 12 mesecev od objave v skladu
s tem členom.
240. člen
(objava stopnje proticikličnega blažilnika, ki presega 2,5
odstotka)
Kadar Banka Slovenije v skladu z 236. členom tega zakona prizna
stopnjo blažilnika za drugo državo članico ali tretjo državo, ki presega 2,5
odstotka zneska skupne izpostavljenosti tveganjem, to objavi na svoji spletni
strani. Objava vključuje vsaj naslednje podatke:
1.     
stopnjo proticikličnega blažilnika;
2.     
državo članico ali tretjo državo, za katero se blažilnik uporablja;
3.     
kadar se stopnja blažilnika zviša, datum, od katerega morajo banke
uporabljati to višjo stopnjo blažilnika za namene izračuna svojega lastnega
proticikličnega kapitalskega blažilnika;
4.     
sklicevanje na izjemne okoliščine, ki upravičujejo odločitev, da se
uporaba stopnje blažilnika zahteva prej kot 12 mesecev od objave v skladu
s tem členom.
7.2.3. Blažilnik za GSPB in blažilnik za DSPB
241. člen
(določanje globalnih sistemsko pomembnih bank)
(1) Banka Slovenije z upoštevanjem metodologije iz drugega
odstavka tega člena z odločbo kot GSPB določi:
1.     
skupino, katere del je banka in na vrhu katere je EU nadrejena banka, EU
nadrejeni finančni holding ali EU nadrejeni mešani finančni holding, ki imajo
sedež v Republiki Sloveniji, ali
2.     
banko, ki ni podrejena družba EU nadrejene kreditne institucije, EU
nadrejenega finančnega holdinga ali EU nadrejenega mešanega finančnega
holdinga.
(2) Banka Slovenije določi banko ali skupino kot GSPB, če bi
njen propad ali slabo poslovanje lahko povzročilo sistemsko tveganje globalnega
pomena. Banka Slovenije oceni vpliv posamezne banke ali skupine na sistemsko
tveganje globalnega pomena z uporabo metodologije, ki temelji na naslednjih
merljivih in enakovredno uteženih kazalnikih:
1.     
velikost skupine;
2.     
medsebojna povezanost skupine s finančnim sistemom;
3.     
nadomestljivost storitev ali finančne infrastrukture, ki jo zagotavlja
skupina;
4.     
zapletenost skupine;
5.     
čezmejne dejavnosti skupine, vključno s čezmejno dejavnostjo med
Republiko Slovenijo in drugimi državami članicami ter med Republiko Slovenijo
in tretjo državo.
(3) Na podlagi skupnega rezultata uporabljene metodologije iz
prejšnjega odstavka Banka Slovenije banko ali skupino iz prvega odstavka tega
člena, katere skupni rezultat presega najnižjo presečno vrednost rezultata,
določenega za prvo podkategorijo GSPB, razvrsti v eno od petih podkategorij
GSPB iz prvega odstavka 243. člena tega zakona. Presečne vrednosti rezultatov
med zaporednimi podkategorijami upoštevajo načelo konstantnega linearnega
naraščanja sistemskega pomena GSPB med vsako podkategorijo, z izjemo najvišje
podkategorije.
(4) Ko Banka Slovenije opredeli banko ali skupino kot GSPB,
jo razvrsti v ustrezno podkategorijo GSPB in ji določi rok za izpolnitev
zahteve po vzdrževanju blažilnika za GSPB, ki je določen za to podkategorijo v
skladu z 243. členom tega zakona.
(5) Banka Slovenije lahko v primeru posebnih okoliščin:
1.     
prerazvrsti GSPB v višjo podkategorijo GSPB, kot je določena na podlagi
tretjega odstavka tega člena;
2.     
kot GSPB opredeli banko ali skupino iz prvega odstavka tega člena, ki na
podlagi uporabljene metodologije ne presega najnižje presečne vrednosti za prvo
podkategorijo GSPB, določeno na podlagi tretjega odstavka tega člena;
3.     
prerazvrsti GSPB na podlagi dodatne določitvene metodologije iz višje v
nižjo podkategorijo ob upoštevanju enotnega mehanizma za reševanje na podlagi
dodatnega skupnega rezultata iz šestega odstavka tega člena.
(6) Banka Slovenije za banko ali skupino izračuna dodatni
skupni rezultat, na podlagi katerega lahko sprejme ukrep iz 3. točke prejšnjega
odstavka. Pri izračunu uporabi dodatno določitveno metodologijo, ki temelji na
naslednjih enakovrednih kategorijah merljivih kazalnikov:
1.     
kategorijah iz 1. do 4. točke drugega odstavka tega člena;
2.     
čezmejni dejavnosti skupine, razen dejavnosti skupine v sodelujočih
državah članicah iz 4. člena Uredbe 806/2014/EU.
(7) Banka Slovenije najmanj enkrat letno preveri določitev
GSPB in razvrstitev GSPB v ustrezne podkategorije GSPB. V primeru, ko Banka
Slovenije ob ponovnem pregledu ugotovi, da se GSPB z upoštevanjem skupnega
rezultata na podlagi metodologije iz drugega odstavka tega člena ali zaradi
posebnih okoliščin iz petega odstavka tega člena prerazvrsti v drugo
podkategorijo GSPB, ali če ugotovi, da banka ali skupina ne izpolnjuje več
meril za GSPB, odloči, da:
1.     
se za GSPB uporablja nova podkategorija GSPB, določena na podlagi
tretjega in petega odstavka tega člena, ter določi rok za izpolnitev zahteve po
vzdrževanju blažilnika za GSPB, ki je določen za to podkategorijo GSPB, v
skladu z 243. členom tega zakona; ali
2.     
banka ali skupina ni več opredeljena kot GSPB.
(8) Banka Slovenije obvesti Evropski odbor za sistemska
tveganja o rezultatih pregleda in določitvi GSPB ter podkategorijah GSPB, v
katero je vsaka GSPB razvrščena, vključno z utemeljitvijo presoje posebnih
okoliščin iz petega odstavka tega člena. Banka Slovenije informacijo o
podkategoriji, v katero je posamezna GSPB razvrščena, objavi na svoji spletni
strani.
242. člen
(določanje drugih sistemsko pomembnih bank)
(1) Banka Slovenije z upoštevanjem meril iz drugega odstavka
tega člena z odločbo kot DSPB določi:
1.     
banko ali
2.     
skupino, katere del je banka in na vrhu katere je ena izmed naslednjih
oseb s sedežem v Republiki Sloveniji:
- 
EU nadrejena banka;
- 
EU nadrejeni finančni holding;
- 
EU nadrejeni mešani finančni holding;
- 
nadrejena banka;
- 
nadrejeni finančni holding ali
- 
nadrejeni mešani finančni holding.
(2) Banka Slovenije banko ali skupino iz prejšnjega odstavka
opredeli kot DSPB, če bi propad ali slabo poslovanje banke lahko povzročilo
sistemsko tveganje v Republiki Sloveniji. Banka Slovenije oceni vpliv posamezne
banke na sistemsko tveganje v Republiki Sloveniji na podlagi vsaj enega od
naslednjih meril:
1.     
velikost,
2.     
pomen za gospodarstvo Evropske unije ali Republike Slovenije,
3.     
pomen čezmejnih dejavnosti,
4.     
medsebojna povezanost banke ali skupine s finančnim sistemom.
(3) Ko Banka Slovenije opredeli banko ali skupino kot DSPB,
hkrati določi tudi stopnjo blažilnika za DSPB in rok za izpolnitev zahteve po
vzdrževanju tega blažilnika.
(4) Ne glede na drugi odstavek tega člena Banka Slovenije v
primeru, ko ob ponovnem pregledu DSPB določi nižji ali višji blažilnik za DSPB,
ali če ugotovi, da z upoštevanjem meril iz prvega in drugega odstavka tega
člena pri banki ali skupini niso več podane okoliščine za obravnavo kot DSPB,
odloči, da:
1.     
se za banko ali skupino uporablja nova stopnja blažilnika za DSPB in
določi rok za izpolnitev zahteve po vzdrževanju tega blažilnika, ali
2.     
banka ali skupina ni več opredeljena kot DSPB.
(5) Banka Slovenije obvesti Evropski odbor za sistemska
tveganja o bankah in skupinah, ki jih je opredelila kot DSPB, ter na svoji
spletni strani objavi seznam DSPB.
(6) Banka Slovenije najmanj enkrat na leto preveri
izpolnjevanje meril za DSPB in ustreznost določenih stopenj blažilnika za DSPB.
Banka Slovenije obvesti o rezultatih to DSPB in Evropski odbor za sistemska
tveganja ter na svoji spletni strani objavi posodobljen seznam DSPB.
243. člen
(zahteva po vzdrževanju blažilnika za GSPB)
(1) GSPB mora vzdrževati blažilnik za GSPB na konsolidirani
podlagi, ki ustreza podkategoriji za GSPB, v katero je GSPB razvrščena na
podlagi 241. člena tega zakona, in sicer v višini:
1.     
za prvo najnižjo podkategorijo: 1 odstotek zneska skupne
izpostavljenosti tveganjem;
2.     
za drugo podkategorijo: 1,5 odstotka zneska skupne izpostavljenosti
tveganjem;
3.     
za tretjo podkategorijo: 2 odstotka zneska skupne izpostavljenosti
tveganjem;
4.     
za četrto podkategorijo: 2,5 odstotka zneska skupne izpostavljenosti
tveganjem;
5.     
za peto podkategorijo: 3,5 odstotka zneska skupne izpostavljenosti
tveganjem.
(2) GSPB izpolnjuje to zahtevo z navadnim lastniškim
temeljnim kapitalom.
244. člen
(zahteva po vzdrževanju blažilnika za DSPB)
(1) DSPB mora vzdrževati blažilnik za DSPB na posamični,
subkonsolidirani ali konsolidirani podlagi v višini, ki ga določi Banka
Slovenije. DSPB izpolnjuje to zahtevo z navadnim lastniškim temeljnim
kapitalom.
(2) Banka Slovenije lahko določi blažilnik za DSPB v višini
do 3 odstotkov zneska skupne izpostavljenosti tveganjem ob upoštevanju meril za
določitev DSPB iz 242. člena tega zakona na konsolidirani, subkonsolidirani ali
posamični podlagi. Banka Slovenije zagotovi, da zahteva po vzdrževanju
blažilnika za DSPB ne povzroča nesorazmernih negativnih učinkov na celoten
finančni sistem ali njegove dele, vključno z učinki v drugih državah članicah
ali na ravni Evropske unije, ki bi ovirali ali povzročili ovire za delovanje
notranjega trga.
(3) Ne glede na prejšnji odstavek lahko Banka Slovenije
določi blažilnik za DSPB, višji od 3 odstotkov zneska skupne izpostavljenosti
tveganjem, če Komisija v treh mesecih po prejemu obvestila Evropskega odbora za
sistemska tveganja iz petega odstavka tega člena sprejme izvedbeni akt s
pooblastilom Banki Slovenije za zahtevo po vzdrževanju blažilnika za DSPB,
višjega od 3 odstotkov skupne izpostavljenosti tveganjem.
(4) Ne glede na prvi odstavek tega člena in zahteve po
vzdrževanju blažilnika sistemskih tveganj se v primeru, ko je DSPB podrejena
globalno sistemsko pomembni instituciji (v nadaljnjem besedilu: GSPI) ali
domači sistemsko pomembni instituciji (v nadaljnjem besedilu: DSPI), ki je
institucija ali skupina, na vrhu katere je EU nadrejena institucija in se zanjo
na konsolidirani podlagi zahteva po vzdrževanju blažilnika za DSPI, za to
podrejeno DSPB na posamični ali subkonsolidirani podlagi uporabi blažilnik, ki
ne presega nižje izmed vrednosti:
1.     
vsote višjega od blažilnikov za GSPI ali DSPI, ki se uporabljata za
skupino na konsolidirani podlagi, in 1 odstotka zneska skupne izpostavljenosti
tveganjem, ali
2.     
3 odstotkov zneska skupne izpostavljenosti tveganjem, ali stopnje, višje
od 3 odstotkov zneska skupne izpostavljenosti tveganjem, ki se na podlagi
izvedbenega akta Komisije uporablja za skupino na konsolidirani podlagi v
skladu s prejšnjim odstavkom.
(5) Banka Slovenije pred določitvijo ali spremembo blažilnika
za DSPB o tem obvesti Evropski odbor za sistemska tveganja, in sicer vsaj en
mesec pred objavo odločitve, kadar je blažilnik določen v višini do 3 odstotkov
zneska skupne izpostavljenosti tveganjem, oziroma vsaj tri mesece pred objavo
odločitve, kadar je blažilnik določen s stopnjo, višjo od 3 odstotkov.
(6) Obvestilo iz prejšnjega odstavka vključuje:
1.     
razloge, zaradi katerih Banka Slovenije ocenjuje, da bo blažilnik za
DSPB učinkovit in sorazmeren pri zmanjševanju tveganja;
2.     
oceno verjetnega pozitivnega ali negativnega učinka blažilnika za DSPB
na notranji trg na podlagi razpoložljivih informacij, ki so na voljo Banki
Slovenije;
3.     
stopnjo blažilnika za DSPB, ki jo Banka Slovenije namerava določiti.
245. člen
(zahteva po vzdrževanju blažilnika sistemskih tveganj)
Kadar za skupino na konsolidirani podlagi veljata tako
zahteva po vzdrževanju blažilnika za GSPB kot zahteva po vzdrževanju blažilnika
za DSPB, se uporabi višja od obeh zahtev.
7.2.4. Blažilnik sistemskih tveganj
246. člen
(zahteva glede vzdrževanja blažilnika sistemskih tveganj)
(1) Banka Slovenije lahko določi blažilnik sistemskih tveganj
za vse izpostavljenosti ali za eno ali več podskupin izpostavljenosti iz prvega
odstavka 247. člena tega zakona, da se preprečijo ali zmanjšajo sistemska ali
makrobonitetna tveganja.
(2) Banka Slovenije lahko zahteva, da morajo vse banke ali
določene skupine bank vzdrževati blažilnik sistemskih tveganj, izračunan v
skladu z 248. členom tega zakona, in sicer na posamični, subkonsolidirani ali
konsolidirani podlagi. Zahteva se izpolnjuje z navadnim lastniškim temeljnim
kapitalom.
(3) Pri določanju zahtev iz prvega odstavka tega člena Banka
Slovenije upošteva tveganja, ki niso zajeta z zahtevami iz 232., 243. in 244.
člena tega zakona in Uredbe 575/2013/EU, zlasti pa upošteva tveganje motenj v
finančnem sistemu, ki bi lahko imele resne negativne posledice za finančni
sistem in realno gospodarstvo v Republiki Sloveniji.
247. člen
(določanje stopnje blažilnika sistemskih tveganj)
(1) Banka Slovenije lahko določi stopnje blažilnika
sistemskih tveganj za vse banke ali za določene skupine bank, in sicer v zvezi
z vsemi izpostavljenostmi oziroma za eno ali več od naslednjih podskupin
izpostavljenosti:
1.     
vse izpostavljenosti v Republiki Sloveniji;
2.     
vse izpostavljenosti v drugi državi članici ob upoštevanju 249. člena
tega zakona;
3.     
izpostavljenosti v tretjih državah;
4.     
sektorske izpostavljenosti v Republiki Sloveniji:
- 
vse izpostavljenosti na drobno od fizičnih oseb, zavarovane s stanovanjskimi
nepremičninami;
- 
vse druge izpostavljenosti do fizičnih oseb, razen izpostavljenosti iz
prejšnje alineje;
- 
vse izpostavljenosti do pravnih oseb, zavarovane s hipotekami na
poslovne nepremičnine;
- 
vse druge izpostavljenosti do pravnih oseb, razen izpostavljenosti iz
prejšnje alineje;
5.     
sektorske izpostavljenosti iz prejšnje točke v drugi državi članici
zgolj zaradi omogočitve priznavanja stopnje blažilnika, ki jo določi druga
država članica v skladu z 251. členom tega zakona;
6.     
podskupine vseh kategorij sektorskih izpostavljenosti iz 4. točke tega
odstavka.
(2) Banka Slovenije blažilnik sistemskih tveganj določi s
stopnjami prilagoditev po 0,5 odstotne točke ali večkratnikom te vrednosti. Za
različne skupine bank in izpostavljenosti lahko Banka Slovenije določi različne
zahteve.
(3) Blažilnik sistemskih tveganj se ne uporablja za obravnavo
tveganj iz 232., 243. in 244. člena tega zakona.
(4) Banka Slovenije pri določanju zahteve po vzdrževanju
blažilnika sistemskih tveganj zagotovi, da blažilnik sistemskih tveganj ne
povzroči nesorazmernih negativnih učinkov na celoten finančni sistem ali
njegove dele v drugih državah članicah ali vsej EU, ki bi ovirali ali
povzročili ovire za delovanje notranjega trga.
(5) Banka Slovenije najmanj vsako drugo leto preveri
ustreznost zahtev po vzdrževanju blažilnika sistemskih tveganj.
(6) Ko Banka Slovenije določi stopnje blažilnika sistemskih
tveganj v skladu s tem pododdelkom, zaprosi Evropski odbor za sistemska
tveganja, da v skladu s 16. členom Uredbe 1092/2010/EU izda priporočilo za eno
ali več držav članic za priznanje stopenj blažilnika sistemskih tveganj za vse
izpostavljenosti ali za podskupine izpostavljenosti v skladu z 251. členom tega
zakona.
248. člen
(izračun blažilnika sistemskih tveganj)
Banka izračuna blažilnik sistemskih tveganj na naslednji
način:
pri čemer je:



=

blažilnik sistemskih tveganj;



=

stopnja blažilnika, ki se uporablja za
  znesek skupne izpostavljenosti tveganjem banke;



=

znesek skupne izpostavljenosti tveganjem
  banke, izračunan v skladu s tretjim odstavkom 92. člena Uredbe 575/2013/EU; 


i

=

indeks, ki označuje podskupino
  izpostavljenosti iz prejšnjega člena;



=

stopnja blažilnika, ki se uporablja za
  znesek izpostavljenosti tveganjem podskupine izpostavljenosti i; in 



=

znesek izpostavljenosti tveganjem banke za
  podskupino izpostavljenosti i, izračunan v skladu s tretjim odstavkom 92.
  člena Uredbe 575/2013/EU.

249. člen
(postopek določanja stopnje blažilnika sistemskih tveganj)
(1) Banka Slovenije pred objavo odločitve o določitvi ali
spremembi stopenj blažilnika sistemskih tveganj na podlagi 250. člena tega
zakona obvesti Evropski odbor za sistemska tveganja. V primeru, da se stopnje
blažilnika sistemskih tveganj nanašajo na banko, katere nadrejena oseba ima
sedež v drugi državi članici, Banka Slovenije obvesti tudi organe te države
članice. Kadar se stopnje blažilnika sistemskih tveganj nanašajo na
izpostavljenosti v tretjih državah, Banka Slovenije prav tako obvesti Evropski
odbor za sistemska tveganja.
(2) Obvestilo iz prejšnjega odstavka vključuje:
1.     
opis sistemskega ali makrobonitetnega tveganja v Republiki Sloveniji;
2.     
opis razsežnosti sistemskih ali makrobonitetnih tveganj, zaradi katerih
je ogrožena stabilnost finančnega sistema v Republiki Sloveniji;
3.     
utemeljitev razlogov, zakaj Banka Slovenije ocenjuje, da je zahteva po
vzdrževanju blažilnika sistemskih tveganj nujna ter pomeni učinkovit in
sorazmeren ukrep pri zmanjševanju tveganja;
4.     
oceno verjetnega pozitivnega ali negativnega učinka blažilnika
sistemskih tveganj na notranji trg na podlagi razpoložljivih informacij;
5.     
če se stopnja blažilnika uporablja za vse izpostavljenosti, utemeljitev
Banke Slovenije, zakaj blažilnik sistemskih tveganj ne podvaja delovanja
blažilnika za DSPB iz 244. člena tega zakona;
6.     
stopnje blažilnika sistemskih tveganj, ki jih Banka Slovenije namerava
določiti, izpostavljenosti, za katere se bodo uporabljale te stopnje, in banke,
za katere bodo veljale te stopnje.
(3) Kadar določitev ali sprememba stopenj blažilnika sistemskih
tveganj ne privede do povečanja predhodno določene stopnje blažilnika
sistemskih tveganj, Banka Slovenije o tem zgolj obvesti Evropski odbor za
sistemska tveganja in druge pristojne organe v skladu s tem členom.
(4) Kadar določitev ali sprememba stopenj blažilnika
sistemskih tveganj ne privede do skupne stopnje blažilnika sistemskih tveganj
za katero koli skupino ali podskupino izpostavljenosti, višje od 3 odstotkov,
Banka Slovenije pošlje obvestilo iz prvega odstavka tega člena Evropskemu
odboru za sistemska tveganja vsaj en mesec pred objavo odločitve na podlagi
250. člena tega zakona. Za namene tega odstavka se v izračunu navedenega praga
ne upošteva stopnje blažilnika sistemskih tveganj, priznane v skladu z 251.
členom tega zakona, ki jo določi druga država članica.
(5) Kadar določitev ali sprememba stopenj blažilnika
sistemskih tveganj privede do skupne stopnje blažilnika sistemskih tveganj za
katero koli skupino ali podskupino izpostavljenosti, ki je višja od 3
odstotkov, vendar ne presega 5 odstotkov, Banka Slovenije v obvestilu
Evropskemu odboru za sistemska tveganja iz prvega odstavka tega člena zaprosi
za mnenje Komisije. Banka Slovenije sprejme odločitev o stopnji blažilnika
sistemskih tveganj v skladu z mnenjem Komisije ali obrazloži, zakaj ga ne bo
upoštevala.
(6) Če se določitev ali sprememba stopenj blažilnika
sistemskih tveganj iz prejšnjega odstavka nanaša na banko, katere nadrejena
oseba ima sedež v drugi državi članici, Banka Slovenije v obvestilu Evropskemu
odboru za sistemska tveganja iz prvega odstavka tega člena zaprosi za
priporočilo Komisije in Evropskega odbora za sistemska tveganja. Če organ
nadrejene osebe izrazi nestrinjanje s predlagano stopnjo oziroma stopnjami
blažilnika sistemskih tveganj iz prejšnjega odstavka za podrejeno banko ali sta
priporočili Komisije in Evropskega odbora za sistemska tveganja negativni,
Banka Slovenije:
-       
prekine postopek in zaprosi za pomoč Evropski bančni organ v skladu z
19. členom Uredbe 1093/2010/EU ter sprejme odločitev v skladu z odločitvijo Evropskega
bančnega organa ali
-       
ustavi postopek določitve predlagane stopnje oziroma stopenj blažilnika
sistemskih tveganj.
(7) Kadar določitev ali sprememba stopenj blažilnika
sistemskih tveganj privede do skupne stopnje blažilnika sistemskega tveganja za
katero koli skupino ali podskupino izpostavljenosti, višje od 5 odstotkov,
Banka Slovenije zaprosi za dovoljenje Komisijo. Zaprosilo vključuje vse
informacije iz drugega odstavka tega člena. Če Komisija v treh mescih sprejme
izvedbeni akt s pooblastilom Banki Slovenije za uvedbo blažilnika sistemskih
tveganj, Banka Slovenije določi stopnjo blažilnika sistemskih tveganj v skladu
s tem aktom.
(8) Če Banka Slovenije določi stopnjo blažilnika sistemskih
tveganj za izpostavljenosti v drugih državah članicah, mora biti ta stopnja
enaka za vse izpostavljenosti znotraj Evropske unije, razen če se prizna
stopnja blažilnika sistemskih tveganj v skladu z 251. členom tega zakona.
250. člen
(objava stopenj blažilnika sistemskih tveganj)
(1) Banka Slovenije na svoji spletni strani objavi odločitve
o stopnjah blažilnika sistemskih tveganj, pri čemer objava vključuje:
1.     
stopnje blažilnika sistemskih tveganj;
2.     
banke, za katere velja blažilnik sistemskih tveganj;
3.     
izpostavljenosti, za katere veljajo stopnje blažilnika sistemskih tveganj;
4.     
utemeljitev za določitev stopenj blažilnika sistemskih tveganj;
5.     
datum, od katerega morajo banke vzdrževati blažilnik sistemskih tveganj;
6.     
imena držav, če so izpostavljenosti v teh državah upoštevane v
blažilniku sistemskih tveganj.
(2) Če bi objava iz 4. točke prejšnjega odstavka lahko
ogrozila stabilnost finančnega sistema, Banka Slovenije teh informacij ne
vključi v objavo.
(3) Banka Slovenije na svoji spletni strani objavi tudi
odločitve o odpravi katere koli izmed stopenj blažilnika sistemskih tveganj,
pri čemer smiselno upošteva informacije iz prvega odstavka tega člena.
251. člen
(priznavanje stopnje blažilnika sistemskih tveganj)
(1) Banka Slovenije lahko prizna stopnje blažilnika
sistemskih tveganj, ki jih določijo imenovani organi drugih držav članic, in
lahko te stopnje blažilnika uporablja za banke z izpostavljenostmi v teh
državah članicah, ki so uvedle te stopnje blažilnika.
(2) Če Banka Slovenije prizna stopnjo blažilnika sistemskih
tveganj, ki jo določi imenovani organ druge države članice, o tem obvesti
Evropski odbor za sistemska tveganja. Odločitev o priznanju in uporabi stopnje
blažilnika sistemskih tveganj, ki ga je določil imenovani organ druge države
članice, Banka Slovenije objavi na svoji spletni strani.
(3) Pri odločitvi o priznanju in uporabi stopnje blažilnika
sistemskih tveganj, ki ga je določil imenovani organ druge države članice,
Banka Slovenije upošteva informacije, ki jih je država članica, ki je določila
stopnjo blažilnika, predložila v skladu s prvim odstavkom 249. člena tega
zakona in jih javno objavila na spletni strani.
(4) Če Banka Slovenije v skladu s prvim odstavkom tega člena
prizna stopnjo blažilnika sistemskih tveganj, ki jo določi imenovani organ
druge države članice, se lahko ta blažilnik sistemskega tveganja prišteje k
blažilniku sistemskega tveganja, ki se uporablja v skladu z 246. členom tega
zakona, pod pogojem, da blažilnika obravnavata različna tveganja. Če blažilnika
obravnavata ista tveganja, se uporabi samo višji blažilnik.
7.3. Kombinirana uporaba blažilnikov za GSPB in DSPB ter
blažilnika sistemskih tveganj
252. člen
(zahteve v zvezi z uporabo blažilnikov za GSPB in DSPB ter
blažilnika sistemskih tveganj)
Če za banko velja blažilnik sistemskih tveganj, se ta
prišteje blažilniku za GSPB ali blažilniku za DSPB, kot sta določena v
pododdelku 7.2.3 tega zakona. Kadar je vsota stopnje blažilnika sistemskih
tveganj, kot se izračuna za namen četrtega, petega ali sedmega odstavka 249.
člena tega zakona, in stopnje blažilnika za GSPB oziroma DSPB višja od 5 odstotkov,
je treba predhodno pridobiti pooblastilo Komisije iz tretjega odstavka 244.
člena tega zakona. Za ta namen Banka Slovenije tri mesece pred objavo odločitve
predloži obvestilo Evropskemu odboru za sistemska tveganja.
7.4. Ukrepi za ohranitev kapitala
7.4.1. Zahteva po skupnem blažilniku
253. člen
(zahteva po skupnem blažilniku)
(1) Banka mora stalno izpolnjevati zahtevo po skupnem
blažilniku z navadnim lastniškim temeljnim kapitalom. Če te zahteve ne
izpolnjuje v celoti, zanjo veljajo omejitve razdelitev iz 254. člena tega
zakona.
(2) Banka navadnega lastniškega temeljnega kapitala, ki ga
vzdržuje za izpolnjevanje enega od elementov zahteve po skupnem blažilniku, ne
sme uporabiti za izpolnjevanje drugih ustreznih elementov zahteve po skupnem
blažilniku.
(3) Banka navadnega lastniškega temeljnega kapitala, ki ga
vzdržuje za izpolnjevanje zahteve po skupnem blažilniku iz prvega odstavka tega
člena, ne sme uporabiti za izpolnjevanje:
1.     
zahtev iz točk (a), (b) in (c) prvega odstavka 92. člena Uredbe
575/2013/EU;
2.     
dodatne kapitalske zahteve na podlagi 203. člena ali 1. točke drugega
odstavka 280. člena tega zakona, ki se nanaša na tveganja, ki niso tveganja
prevelikega finančnega vzvoda;
3.     
zahteve glede zagotavljanja ustreznega notranjega kapitala v skladu s
151. členom tega zakona, ki se nanaša na tveganja, ki niso tveganja prevelikega
finančnega vzvoda;
4.     
napotka, sporočenega v skladu z 205. členom tega zakona za obravnavanje
tveganj, ki niso tveganje prevelikega finančnega vzvoda.
(4) Šteje se, da banka ne izpolnjuje zahteve po skupnem
blažilniku, kadar nima kapitala v zadostnem obsegu in kakovosti, da bi hkrati
izpolnila vsako od naslednjih zahtev:
1.     
zahtevo po skupnem blažilniku;
2.     
zahteve iz točk (a), (b) in (c) prvega odstavka 92. člena Uredbe
575/2013/EU;
3.     
dodatno kapitalsko zahtevo na podlagi 203. člena ali 1. točke drugega
odstavka 280. člena tega zakona, ki se nanaša na tveganja, ki niso tveganja
prevelikega finančnega vzvoda;
4.     
zahtevo glede zagotavljanja ustreznega notranjega kapitala v skladu s
151. členom tega zakona, ki se nanaša na tveganja, ki niso tveganja prevelikega
finančnega vzvoda.
254. člen
(omejitve razdelitev v zvezi z neizpolnjevanjem zahteve po
skupnem blažilniku)
(1) Banka, ki izpolnjuje zahtevo po skupnem blažilniku, ne
izvede izplačil oziroma razdelitev v zvezi z navadnim lastniškim temeljnim
kapitalom v obsegu, ki bi zmanjšal njen navadni lastniški temeljni kapital na
raven, na kateri zahteva po skupnem blažilniku ne bi bila več izpolnjena.
(2) Banka, ki ne izpolnjuje zahteve po skupnem blažilniku,
mora izračunati maksimalni znesek za razdelitev (v nadaljnjem besedilu: MDA) v
skladu z 255. členom tega zakona. Banka mora nemudoma obvestiti Banko Slovenije
o neizpolnjevanju zahteve po skupnem blažilniku ter izračunanem MDA ter
posredovati načrt za ohranitev kapitala iz 261. člena tega zakona.
(3) Banka v primeru iz prejšnjega odstavka pred izračunom MDA
ne sme:
1.     
opravljati izplačil oziroma razdelitev v zvezi z navadnim lastniškim
temeljnim kapitalom;
2.     
vzpostaviti obveznosti za izplačilo variabilnih prejemkov ali
diskrecijskih pokojninskih ugodnosti, oziroma izplačilo variabilnih prejemkov,
če je obveznost izplačila nastala v času, ko banka ni izpolnjevala zahtev po
skupnem blažilniku;
3.     
opravljati izplačil v zvezi z instrumenti dodatnega temeljnega kapitala.
(4) Kot izplačilo oziroma razdelitev v povezavi z navadnim
lastniškim temeljnim kapitalom se za namene iz prvega in tretjega odstavka tega
člena vključuje:
1.     
plačilo dividend v denarju;
2.     
celotno ali delno izplačilo variabilnega dela prejemkov v obliki delnic
ali drugih kapitalskih instrumentov iz točke (a) prvega odstavka 26. člena
Uredbe 575/2013/EU;
3.     
odkup ali nakup lastnih delnic ali drugih kapitalskih instrumentov iz
točke (a) prvega odstavka 26. člena Uredbe 575/2013/EU s strani banke;
4.     
izplačilo kapitalskih instrumentov iz točke (a) prvega odstavka 26.
člena Uredbe 575/2013/EU;
5.     
izplačilo postavk iz točk (b) do (e) prvega odstavka 26. člena Uredbe
575/2013/EU.
(5) Če banka ne izpolnjuje zahteve po skupnem blažilniku ali
je ne presega, lahko opravi izplačila iz tretjega odstavka tega člena največ v
višini MDA, izračunanega v skladu z 255. členom tega zakona.
(6) Omejitve izplačil iz tega člena se uporabljajo le za
plačila, ki povzročijo zmanjšanje navadnega lastniškega temeljnega kapitala ali
zmanjšanje dobička, in kadar ustavitev ali neizvedba plačila ne pomeni nastopa
dogodka neplačila ali pogoja za začetek postopka insolventnosti.
(7) Če uporaba omejitev iz tega člena ne omogoča ustreznega
izboljšanja obsega navadnega lastniškega temeljnega kapitala banke glede na
zadevno sistemsko tveganje iz 246. člena tega zakona, Banka Slovenije banki
izreče ustrezne ukrepe nadzora v skladu s tem zakonom.
255. člen
(izračun MDA)
(1) Banka izračuna MDA z množenjem vsote, izračunane v skladu
z drugim odstavkom tega člena, in faktorja, določenega v skladu s tretjim
odstavkom tega člena. Izračunani znesek MDA se zmanjša za znesek iz naslova
izplačil ali drugih dejanj iz tretjega odstavka 254. člena tega zakona.
(2) Vsota iz prejšnjega odstavka se izračuna kot seštevek
vseh dobičkov banke, ustvarjenih med letom, in vseh čistih dobičkov poslovnega
leta, kadar ti dobički niso upoštevani v navadnem lastniškem temeljnem kapitalu
banke v skladu z drugim odstavkom 26. člena Uredbe 575/2013/EU, pri tem pa se
seštevek zmanjša za morebitno razdelitev dobičkov ali izplačilo iz tretjega
odstavka prejšnjega člena ter davek, ki bi ga morala banka plačati v primeru,
če bi bil ta dobiček zadržan.
(3) Faktor iz prvega odstavka tega člena je določen glede na
delež, ki ga predstavlja navadni lastniški temeljni kapital banke, izražen kot
odstotni delež zneska skupne izpostavljenosti tveganjem, v zahtevi po skupnem
blažilniku, in sicer, če je višina tega deleža:
1.     
nižja od ali enaka 25 odstotkov, se uporabi faktor 0;
2.     
višja od 25 odstotkov in nižja od ali enaka 50 odstotkov, se uporabi
faktor 0,2;
3.     
višja od 50 odstotkov in nižja od ali enaka 75 odstotkov, se uporabi
faktor 0,4;
4.     
višja od 75 odstotkov in nižja od ali enaka 100 odstotkov, se uporabi
faktor 0,6.
(4) Za namen prejšnjega odstavka se kot navadni lastniški
temeljni kapital banke upošteva kapital, ki se ne uporablja za izpolnjevanje:
1.     
kapitalske zahteve iz točk (a), (b), in (c) prvega odstavka 92. člena
Uredbe 575/2013/EU;
2.     
dodatne kapitalske zahteve na podlagi 203. člena ali odredbe iz 1. točke
drugega odstavka 280. člena tega zakona, ki se nanaša na tveganja, ki niso
tveganja prevelikega finančnega vzvoda;
3.     
zahteve glede zagotavljanja ustreznega notranjega kapitala v skladu s
151. členom tega zakona, ki se nanaša na tveganja, ki niso tveganja prevelikega
finančnega vzvoda.
256. člen
(obveščanje Banke Slovenije)
(1) Banka, ki ne izpolnjuje zahteve po skupnem blažilniku,
najpozneje en mesec pred nameravanim izplačilom razpoložljivega dobička ali
izvedbo dejanj iz tretjega odstavka 254. člena tega zakona o tem obvesti Banko
Slovenije in predloži naslednje podatke:
1.     
znesek kapitala, razčlenjen na:
- 
navadni lastniški temeljni kapital,
- 
dodatni temeljni kapital,
- 
dodatni kapital;
2.     
znesek dobička med letom in čistega dobička poslovnega leta;
3.     
MDA, izračunan v skladu s prejšnjim členom;
4.     
znesek razpoložljivega dobička, ki ga namerava razporediti med naslednje
postavke:
- 
izplačila dividend,
- 
(re-)odkupi delnic,
- 
izplačila na instrumente dodatnega temeljnega kapitala,
- 
izplačila variabilnih prejemkov ali diskrecijskih pokojninskih
ugodnosti, ki se lahko izvedejo z vzpostavitvijo nove obveznosti izplačila ali
z izplačilom obveznosti izplačila, ki je nastala v času, ko banka ni
izpolnjevala zahtev po skupnem blažilniku.
(2) Banka mora vzpostaviti in vzdrževati ureditve, s katerimi
zagotavlja natančen izračun zneska razpoložljivega dobička in MDA ter na
zahtevo Banke Slovenije to tudi dokazati.
7.4.2. Zahteva po blažilniku količnika finančnega vzvoda
257. člen
(zahteva po blažilniku količnika finančnega vzvoda)
Šteje se, da banka ne izpolnjuje zahteve po blažilniku
količnika finančnega vzvoda, kadar nima zadostnega obsega temeljnega kapitala,
da bi hkrati izpolnila:
1.     
zahtevo po blažilniku količnika finančnega vzvoda iz odstavka 1a 92.
člena Uredbe 575/2013/EU;
2.     
zahtevo po količniku finančnega vzvoda iz točke (d) prvega odstavka 92.
člena Uredbe 575/2013/EU;
3.     
zahteve na podlagi 203. člena ali 1. točke drugega odstavka 280. člena
tega zakona za obravnavo tveganja prevelikega finančnega vzvoda, ki ni zadosti
pokrito z zahtevo iz točke (d) prvega odstavka 92. člena Uredbe 575/2013/EU;
4.     
zahteve glede zagotavljanja ustreznega notranjega kapitala v skladu s
151. členom tega zakona, ki se nanaša na tveganje prevelikega finančnega
vzvoda.
258. člen
(omejitev razdelitev v zvezi z neizpolnjevanjem zahteve po
blažilniku količnika finančnega vzvoda)
(1) Banka, ki izpolnjuje zahtevo po blažilniku finančnega
vzvoda na podlagi odstavka 1a 92. člena Uredbe 575/2013/EU, ne izvede izplačil
oziroma razdelitev v zvezi s temeljnim kapitalom v obsegu, ki bi zmanjšal njen
temeljni kapital na raven, na kateri zahteva po blažilniku količnika finančnega
vzvoda ne bi bila več izpolnjena.
(2) Banka, ki ne izpolnjuje zahteve po blažilniku količnika
finančnega vzvoda, mora izračunati maksimalni znesek za razdelitev glede na
količnik finančnega vzvoda (v nadaljnjem besedilu: L-MDA) v skladu z 259.
členom tega zakona. Banka mora nemudoma obvestiti Banko Slovenije o
neizpolnjevanju zahteve po blažilniku količnika finančnega vzvoda in
izračunanem L-MDA ter posredovati načrt za ohranitev kapitala iz 261. člena
tega zakona.
(3) Banka v primeru iz prejšnjega odstavka pred izračunom
L-MDA ne sme:
1.     
opravljati izplačil oziroma razdelitev v zvezi z navadnim lastniškim
temeljnim kapitalom;
2.     
vzpostaviti obveznosti za izplačilo variabilnih prejemkov ali
diskrecijskih pokojninskih ugodnosti oziroma izplačilo variabilnih prejemkov,
če je obveznost izplačila nastala v času, ko banka ni izpolnjevala zahtev po
skupnem blažilniku;
3.     
opravljati izplačil v zvezi z instrumenti dodatnega temeljnega kapitala.
(4) Kot izplačilo oziroma razdelitev v povezavi z navadnim
lastniškim temeljnim kapitalom se za namene iz prvega in tretjega odstavka tega
člena šteje:
1.     
plačilo dividend v denarju;
2.     
celotno ali delno izplačilo variabilnega dela prejemkov v obliki delnic
ali drugih kapitalskih instrumentov iz točke (a) prvega odstavka 26. člena
Uredbe 575/2013/EU;
3.     
odkup ali nakup lastnih delnic ali drugih kapitalskih instrumentov iz
točke (a) prvega odstavka 26. člena Uredbe 575/2013/EU s strani banke;
4.     
izplačilo kapitalskih instrumentov iz točke (a) prvega odstavka 26.
člena Uredbe 575/2013/EU;
5.     
izplačilo postavk iz točk (b) do (e) prvega odstavka 26. člena Uredbe
575/2013/EU.
(5) Če banka ne izpolnjuje zahteve po blažilniku količnika
finančnega vzvoda ali je ne presega, lahko opravi izplačila iz tretjega
odstavka tega člena največ v višini L-MDA, izračunanega v skladu z 259. členom
tega zakona.
(6) Omejitve izplačil iz tega člena se uporabljajo le za
plačila, ki povzročijo zmanjšanje temeljnega kapitala ali zmanjšanje dobička in
kadar ustavitev ali neizvedba plačila ne pomeni nastopa dogodka neplačila ali
pogoja za začetek postopka insolventnosti.
259. člen
(izračun L-MDA)
(1) Banka izračuna L-MDA z množenjem vsote, izračunane v
skladu z drugim odstavkom tega člena, in faktorja, določenega v skladu s
tretjim odstavkom tega člena. Izračunani znesek L-MDA se zmanjša za znesek iz
naslova izplačil ali drugih dejanj iz tretjega odstavka prejšnjega člena.
(2) Vsota iz prejšnjega odstavka se izračuna kot seštevek
vseh dobičkov banke, ustvarjenih med letom, in vseh čistih dobičkov poslovnega
leta, kadar ti dobički niso upoštevani v navadnem lastniškem temeljnem kapitalu
banke v skladu z drugim odstavkom 26. člena Uredbe 575/2013/EU, pri tem pa se
seštevek zmanjša za morebitno razdelitev dobičkov ali izplačilo iz tretjega
odstavka prejšnjega člena ter davek, ki bi ga morala banka plačati v primeru,
če bi bil ta dobiček zadržan.
(3) Faktor iz prvega odstavka tega člena je določen glede na
delež, ki ga predstavlja temeljni kapital banke, izražen kot odstotni delež
mere skupne izpostavljenosti, izračunane v skladu s četrtim odstavkom 429.
člena Uredbe 575/2013/EU, v zahtevi po blažilniku količnika finančnega vzvoda,
in sicer če je višina tega deleža:
1.     
nižja od ali enaka 25 odstotkov, se uporabi faktor 0;
2.     
višja od 25 odstotkov in nižja od ali enaka 50 odstotkov, se uporabi
faktor 0,2;
3.     
višja od 50 odstotkov in nižja od ali enaka 75 odstotkov, se uporabi
faktor 0,4;
4.     
višja od 75 odstotkov in nižja od ali enaka 100 odstotkov, se uporabi faktor
0,6.
(4) Za namen prejšnjega odstavka se kot temeljni kapital
banke upošteva kapital, ki se ne uporablja za izpolnjevanje:
1.     
zahteve iz točke (d) prvega odstavka 92. člena Uredbe 575/2013/EU;
2.     
zahteve na podlagi 203. člena ali 1. točke drugega odstavka 280. člena
tega zakona za obravnavo tveganja prevelikega finančnega vzvoda, ki ni zadosti
pokrito s točko (d) prvega odstavka 92. člena Uredbe 575/2013/EU;
3.     
zahteve glede zagotavljanja ustreznega notranjega kapitala v skladu s
151. členom tega zakona, ki se nanaša na tveganje prevelikega finančnega
vzvoda.
260. člen
(obveščanje Banke Slovenije)
(1) Banka, ki ne izpolnjuje zahteve po blažilniku količnika
finančnega vzvoda, najpozneje en mesec pred nameravanim izplačilom
razpoložljivega dobička ali izvedbo dejanj iz tretjega odstavka 258. člena tega
zakona o tem obvesti Banko Slovenije in predloži naslednje podatke:
1.     
znesek temeljnega kapitala, razčlenjen na:
- 
navadni lastniški temeljni kapital in
- 
dodatni temeljni kapital;
2.     
znesek dobička med letom in čistega dobička poslovnega leta;
3.     
L-MDA, izračunan v skladu s prejšnjim členom;
4.     
znesek razpoložljivega dobička, ki ga namerava razporediti med naslednje
postavke:
- 
izplačila dividend,
- 
(re-)odkupi delnic,
- 
izplačila na instrumente dodatnega temeljnega kapitala,
- 
izplačila variabilnih prejemkov ali diskrecijskih pokojninskih
ugodnosti, ki se lahko izvedejo z vzpostavitvijo nove obveznosti izplačila ali
z izplačilom obveznosti izplačila, ki je nastala v času, ko banka ni
izpolnjevala zahtev po blažilniku količnika finančnega vzvoda.
(2) Banka mora vzpostaviti in vzdrževati ureditve, s katerimi
zagotavlja natančen izračun zneska razpoložljivega dobička in L-MDA, ter na
zahtevo Banke Slovenije to tudi dokazati.
7.4.3. Načrt za ohranitev kapitala
261. člen
(načrt za ohranitev kapitala)
(1) Če banka ne izpolni zahteve po skupnem blažilniku ali
zahteve po blažilniku količnika finančnega vzvoda, mora pripraviti načrt za
ohranitev kapitala in ga predložiti Banki Slovenije najpozneje v petih delovnih
dneh, ko ugotovi, da ji navedenih zahtev ne bo uspelo izpolniti. Banka
Slovenije lahko na predlog banke rok za predložitev načrta podaljša na največ
deset dni ob upoštevanju obsega in zapletenosti dejavnosti banke.
(2) Načrt za ohranitev kapitala iz prejšnjega odstavka mora
vključevati:
1.     
ocene prihodkov in odhodkov ter načrt bilance stanja;
2.     
ukrepe za povečanje kapitalskih količnikov banke;
3.     
načrt in časovni okvir za povečanje kapitala z namenom celotne
izpolnitve zahteve po skupnem blažilniku ali zahteve po blažilniku količnika
finančnega vzvoda.
(3) Banka Slovenije lahko od banke zahteva tudi druge
informacije za izvedbo ocene iz četrtega odstavka tega člena.
(4) Banka Slovenije v enem mesecu po prejemu oceni načrt za
ohranitev kapitala in ga odobri, če oceni, da je mogoče upravičeno pričakovati,
da se bo z izvajanjem načrta zagotovil ali zbral zadosten kapital, ki bo banki
omogočil izpolnjevanje zahteve po skupnem blažilniku ali zahteve po blažilniku
količnika finančnega vzvoda v primernem roku. Če v času izvajanja odobrenega
načrta za ohranitev kapitala nastanejo pomembnejša odstopanja, lahko Banka
Slovenije zahteva predložitev novega načrta za ohranitev kapitala.
(5) Če Banka Slovenije ne odobri načrta iz prejšnjega
odstavka, zahteva predložitev spremembe načrta za ohranitev kapitala ali banki
naloži enega ali več dodatnih ukrepov, s katerimi:
1.     
zahteva povečanje kapitala banke v določenem roku ali
2.     
dodatno omeji izplačila banke.
7.5. Poročanje v zvezi z zahtevami po kapitalskih
blažilnikih
262. člen
(poročanje)
Banka Slovenije lahko s podzakonskim aktom predpiše vsebino
poročil ter roke in način poročanja v zvezi z zahtevami po kapitalskih
blažilnikih iz 7. poglavja tega zakona.
8. POGLAVJE: 
MAJHNA IN NEKOMPLEKSNA BANKA
263. člen
(opredelitev majhne in nekompleksne banke)
(1) Banka Slovenije z odločbo opredeli banko kot majhno in
nekompleksno, če izpolnjuje vse pogoje iz 145. točke prvega odstavka 4. člena
Uredbe 575/2013/EU, pri čemer se za namen podtočke (h) upošteva izjava banke,
ki jo predloži na podlagi 354. člena tega zakona pred izdajo odločbe po tem
členu.
(2) Banka Slovenije redno oziroma najmanj enkrat na leto
preveri izpolnjevanje pogojev iz prejšnjega odstavka za opredelitev banke kot
majhne in nekompleksne.
(3) Če Banka Slovenije pri preverjanju iz prejšnjega odstavka
ugotovi, da banka ne izpolnjuje več vseh pogojev iz prvega odstavka tega člena,
o tem izda odločbo, v kateri določi tudi rok, v katerem se mora banka uskladiti
z vsemi zahtevami tega zakona in Uredbe 575/2013/EU, ki veljajo za banke.
(4) Banka Slovenije izda odločbo o prenehanju opredelitve
banke kot majhne in nekompleksne tudi v primeru, če banka vloži ugovor iz
podtočke (h) 145. točke prvega odstavka 4. člena Uredbe 575/2013/EU.
9. POGLAVJE: 
UKREPI NADZORA
9.1. Splošne določbe
264. člen
(opravljanje nadzora)
(1) Banka Slovenije pri opravljanju nadzora v skladu s tem
zakonom izvaja naloge in pristojnosti ter izreka ukrepe nadzora, določene v tem
zakonu in z Uredbo 1024/2013/EU, razen če je za izvajanje določenih nalog,
pristojnosti in ukrepov nadzora, ki jih določa ta zakon, v skladu z Uredbo
1024/2013/EU pristojna Evropska centralna banka.
(2) Banka Slovenije opravlja nadzor v skladu s prejšnjim
odstavkom s ciljem, da se:
1.     
preprečijo ali odpravijo kršitve predpisov iz drugega odstavka 9. člena
tega zakona ter preprečijo ali odpravijo nepravilnosti, ki ogrožajo ali bi
lahko ogrozile varnost sredstev, ki so bila zaupana banki;
2.     
zagotovi stabilnost finančnega sistema.
(3) Banka Slovenije opravlja nadzor po tem zakonu:
1.     
z izdajanjem dovoljenj in soglasij;
2.     
s spremljanjem, zbiranjem in preverjanjem informacij bank ter drugih
oseb, ki so po določbah tega zakona oziroma drugih predpisov dolžne poročati
Banki Slovenije oziroma jo obveščati o posameznih dejstvih in okoliščinah;
3.     
z opravljanjem pregledov poslovanja bank in drugih oseb, za katere tako
določa ta zakon;
4.     
z izrekanjem ukrepov nadzora.
(4) V zvezi z izrekanjem ukrepov pri opravljanju nadzora na
podlagi tega zakona mora Banka Slovenije, glede na informacije, s katerimi
razpolaga v času odločanja in zlasti v primeru kriznih razmer, ustrezno
upoštevati možen vpliv svojih odločitev na stabilnost finančnega sistema držav
članic.
(5) Kadar je v skladu z Uredbo 1024/2013/EU v zvezi z
opravljanjem nadzora nad banko za izvajanje vseh ali posameznih nalog iz prvega
odstavka 4. člena te uredbe odgovorna Evropska centralna banka, ta izvaja
naloge in pooblastila ter izreka tudi ukrepe nadzora, kot so določeni v tem
zakonu za izvajanje nalog in pooblastil Banke Slovenije, razen če je za
izvajanje določenih nalog Evropske centralne banke v Uredbi 1024/2013/EU ali
Uredbi 468/2014/EU izrecno določeno drugače.
(6) Kadar subjekt nadzora vloži pri Banki Slovenije vlogo na
podlagi tega zakona ali Uredbe 575/2013/EU, za reševanje katere je na podlagi
Uredbe 1024/2013/EU pristojna Evropska centralna banka, Banka Slovenije to
vlogo z obrazloženim sklepom zavrže, razen če se mora taka vloga v skladu z
Uredbo 1024/2013/EU vložiti pri Banki Slovenije. Zoper sklep Banke Slovenije o
zavrženju vloge iz prejšnjega stavka ni sodnega varstva.
265. člen
(načrt nadzorniških pregledov)
(1) Banka Slovenije v zvezi z izvajanjem nalog in pooblastil
nadzora v skladu s tem zakonom in Uredbo 1024/2013/EU vsaj enkrat letno sprejme
načrt nadzorniških pregledov.
(2) Banka Slovenije v načrtu iz prejšnjega odstavka opredeli:
1.     
banke, za katere je na podlagi rezultatov pregledovanja in ovrednotenja
poslovanja banke v skladu z oddelkom 6.6. tega zakona, vključno z rezultati
stresnih testov, izvedenih v skladu s 192. členom tega zakona, ugotovila obstoj
morebitnih pomembnih tveganj za njihovo finančno trdnost ali morebitnih kršitev
določb tega zakona ali Uredbe 575/2013/EU;
2.     
druge banke, v katerih je po oceni Banke Slovenije upravičen okrepljen
nadzor zaradi drugih okoliščin.
(3) Banka Slovenije z upoštevanjem rezultatov procesa nadzorniškega
pregledovanja in ovrednotenja banke v skladu z oddelkom 6.6. tega zakona v
načrtu nadzorniških pregledov za banke iz prejšnjega odstavka opredeli:
1.     
aktivnosti, ki jih bo izvajala v posamezni banki ter pogoje za njihovo
izvedbo;
2.     
banke, za katere se bo izvajal okrepljen nadzor na način iz četrtega
odstavka tega člena;
3.     
načrt inšpekcijskih pregledov v prostorih banke, vključno z njenimi
podružnicami in podrejenimi družbami, ustanovljenimi v drugih državah.
(4) Kadar Banka Slovenije z upoštevanjem rezultatov procesa
nadzorniškega pregledovanja in ovrednotenja banke v skladu z oddelkom 6.6. tega
zakona odloči, da se v banki izvaja okrepljen nadzor, v načrtu nadzorniških
pregledov opredeli zlasti naslednje aktivnosti oziroma ukrepe:
1.     
dodatno ali pogostejše izvajanje pregledov poslovanja banke;
2.     
odreditev stalne prisotnosti inšpektorjev ali drugih pooblaščenih oseb
Banke Slovenije v banki;
3.     
dodatno ali pogostejše poročanje banke;
4.     
dodatne ali pogostejše preglede operativnih, strateških ali poslovnih
načrtov banke;
5.     
tematske preglede za preverjanje izpostavljenosti banke specifičnim
tveganjem, za katere je verjetno, da se bodo uresničila.
(5) Banka Slovenije lahko ne glede na načrte nadzorniških
pregledov pristojnih organov matične države članice izvaja pristojnosti in
naloge nadzora, vključno s pregledom poslovanja v podružnicah bank držav članic
v Republiki Sloveniji.
266. člen
(ukrepi Banke Slovenije)
(1) Banka Slovenije lahko pod pogoji, določenimi v tem
zakonu, osebam, nad katerimi izvaja pristojnosti in naloge nadzora v skladu s
tem zakonom (subjekt nadzora), izreče ukrepe nadzora z odredbo ali odločbo.
(2) Banka Slovenije pri določanju ukrepov nadzora upošteva
vse ustrezne okoliščine glede kršitve, da se z izrečenimi ukrepi nadzora
zagotovi učinkovita odprava kršitev in preprečijo nadaljnja ravnanja ali
opustitve, ki pomenijo kršitev tega zakona ali Uredbe 575/2013/EU, zlasti pa:
1.     
resnost in trajanje kršitve ter stopnjo odgovornosti kršitelja;
2.     
finančni položaj kršitelja in pridobljeni dobiček ali izgubo, ki je bila
s kršitvijo preprečena, če ju je mogoče opredeliti;
3.     
izgube, ki so jih zaradi kršitve utrpele tretje osebe, če jih je mogoče
opredeliti;
4.     
sodelovanje kršitelja v postopku ugotavljanja kršitve;
5.     
predhodne kršitve in morebitne sistemske posledice kršitve.
267. člen
(pooblaščene osebe Banke Slovenije)
(1) Osebe, zaposlene pri Banki Slovenije, opravljajo
posamezne naloge pri izvajanju nadzora Banke Slovenije na podlagi pogodbe o
zaposlitvi in v skladu z internimi akti Banke Slovenije.
(2) Guverner Banke Slovenije lahko za opravljanje posameznih
nalog pri izvajanju nadzora Banke Slovenije pooblasti pooblaščenega revizorja
ali drugo strokovno usposobljeno osebo, ki ni zaposlena pri Banki Slovenije, če
se za to osebo uveljavijo zahteve glede varovanja zaupnih informacij.
(3) Če bi v postopku oddaje javnega naročila, v katerem bi
bil izbran pooblaščeni revizor ali druga strokovno usposobljena oseba, lahko
prišlo do razkritja zaupnih informacij, zaradi katerih bi bilo onemogočeno ali
bistveno oteženo učinkovito izvajanje nadzora ali bi bila ogrožena stabilnost
finančnega sistema Republike Slovenije, zaradi česar bi bili interesi države
bistveno ogroženi, sklene Banka Slovenije, z upoštevanjem (a) točke prvega
odstavka 346. člena PDEU, pogodbo neposredno z izvajalcem storitev. Za oddajo
naročila za sklenitev pogodbe iz prejšnjega stavka se uporabijo določbe zakona,
ki ureja postopek javnega naročanja na področju obrambe in varnosti v delu, ki
določa način opredelitve predmeta in sporočanje statističnih podatkov o oddanih
naročilih v preteklem letu.
(4) Banka Slovenije mora v letnem poročilu razkriti zbirne
informacije o pogodbah, ki jih je sklenila na podlagi tega člena, in o skupni
vrednosti teh pogodb v posameznem letu.
268. člen
(letno nadomestilo za nadzor Banke Slovenije nad poslovanjem
bank)
(1) Banke plačujejo Banki Slovenije nadomestilo za nadzor, ki
ga opravlja Banka Slovenije na podlagi tega zakona in Uredbe 1024/2013/EU.
(2) Banka Slovenije določi nadomestila iz prejšnjega odstavka
največ v taki višini, da vsota nadomestil, ki so jih dolžne plačati vse banke
za posamezno leto, ne preseže dejanskih stroškov nadzora Banke Slovenije v tem
letu, zmanjšanih za prihodke iz taks, ki se zaračunajo v zvezi s postopki za
izdajo dovoljenj in postopki nadzora Banke Slovenije na podlagi tega zakona.
(3) Banka plača letno nadomestilo za nadzor, izračunano na
podlagi dejanskih stroškov nadzora v preteklem letu, v enkratnem znesku. Banka
Slovenije izda račun za plačilo nadomestila do 31. marca v tekočem letu za
preteklo leto.
(4) Če banka ne plača nadomestila za nadzor iz prvega
odstavka tega člena v 15 dneh po prejemu računa, Banka Slovenije banki z
odločbo naloži plačilo.
(5) Odločba iz prejšnjega odstavka je izvršilni naslov.
(6) Banka Slovenije s podzakonskim predpisom določi podrobnejša
pravila za določanje nadomestila iz prvega odstavka tega člena.
9.2. Poročanje in pregled poslovanja banke
269. člen
(sistem obveščanja o kršitvah)
(1) Banka Slovenije vzpostavi sistem obveščanja o kršitvah,
zlasti od zaposlenih v bankah, da posredujejo Banki Slovenije prijave o
okoliščinah v zvezi z banko, ki pomenijo možno ali dejansko kršitev zahtev ali
omejitev, določenih s predpisi iz drugega odstavka 9. člena tega zakona.
(2) Banka Slovenije mora v zvezi s sistemom obveščanja iz
prejšnjega odstavka zagotoviti:
1.     
enostaven in lahko dostopen način posredovanja prijav kršitev,
2.     
interne postopke za sprejem in obravnavo prijav, vključno s poročanjem o
ugotovitvah v zvezi s prejetimi prijavami ter izvedenih aktivnostih.
(3) Banka Slovenije mora zagotoviti:
1.     
ustrezno varstvo osebnih podatkov oseb, ki so podale prijavo zoper
banko, in oseb, ki so domnevno odgovorne za kršitev, v skladu z določbami
zakona, ki ureja varstvo osebnih podatkov;
2.     
da se vsi podatki o osebah, ki so podale prijavo zoper banko, obravnavajo
kot zaupni.
(4) Podatkov iz prejšnjega odstavka ni dovoljeno razkriti
brez soglasja osebe, ki je podala prijavo, razen kadar je razkritje identitete
prijavitelja v skladu z zakonom nujno za izvedbo kazenskega postopka ali
nadaljnjih sodnih postopkov. Banka Slovenije banki, na katero se prijava glasi,
ne sme razkriti podatkov o osebi, ki je podala prijavo zoper banko, in si mora
prizadevati, da se pri ugotavljanju in obravnavi kršitev, ki so predmet
prijave, prepreči razkritje identitete te osebe.
(5) Kadar je identiteta prijavitelja kljub ukrepom iz
tretjega in četrtega odstavka razkrita, mora banka zagotoviti ustrezne pogoje,
da se preprečijo povračilni ukrepi, diskriminacija ali druge oblike neprimerne
obravnave zaposlenih v banki, ki so podali prijavo iz prvega odstavka tega
člena, oziroma da se odpravijo njihove posledice.
270. člen
(zbiranje in obdelava informacij)
(1) Banka Slovenije je pristojna zbirati in obdelovati
informacije o vseh dejstvih in okoliščinah, vključno z osebnimi podatki, ki jih
je pridobila v zvezi z izvrševanjem njenih nalog in pristojnosti, določenih s
tem ali drugim zakonom.
(2) Državni organi ter nosilci javnih pooblastil so na
zahtevo Banke Slovenije dolžni posredovati vse informacije, ki jih ta potrebuje
za izvajanje njenih nalog in pristojnosti pri opravljanju nadzora na podlagi
tega zakona.
(3) Za informacije iz prvega odstavka se štejejo zlasti
informacije o:
1.     
pogojih za izdajo dovoljenja za opravljanje bančnih storitev in drugih
dovoljenj, ki jih je izdala Banka Slovenije na podlagi tega zakona;
2.     
članih uprave in nadzornih svetov bank v zvezi s presojo pogojev za
opravljanje funkcije člana uprave ali nadzornega sveta banke;
3.     
poslovanju banke v drugih državah članicah in poslovanju banke države
članice v Republiki Sloveniji;
4.     
poslovanju bank v tretjih državah in poslovanju bank tretjih držav v
Republiki Sloveniji;
5.     
finančnem položaju in poslovanju bank, imetnikov kvalificiranih deležev,
nadrejenih in podrejenih družb ter drugih pravnih oseb, nad katerimi je Banka
Slovenije pristojna opravljati nadzor;
6.     
okoliščinah v zvezi s presojo pogojev za izdajo dovoljenja imetniku
kvalificiranega deleža;
7.     
okoliščinah v zvezi z dejavnostjo drugih oseb, kadar so razlogi za sum
glede opravljanja dejavnosti sprejemanja depozitov od javnosti v nasprotju s
tem zakonom.
(4) Za informacije, ki jih Banka Slovenije pridobiva iz
registrov in evidenc, ki jih vodijo sodišča ali drugi državni organi ali
nosilci javnih pooblastil, je Banka Slovenije oproščena plačila sodnih in
upravnih taks ali drugih stroškov, ki se zaračunavajo v zvezi s posredovanjem
teh podatkov.
(5) Kadar Banka Slovenije pri izvajanju pristojnosti na
podlagi tega zakona presoja ugled posamezne osebe, pridobi informacije o
delovanju te osebe tudi iz centralizirane zbirke, ki jo glede izrečenih
administrativnih ukrepov vodi Evropski bančni organ, z upoštevanjem predpisov,
ki urejajo izmenjavo informacij iz kazenske evidence med državami članicami.
271. člen
(poročila banke)
(1) Banka mora na zahtevo Banke Slovenije posredovati vso
dokumentacijo, poročila in informacije v zvezi s poslovanjem banke, ki jih
Banka Slovenije potrebuje za izvajanje nalog in pooblastil nadzora v skladu s
tem zakonom ali za izvrševanje drugih pristojnosti in nalog Banke Slovenije v
skladu z veljavnimi predpisi. Banka mora poročila in informacije iz prejšnjega
stavka posredovati v obliki in na način, ki ga določi Banka Slovenije.
(2) Poročila in informacije v zvezi s poslovanjem banke, ki
so pomembna za nadzor nad banko, lahko Banka Slovenije zahteva tudi od članov uprave
banke in oseb, zaposlenih pri banki.
(3) Banka Slovenije osebe iz prejšnjega odstavka pozove, da o
zadevah iz prvega in drugega odstavka tega člena v roku, ki ne sme biti krajši
od treh dni od dneva prejema poziva, izdelajo pisno poročilo, ali jih povabi,
da o teh zadevah podajo ustno izjavo.
272. člen
(pregled poslovanja)
(1) Banka omogoči pooblaščeni osebi Banke Slovenije, da v
skladu z zahtevo iz 273. člena tega zakona opravi pregled poslovanja banke na
sedežu banke in v drugih prostorih, v katerih banka oziroma druga oseba po
njenem pooblastilu opravlja dejavnosti in posle, v zvezi s katerimi Banka
Slovenije opravlja nadzor.
(2) Pregled poslovanja vključuje zlasti pregled poslovnih
knjig, administrativnih oziroma poslovnih evidenc in druge poslovne
dokumentacije banke v skladu z zahtevo iz 273. člena tega zakona.
273. člen
(zahteva za pregled poslovanja)
(1) Banka Slovenije posreduje banki zahtevo za pregled
poslovanja najmanj osem dni pred začetkom pregleda poslovanja.
(2) Ne glede na prejšnji odstavek lahko Banka Slovenije
zahtevo za pregled poslovanja predloži banki šele na dan začetka opravljanja
pregleda poslovanja, če drugače ni mogoče doseči namena posameznega nadzora.
(3) Zahteva za pregled poslovanja mora obsegati navedbo
poslovnih knjig, poslovne dokumentacije, evidenc in poslovnih dogodkov, ki so
predmet pregleda, vključno z navedbo dokumentacije, ki jo mora banka v obliki
računalniških izpiskov oziroma kopij izročiti za izvedbo pregleda, ter rok za
predložitev.
(4) Zahteva za pregled poslovanja mora obsegati tudi pravni
pouk o pravnih posledicah, ki lahko nastopijo, če banka ne bo ravnala v skladu
z zahtevo za pregled poslovanja ali Banki Slovenije ne bo omogočila opravljanja
pregleda poslovanja na način, določen v 274. do 277. členu tega zakona.
(5) Banka Slovenije lahko med opravljanjem pregleda
poslovanja dopolni zahtevo za pregled poslovanja. Za dopolnitev zahteve se
smiselno uporabljata prvi do četrti odstavek tega člena.
274. člen
(način opravljanja pregleda)
(1) Pregled poslovanja banke opravi strokovni delavec Banke
Slovenije ali druga pooblaščena oseba Banke Slovenije, ki jo za opravljanje
pregleda poslovanja banke pooblasti guverner Banke Slovenije (v nadaljnjem
besedilu: inšpektor Banke Slovenije).
(2) Pregled poslovanja opravlja Banka Slovenije ob delavnikih
med 8. in 18. uro. Kadar je zaradi obsega oziroma narave pregleda to potrebno,
lahko Banka Slovenije opravi pregled poslovanja tudi po 18. uri oziroma med
dnevi, ki niso delavniki.
(3) Banka Slovenije mora pregled poslovanja opravljati tako,
da s tem ovira normalno poslovanje banke samo v taki meri, kot je nujno za
dosego namena nadzora.
(4) V zvezi s pregledom poslovanja se ne uporabljajo določbe
ZUP o zapisniku.
275. člen
(obseg pregleda)
(1) Banka mora inšpektorju Banke Slovenije omogočiti pregled
poslovnih knjig, poslovne dokumentacije ter administrativnih oziroma poslovnih
evidenc v obsegu, potrebnem za izvajanje posameznega nadzora v skladu z
zahtevo.
(2) Banka mora inšpektorju Banke Slovenije izročiti
računalniške izpiske oziroma kopije poslovnih knjig, poslovne dokumentacije ter
administrativnih oziroma poslovnih evidenc.
(3) Člani uprave in zaposleni pri banki morajo inšpektorju
Banke Slovenije posredovati poročila in informacije o vseh zadevah, pomembnih
za pregled poslovanja v skladu z zahtevo.
276. člen
(pogoji za opravljanje pregleda)
(1) Banka mora inšpektorjem Banke Slovenije zagotoviti
ustrezne prostore, v katerih lahko nemoteno in brez prisotnosti drugih oseb
opravijo pregled poslovanja.
(2) Banka mora zagotoviti, da so v času, v katerem
inšpektorji Banke Slovenije opravljajo pregled poslovanja, v prostorih, kjer se
opravlja pregled, prisotne pooblaščene osebe banke, ki lahko na zahtevo
inšpektorja Banke Slovenije dajo ustrezna pojasnila v zvezi s poslovnimi knjigami,
poslovno dokumentacijo, poslovnimi dogodki ter administrativnimi oziroma
poslovnimi evidencami, ki so predmet pregleda.
277. člen
(posebni pogoji za pregled računalniško vodenih poslovnih
knjig in evidenc)
(1) Banka, ki računalniško obdeluje podatke oziroma
računalniško vodi poslovne knjige in druge evidence, mora inšpektorju Banke
Slovenije zagotoviti ustrezne pripomočke za pregled poslovnih knjig in evidenc
ter preizkušanje ustreznosti računalniško obravnavanih podatkov.
(2) Banka mora inšpektorju Banke Slovenije izročiti
dokumentacijo, iz katere je razviden popolni opis dela računovodskega sistema.
Iz dokumentacije morajo biti razvidni podsistemi in datoteke računovodskega
sistema. Dokumentacija mora zagotavljati vpogled v:
1.     
računalniško rešitev;
2.     
postopke v okviru računalniške rešitve;
3.     
kontrole, ki zagotavljajo pravilno in zanesljivo obdelavo podatkov;
4.     
kontrole, ki preprečujejo nepooblaščeno dodajanje, spreminjanje ali
brisanje hranjenih računalniških zapisov.
(3) Vsaka sprememba računalniške rešitve iz prvega odstavka
tega člena mora biti dokumentirana v časovnem zaporedju nastanka spremembe
skupaj z datumom spremembe. Iz dokumentacije mora biti razvidna tudi vsaka
sprememba oblike datotek.
278. člen
(poročanje in pregled poslovanja drugih oseb)
(1) Če je to potrebno za dosego namena nadzora nad banko,
lahko Banka Slovenije zahteva predložitev poslovne dokumentacije, ustrezna
poročila in informacije tudi od naslednjih oseb:
1.     
oseb, ki so z banko v razmerju tesne povezanosti;
2.     
oseb, na katere je banka prenesla del svojih poslovnih procesov;
3.     
imetnikov kvalificiranih deležev v banki;
4.     
oseb, v katerih ima banka kvalificirano naložbo;
5.     
nadrejenega finančnega holdinga, mešanega finančnega holdinga ali
mešanega poslovnega holdinga;
6.     
drugih oseb, ki so vključene v konsolidiran nadzor banke;
7.     
družbe, ki je podrejena nadrejenemu finančnemu holdingu, mešanemu
finančnemu holdingu ali mešanemu poslovnemu holdingu.
(2) Banka Slovenije lahko zahteva poročila in informacije iz
prejšnjega odstavka tudi od članov organov vodenja in od zaposlenih pri teh
osebah.
(3) Kadar je to potrebno, da se preveri dokumentacija,
poročila in informacije, prejete na podlagi prvega ali drugega odstavka tega
člena, lahko Banka Slovenije pri pravnih osebah iz prvega odstavka tega člena
opravi pregled poslovanja. Za pregled poslovanja se v tem primeru smiselno
uporabljajo določbe tega zakona o pregledu poslovanja banke.
(4) Če je za nadzor nad posamezno osebo iz prvega odstavka
tega člena pristojen drug nadzorni organ, opravi Banka Slovenije pregled poslovanja
te osebe v sodelovanju s tem organom v skladu z določbami tega zakona.
9.3. Ukrepi nadzora zoper banko
9.3.1. Odredba za odpravo kršitev banke
279. člen
(odredba)
(1) Če Banka Slovenije pri izvajanju nadzora ugotovi, da so
pri banki podane ali bodo v naslednjih 12 mesecih verjetno podane kršitve
predpisov iz drugega odstavka 9. člena tega zakona, banko pisno obvesti o
ugotovitvah in odredi, da preneha z ravnanji in odpravi kršitve ter v določenem
roku Banki Slovenije predloži pisno poročilo, v katerem opiše ukrepe za odpravo
kršitev ter predloži ustrezna dokazila.
(2) Če Banka Slovenije pri izvajanju nadzora ugotovi, da so
pri banki podane ali bodo v naslednjih 12 mesecih verjetno podane kršitve
predpisov iz drugega odstavka 9. člena tega zakona, ki imajo ali bi lahko imele
pomembne učinke na varno in skrbno upravljanje banke, Banka Slovenije banki
poleg zahtev iz prejšnjega odstavka odredi, da izvede določene ukrepe iz 280.
člena tega zakona, da se odpravijo kršitve oziroma prepreči nastanek kršitev (v
nadaljnjem besedilu: dodatni ukrepi).
(3) Šteje se, da so pomembni učinki na varno in skrbno
upravljanje banke podani, če kršitev ima ali bi lahko imela pomembne posledice
za finančni položaj banke oziroma za obravnavo tveganj, ki jim je banka pri
svojem poslovanju izpostavljena, če banka ne zagotavlja ali v naslednjih
12 mesecih verjetno ne bo zagotavljala ustrezne ureditve notranjega
upravljanja, zlasti pa:
1.     
ustreznih kvantitativnih ali kvalitativnih elementov procesa ocenjevanja
ustreznega notranjega kapitala,
2.     
izpolnjevanja zahtev glede velikih izpostavljenosti iz 393. člena Uredbe
575/2013/EU,
3.     
izpolnjevanja zahtev glede kapitalske ustreznosti in ustrezne
likvidnosti v skladu s tem zakonom in Uredbo 575/2013/EU.
280. člen
(dodatni ukrepi)
(1) Banka Slovenije lahko z odredbo zahteva, da banka ali
upravljalni organ izvede dodatne aktivnosti ali postopke za odpravljanje
ugotovljenih kršitev v banki, če je mogoče pričakovati, da se bo s temi ukrepi
zagotovilo učinkovitejše odpravljanje ugotovljenih kršitev, vzpostavilo
poslovanje banke v skladu s tem zakonom in Uredbo 575/2013/EU ali preprečil
nastanek kršitev predpisov iz drugega odstavka 9. člena tega zakona, ki imajo
ali bi lahko imele pomembne učinke na varno in skrbno upravljanje banke.
(2) Banka Slovenije lahko odredi zlasti naslednje dodatne
ukrepe:
1.     
naloži banki, da zagotovi dodatno potreben kapital, ki presega zahteve
iz Uredbe 575/2013/EU, in sicer pod pogoji iz 203. člena tega zakona;
2.     
naloži banki, da izvede določene ukrepe za izboljšanje ureditev glede
ocenjevanja in zagotavljanja ustreznega notranjega kapitala banke ter glede
ureditve notranjega upravljanja banke;
3.     
naloži banki, da predloži podroben načrt ukrepov za odpravo kršitev tega
zakona ali Uredbe 575/2013/EU, vključno z opredelitvijo roka za njihovo
izvedbo;
4.     
zahteva od banke, da uporabi posebne politike oblikovanja oslabitev in
rezervacij ali obravnave sredstev z vidika izračuna kapitalskih zahtev;
5.     
naloži ukrepe za zmanjšanje tveganj, ki jih prevzema banka v zvezi z
določenimi posli, produkti ali sistemi, vključno s:
- 
prepovedjo ali omejitvijo širjenja mreže poslovalnic banke ali zahtevo
za zmanjšanje poslovne mreže banke,
- 
prepovedjo ali omejitvijo aktivnosti banke, ki pomeni pomembno tveganje
za finančni položaj banke;
6.     
prepove ali omeji banki sklepanje posameznih poslov ali poslov določene
vrste ter zahteva postopno zmanjševanje obsega sklenjenih poslov, vključno z
dejavnostmi zunanjega izvajanja, ob upoštevanju možnosti za predčasno
prenehanje v skladu s pogodbeno ureditvijo, vključno s prepovedjo ali
omejitvijo sklepanja poslov banke:
- 
z osebami, ki pomenijo povečano tveganje za banko zaradi neprimerne
kreditne bonitete ali zaradi drugih okoliščin,
- 
s posameznimi delničarji, člani uprave, nadzornega sveta, družbami, ki
so z banko v razmerju tesne povezanosti, z investicijskimi skladi, ki jih
upravlja družba za upravljanje, ki je z banko v razmerju tesne povezanosti, ali
z drugimi družbami in osebami, ki pomenijo za banko povečano tveganje;
7.     
prepove ali omeji banki izplačila dobička ali plačila obresti
delničarjem ali imetnikom instrumentov dodatnega temeljnega kapitala, razen če
bi prepoved povzročila nastanek dogodka neplačila banke;
8.     
naloži banki, da uporabi čisti in preneseni dobiček za izboljšanje
kapitalske ustreznosti banke;
9.     
prepove ali omeji uporabo računovodskih meril, zaradi katerih banka ne
izkazuje pravilnega finančnega položaja ali rezultata, in določi ustrezna
merila;
10.  
omeji variabilne prejemke zaposlenih s primernim odstotkom skupnih neto
prihodkov poslovnega leta, če bi izplačilo tega dela prejemkov ogrozilo
izpolnjevanje obveznosti ali ciljev glede kapitalske ustreznosti banke;
11.  
določi dodatne zahteve glede zagotavljanja likvidnosti, vključno z
omejitvami glede usklajenosti dospelosti terjatev in obveznosti banke;
12.  
zahteva dodatno ali pogostejše poročanje banke, vključno v zvezi s
kapitalom in likvidnostjo banke;
13.  
zahteva, da nadzorni svet imenuje ustrezne komisije za posamezne sklope
strokovnih nalog iz pristojnosti nadzornega sveta;
14.  
zahteva dodatna razkritja banke;
15.  
zahteva od nadzornega sveta banke, da odpokliče člana ali člane uprave,
ki so neposredno odgovorni za ugotovljene kršitve v banki, in imenuje novega
člana ali nove člane uprave;
16.  
zahteva od imetnikov kvalificiranega deleža, da odpokličejo člana ali
člane nadzornega sveta, ki so dopustili ugotovljene kršitve v banki, čeprav so
zanje vedeli ali bi morali vedeti in imenuje novega člana ali nove člane
nadzornega sveta.
(3) Dodatni ukrep iz 12. točke prejšnjega odstavka glede
dodatnega ali pogostejšega poročanja banke se lahko naloži le v primeru, da:
-       
je ukrep primeren in sorazmeren glede na namen, zaradi katerega se
zahteva dodatno ali pogostejše poročanje;
-       
zahtevani podatki niso isti ali bistveno isti, kot so že bili sporočeni
Banki Slovenije, hkrati pa Banka Slovenije teh podatkov ne more pripraviti
sama; in
-       
zahtevani podatki niso bili predloženi v drugačni obliki ali
razčlenjenosti, kar bi Banki Slovenije omogočilo pripravo informacije v enaki
kakovosti in zanesljivosti, kot če bi jih prejela od banke.
(4) Banka Slovenije določi dodatne zahteve glede
zagotavljanja ustreznega likvidnostnega položaja banke na podlagi 11. točke
drugega odstavka tega člena tako, da se zagotovi pokritje likvidnostnih
tveganj, ki jim je banka izpostavljena ali bi jim lahko bila izpostavljena pri
svojem poslovanju, in pri tem upošteva:
1.     
poslovni model banke;
2.     
ureditev upravljanja likvidnostnega tveganja;
3.     
ugotovitve pregledovanja in ovrednotenja v skladu z oddelkom 6.6. tega
zakona.
(5) Banka Slovenije lahko ob upoštevanju neskladja med
dejanskim likvidnostnim položajem banke ter zahtevami glede likvidnosti in
stabilnih virov financiranja poleg zahteve iz prejšnjega odstavka banki izreče
tudi druge ukrepe nadzora.
281. člen
(poročilo o odpravi kršitev)
(1) Banka mora izvesti dodatne ukrepe in odpraviti
ugotovljene kršitve v roku, določenem z odredbo, ter Banki Slovenije dostaviti
poročilo o izvedenih aktivnosti (v nadaljnjem besedilu: poročilo o odpravi
kršitev).
(2) Poročilu o odpravi kršitev je treba priložiti listine in
druge dokaze, iz katerih izhaja, da so bile kršitve odpravljene.
(3) Banka Slovenije lahko v odredbi od banke zahteva, da
poročilu o odpravi kršitev priloži mnenje pooblaščenega revizorja, da so
ugotovljene kršitve odpravljene.
282. člen
(ugotovitvena odločba o odpravljenih kršitvah)
(1) Če iz poročila o odpravi kršitev iz prvega odstavka
prejšnjega člena ter priloženih dokazov izhaja, da je banka izvedla ukrepe in
odpravila kršitve ugotovljene z odredbo, izda Banka Slovenije v treh mesecih po
prejemu celovitega poročila banke o odpravi kršitev odločbo, s katero ugotovi,
da so bile kršitve odpravljene (v nadaljnjem besedilu: ugotovitvena odločba o
odpravljenih kršitvah).
(2) Banka Slovenije lahko pred izdajo ugotovitvene odločbe o
odpravljenih kršitvah zahteva dopolnitev poročila ali opravi pregled poslovanja
banke v obsegu, potrebnem za ugotovitev, ali je banka izvedla navedene ukrepe
in odpravila ugotovljene kršitve.
(3) Če Banka Slovenije pri izvajanju nadzora ugotovi, da je
banka kršila predpise iz drugega odstavka 9. člena tega zakona, vendar je banka
kršitve odpravila pred izdajo odredbe iz prvega odstavka 279. člena tega
zakona, lahko Banka Slovenije z upoštevanjem pogojev iz četrtega odstavka tega
člena izda ugotovitveno odločbo, s katero ugotovi, da je banka kršila predpise
iz drugega odstavka 9. člena tega zakona in da je kršitev odpravila.
(4) Banka Slovenije izda ugotovitveno odločbo iz prejšnjega
odstavka, če bi glede na naravo in pomen kršitev za varno in skrbno upravljanje
banke izdaja takšne odločbe in objava informacij na podlagi 310. člena tega
zakona pomembno prispevala k izboljšanju praks upravljanja bank in k
preprečevanju ravnanj, ki pomenijo kršitev predpisov iz drugega odstavka 9.
člena tega zakona.
(5) Banka Slovenije pred izdajo ugotovitvene odločbe iz
tretjega odstavka tega člena banko pisno obvesti o ugotovitvah v zvezi s
kršitvami predpisov iz drugega odstavka 9. člena tega zakona ter o nameri, da
bo izdala ugotovitveno odločbo o odpravljenih kršitvah, ter pozove banko, da se
izjavi o dejstvih in okoliščinah, ki so pomembne za odločitev o izdaji
ugotovitvene odločbe o odpravi kršitev.
9.3.2. Ukrepi zgodnjega posredovanja
283. člen
(ukrepi zgodnjega posredovanja)
(1) Če so v banki podane kršitve predpisov iz drugega
odstavka 9. člena tega zakona, ali bodo te kršitve verjetno podane, lahko Banka
Slovenije v primeru hitrega slabšanja finančnega položaja banke, zlasti v
primeru hitrega slabšanja likvidnosti, naraščanja stopnje zadolženosti, obsega
nedonosnih posojil ali koncentracije izpostavljenosti, z odredbo zahteva, da
banka ali upravljalni organ izvede tudi naslednje dodatne ukrepe (v nadaljnjem
besedilu: ukrepi zgodnjega posredovanja):
1.     
zahteva od upravljalnega organa banke, da se izvedejo aktivnosti v
okviru ene ali več shem ali ukrepov, opredeljenih v načrtu sanacije;
2.     
zahteva od upravljalnega organa banke, da se ustrezno posodobi načrt
sanacije, če se okoliščine, ki so privedle do zgodnjega posredovanja,
razlikujejo od predpostavk, določenih v prvotnem načrtu sanacije, in da se v
določenem roku izvedejo aktivnosti za uporabo shem ali ukrepov, ki so
opredeljeni v posodobljenem načrtu;
3.     
zahteva od upravljalnega organa banke, da predloži podroben načrt
ukrepov, s katerimi se preprečijo ali odpravijo težave banke, vključno z
opredelitvijo roka za njihovo izvedbo;
4.     
zahteva od upravljalnega organa banke, da v določenem roku skliče
skupščino banke in ji predlaga sprejetje določenih ukrepov za namen sanacije
banke, vključno z ukrepi za povečanje osnovnega kapitala banke ter ukrepi za
zmanjšanje osnovnega kapitala zaradi pokrivanja izgube ali prenosa v kapitalske
rezerve;
5.     
zahteva razrešitev ali zamenjavo posameznega ali več članov
upravljalnega organa ali višjega vodstva banke;
6.     
zahteva od upravljalnega organa banke pripravo načrta pogajanj za
prestrukturiranje dolga z nekaterimi ali vsemi upniki banke v skladu z načrtom
sanacije;
7.     
zahteva, da se spremeni poslovna strategija banke;
8.     
zahteva, da se izvedejo spremembe pravnih ureditev in operativnih
procesov v banki;
9.     
zahteva, da banka zagotovi pogoje in informacije, ki jih potrebuje
organ, pristojen za reševanje, za posodobitev načrta reševanja ali načrtovanje
ukrepov reševanja banke, vključno z izvedbo vrednotenja sredstev in obveznosti
banke za namene reševanja.
(2) Banka Slovenije pri oceni obstoja okoliščin hitrega
slabšanja finančnega položaja banke za uporabo ukrepov iz prejšnjega odstavka
upošteva različne kazalnike in opredeli pragove poslabšanja teh kazalnikov, ki
utemeljujejo uporabo teh ukrepov. Banka Slovenije lahko v zvezi z oceno iz
prejšnjega stavka upošteva tudi minimalno kapitalsko zahtevo za banko, ki se ji
prišteje 1,5 odstotne točke. Ko Banka Slovenije ugotovi, da so v zvezi z banko
izpolnjeni pogoji za uporabo ukrepov iz prejšnjega odstavka, o tem nemudoma
obvesti organ, pristojen za reševanje.
(3) Banka Slovenije lahko poleg ukrepov zgodnjega
posredovanja iz prvega odstavka tega člena izreče tudi druge dodatne ukrepe iz
280. člena tega zakona.
(4) Če se v primeru uporabe ukrepov zgodnjega posredovanja iz
prvega odstavka tega člena bistvene obveznosti iz pogodbe, ki jo je banka sklenila
z nasprotno pogodbeno stranko, vključno z obveznostmi plačila in izročitve ter
z zagotavljanjem zavarovanja s premoženjem, po začetku postopka reševanja še
naprej izpolnjujejo v okviru sklenjene pogodbe, se zgolj uporaba teh ukrepov
sama po sebi ne šteje za:
1.     
dogodek neizpolnitve ali drug podoben dogodek, ki je dogovorjen med
strankami in na podlagi katerega ima prejemnik zavarovanja pravico realizirati
finančno zavarovanje ali uveljaviti pravico predčasnega pobota v skladu z
zakonom, ki ureja finančna zavarovanja;
2.     
postopek zaradi insolventnosti oziroma drug ukrep, ki izključuje ali
omejuje izvršitev nalogov člana plačilnega sistema v skladu z zakonom, ki ureja
plačilne storitve in sisteme.
(5) Prejšnji odstavek se uporablja tudi za pogodbe, ki so jih
sklenili:
1.     
podrejena družba v zvezi z obveznostmi, za katere jamči ali za katere se
drugače zaveže banka, ali njena nadrejena družba, ali kateri koli subjekt v
skupini; ali
2.     
kateri koli subjekt v skupini, kadar pogodba vključuje klavzule o
navzkrižni kršitvi.
(6) Če se v primeru uporabe ukrepov iz prvega odstavka tega
člena bistvene obveznosti iz pogodbe, ki jo je subjekt reševanja sklenil z
nasprotno stranko, vključno z obveznostmi plačila in izročitve ter
zagotavljanjem zavarovanja s premoženjem, še naprej izpolnjujejo v okviru
sklenjene pogodbe, zgolj uporaba teh ukrepov sama po sebi ne omogoča, da bi
kdor koli:
1.     
izvajal pravice do odpovedi, mirovanja, spremembe, izravnave ali pobota,
tudi za obveznosti v zvezi s pogodbo, ki jo je sklenila:
- 
podrejena družba, kadar za obveznosti jamči ali za katere se drugače
zaveže subjekt v skupini,
- 
kateri koli subjekt v skupini, kadar pogodba vključuje klavzule o
navzkrižni kršitvi;
2.     
pridobil lastništvo, izvajal nadzor ali uveljavljal jamstvo v zvezi s
premoženjem subjekta reševanja ali katerega koli subjekta v skupini v zvezi s
pogodbo, ki vključuje klavzule o navzkrižni kršitvi;
3.     
vplival na pogodbene pravice subjekta reševanja ali katerega koli
drugega subjekta v skupini v zvezi s pogodbo, ki vključuje klavzule o
navzkrižni kršitvi.
(7) Določbe četrtega do šestega odstavka tega člena ne
vplivajo na pravico posameznika, da uresniči upravičenje iz prejšnjega
odstavka, če razlog za uresničenje teh upravičenj ni izključno uporaba ukrepov
iz prvega odstavka tega člena, ampak tudi druge okoliščine.
284. člen
(sklic skupščine banke)
(1) Če Banka Slovenije z odredbo na podlagi 4. točke prvega
odstavka prejšnjega člena upravi banke naloži, da v določenem roku skliče
skupščino banke in predlaga sprejetje določenih ukrepov z namenom sanacije, se
sklic skupščine banke, ne glede na 297. člen ZGD-1, objavi najmanj 15 dni pred
skupščino. V objavi sklica skupščine mora uprava navesti, da se skupščina
sklicuje na podlagi tega zakona in v skladu z zahtevami iz 4. točke prvega
odstavka prejšnjega člena.
(2) Uprava banke mora najmanj osem dni pred nameravanim dnem
objave sklica skupščine, ki bo odločala o predlogu na podlagi zahteve iz
prejšnjega odstavka, predlog sklepov skupščine predložiti Banki Slovenije, ki
lahko do objave sklica skupščine od uprave banke zahteva popravek predloga
sklepov skupščine.
(3) Če uprava banke ne skliče skupščine banke, ki bi odločala
o predlogu sklepov v skladu z zahtevo iz prvega odstavka tega člena, lahko
Banka Slovenije sama skliče skupščino banke ter ji predlaga povečanje osnovnega
kapitala banke.
(4) Banka mora Banki Slovenije povrniti stroške, ki so
nastali v zvezi s sklicem skupščine.
285. člen
(odločanje skupščine o predlogu sklepov v skladu z zahtevo)
(1) Ne glede na 300. člen ZGD-1 delničarji banke ne morejo
podajati predlogov sklepov k točkam dnevnega reda, ki so vezane na predloge
sklepov skupščine, določene v skladu z zahtevo iz 4. točke prvega odstavka 283.
člena tega zakona.
(2) Kadar drug zakon ali statut banke za sprejetje določene
odločitve na skupščini določa ločeno glasovanje z izrednim sklepom, se ne glede
na določbe zakona ali statuta v primeru odločanja o predlogih sklepov,
določenih v skladu z zahtevo iz 4. točke prvega odstavka 283. člena tega
zakona, glasovanje izvede na skupnem zasedanju skupščine.
(3) Kadar skupščina banke odloča o predlogih ukrepov v skladu
z zahtevo iz 4. točke prvega odstavka 283. člena tega zakona, ki vključujejo
ukrepe za povečanje osnovnega kapitala banke ali spremembe statuta, ki so nujne
za izvedbo ukrepov sanacije, je tak sklep veljavno sprejet, če je potrjen z
navadno večino pri odločanju zastopanega kapitala, pod pogojem, da je na
skupščini zastopana najmanj polovica vpisanega kapitala z glasovalno pravico, v
nasprotnem primeru pa z dvema tretjinama pri odločanju zastopanega kapitala z
glasovalno pravico. Za odločanje skupščine iz prejšnjega stavka se ne
uporabljajo določbe ZGD-1 ali statuta, ki določajo višje zahteve za veljavnost
takšnega sklepa.
(4) V primeru, ko uprava banke v zvezi z zahtevo iz 4. točke
prvega odstavka 283. člena tega zakona predlaga skupščini poenostavljeno
zmanjšanje osnovnega kapitala zaradi prenosa zneskov v kapitalske rezerve, se
takšno zmanjšanje osnovnega kapitala banke lahko izvede ne glede na pogoje iz
drugega odstavka 379. člena ZGD-1.
(5) Če uprava banke na podlagi zahteve iz 4. točke prvega
odstavka 283. člena tega zakona z namenom povečanja kapitala banke predlaga
izdajo instrumenta, ki vključuje izključno opcijo banke do zamenjave
imetnikovega instrumenta za delnice banke, je tak sklep na skupščini banke
veljavno sprejet, če je sprejet z navadno večino pri odločanju zastopanega
kapitala, če je zastopana najmanj polovica vpisanega kapitala z glasovalno
pravico, v nasprotnem primeru pa z dvema tretjinama pri odločanju zastopanega
kapitala z glasovalno pravico.
(6) Pooblastilo upravi za izdajo instrumentov iz prejšnjega
odstavka na podlagi skupščinskega sklepa velja največ eno leto.
(7) Če uprava banke na podlagi zahteve iz 4. točke prvega
odstavka 283. člena tega zakona skupščini predlaga povečanje osnovnega kapitala
banke tako, da se nove delnice banke ponudijo izključno obstoječim delničarjem
banke in znanim upnikom banke iz naslova kvalificiranih obveznosti banke, se
takšna ponudba ne šteje kot ponudba vrednostnih papirjev javnosti in se za
takšno ponudbo ne uporabljajo določbe Uredbe 2017/1129/EU glede obvezne objave
prospekta.
286. člen
(povečanje osnovnega kapitala banke s stvarnimi vložki)
(1) Uprava banke lahko v zvezi z ukrepi za povečanje
osnovnega kapitala banke v skladu z zahtevo iz 4. točke prvega odstavka 283.
člena tega zakona predlaga skupščini povečanje osnovnega kapitala z novimi
stvarnimi vložki.
(2) V primeru iz prejšnjega odstavka se ne uporabljajo
določbe drugega in tretjega odstavka 334. člena ZGD-1. Banka Slovenije lahko od
uprave banke zahteva, da pred sklicem skupščine povečanje osnovnega kapitala s
stvarnimi vložki pregleda pooblaščeni revizor, če obstaja dvom o vrednosti
stvarnega vložka v času njegovega prispevanja.
(3) Predlog sklepa skupščine za povečanje osnovnega kapitala
banke s stvarnimi vložki mora vključevati:
1.     
opis predmeta stvarnega vložka in osebo, od katere bo stvarni vložek
pridobljen;
2.     
število delnic ali nominalno vrednost delnic, ki bodo izdane na podlagi
vplačila stvarnega vložka;
3.     
izjavo imetnika predmeta stvarnega vložka, da bo predmet stvarnega
vložka po potrditvi sklepa o povečanju osnovnega kapitala banke prenesel na
banko.
(4) Če je predmet stvarnega vložka terjatev, mora predlog iz
prejšnjega odstavka vsebovati izjavo upnika o vpisu in vplačilu novih delnic s
prenosom terjatve na banko pod odložnim pogojem, če bo predlagani sklep o
povečanju osnovnega kapitala banke s stvarnimi vložki veljavno potrjen na
skupščini banke.
(5) Če je predmet stvarnega vložka terjatev, ki je zavarovana
s stvarno ali obligacijsko pravico, morajo biti k izjavi priložene listine, ki
zagotavljajo učinke takšnega zavarovanja tudi v razmerju do banke, razen če ti
učinki nastanejo za banko že na podlagi zakona.
(6) Če so predmet stvarnega vložka vrednostni papirji ali
drugo premoženje, na katerem je z vpisom v register ustanovljena zastavna
pravica ali druga stvarna pravica v korist tretjega, morajo biti k izjavi
priložene ustrezne listine, ki banki brezpogojno in nemudoma dovoljujejo izbris
teh pravic v ustreznem registru.
287. člen
(posebna revizija, ničnost in izpodbojnost)
(1) Sodišče v skladu s 318. členom ZGD-1 imenuje posebnega
revizorja zaradi preveritve postopkov povečanja osnovnega kapitala banke, ki so
bili izvedeni na podlagi zahteve v skladu s 4. točko prvega odstavka 283. člena
tega zakona, če delničarji, ki predlagajo sodišču imenovanje posebnega
revizorja, založijo predujem za kritje stroškov posebne revizije. V tem primeru
se ne uporablja šesti odstavek 318. člena ZGD-1.
(2) V zvezi s skupščinskim sklepom, ki je bil sprejet na
skupščini z upoštevanjem 284. do 286. člena tega zakona, ni mogoče uveljavljati
ničnosti na podlagi prve in tretje alineje 390. člena ZGD-1.
(3) Skupščinskega sklepa iz prejšnjega odstavka, ki je bil
sprejet z večino glasov iz 285. člena tega zakona, ni mogoče izpodbijati iz
razloga, ker sklep ni bil sprejet z večino, kakor je določena v statutu banke.
(4) Skupščinskega sklepa iz drugega odstavka tega člena o
povečanju osnovnega kapitala banke ni mogoče izpodbijati iz razlogov iz drugega
odstavka 400. člena ZGD-1.
(5) Uveljavljanje izpodbojnosti sklepa skupščine iz drugega
odstavka tega člena ne zadrži njegove uveljavitve. Če sodišče v postopku
izpodbijanja ugotovi, da so podani izpodbojni razlogi in bi moral biti sklep
razveljavljen, sklepa ne razveljavi, ampak zgolj ugotovi obstoj izpodbojnih
razlogov. Delničarji, ki so uveljavljali izpodbojnost sklepa lahko na podlagi
odločitve sodišča o obstoju izpodbojnih razlogov uveljavljajo morebitne
odškodninske zahtevke v pravdi.
288. člen
(razrešitev članov upravljalnega organa in višjega vodstva
banke)
(1) Banka Slovenije lahko z odredbo na podlagi 5. točke
prvega odstavka 283. člena tega zakona zahteva razrešitev ali zamenjavo
posameznega ali več članov upravljalnega organa ali višjega vodstva banke, če
te osebe z upoštevanjem meril iz 47. oziroma 62. člena tega zakona niso
primerne za opravljanje nalog v zvezi z odpravo kršitev v banki.
(2) Banka Slovenije lahko ne glede na prejšnji odstavek z
odredbo zahteva razrešitev vseh ali posameznih članov upravljalnega organa
banke ali višjega vodstva v banki tudi, če:
1.     
so v banki podane okoliščine, ki kažejo na znatno poslabšanje finančnega
položaja banke ali na hude kršitve predpisov iz drugega odstavka 9. člena tega
zakona ali internih ureditev v banki;
2.     
ukrepi zgodnjega posredovanja iz 283. člena tega zakona ne zadoščajo za
izboljšanje finančnega položaja banke ali da se ustrezno odpravijo kršitve.
(3) Banka mora v zvezi z ukrepom iz prvega ali drugega
odstavka tega člena glede razrešitve ali zamenjave članov upravljalnega organa
ali višjega vodstva, pred novim imenovanjem posameznega člana upravljalnega
organa ali višjega vodstva o predlogu za imenovanje obvestiti Banko Slovenije,
ki lahko v petih delovnih dneh po prejemu obvestila ugovarja predlogu, če ob upoštevanju
razlogov za zahtevo po razrešitvi ali zamenjavi članov upravljalnega organa ali
višjega vodstva in položaja banke oceni, da posamezni član upravljalnega organa
ali višjega vodstva oziroma upravljalni organ ali višje vodstvo kot celota ne
ustreza zahtevam glede funkcije in nalog, ki naj bi jih opravljal.
(4) V zvezi z ukrepom iz prvega ali drugega odstavka tega
člena so novi člani upravljalnega organa ali višjega vodstva lahko imenovani
le, če Banka Slovenije v roku iz prejšnjega odstavka ne ugovarja imenovanju.
(5) Banka Slovenije lahko hkrati z ukrepom iz prvega in
drugega odstavka tega člena izreče tudi druge ukrepe nadzora iz 279. člena tega
zakona, dodatne ukrepe iz 280. člena tega zakona in druge ukrepe zgodnjega
posredovanja iz 283. člena tega zakona.
289. člen
(imenovanje posebnega pooblaščenca)
(1) Banka Slovenije lahko z odredbo imenuje enega ali več
posebnih pooblaščencev v banki, če so podani razlogi iz prvega odstavka
prejšnjega člena in razrešitev posameznega ali vseh članov upravljalnega organa
ali višjega vodstva na podlagi prejšnjega člena ne zadošča za izboljšanje
finančnega položaja banke ali da se ustrezno odpravijo kršitve.
(2) Banka Slovenije lahko posebnega pooblaščenca pooblasti
za:
1.     
izvajanje funkcije člana uprave banke ali
2.     
za izvajanje posameznih nalog v banki brez pooblastil za zastopanje
banke.
(3) Banka Slovenije kot posebnega pooblaščenca imenuje osebo,
ki je strokovno usposobljena za izvajanje funkcije in nalog iz prejšnjega
odstavka. Če je posebni pooblaščenec imenovan za izvajanje funkcije člana
uprave banke, mora izpolnjevati pogoje iz 40. člena tega zakona.
(4) Če Banka Slovenije imenuje posebnega pooblaščenca za
izvajanje funkcije člana uprave banke, lahko odloči, da posebni pooblaščenec
opravlja funkcijo člana uprave namesto razrešenega člana uprave ali skupaj z
obstoječimi člani uprave. Banka Slovenije v imenu banke predlaga vpis
imenovanja in razrešitve posebnega pooblaščenca s pooblastili za opravljanje
funkcije člana uprave banke v sodni register.
(5) Banka Slovenije lahko ob imenovanju posebnega
pooblaščenca odloči, da se mora uprava banka pred sprejetjem posameznih
odločitev ali ukrepov obvezno posvetovati s posebnim pooblaščencem ali
pridobiti njegovo soglasje.
(6) V odredbi o imenovanju posebnega pooblaščenca Banka
Slovenije določi vlogo, pristojnosti in pooblastila posebnega pooblaščenca,
vključno z morebitnimi omejitvami iz prejšnjega odstavka. Banka Slovenije lahko
ob imenovanju posebnega pooblaščenca odloči tudi, da se mora posebni
pooblaščenec pred sprejetjem posameznih odločitev ali ukrepov obvezno
posvetovati z Banko Slovenije. Naloge posebnega pooblaščenca lahko vključujejo
zlasti preverjanje finančnega položaja banke, vodenje poslov ali dela poslov
banke, da bi se ohranil ali ponovno vzpostavil finančni položaj institucije,
ter sprejemanje ukrepov za ponovno vzpostavitev zanesljivega in skrbnega
upravljanja banke. Če je posebni pooblaščenec pooblaščen za sklic skupščine
banke, mora pred objavo sklica skupščine in določitvijo dnevnega reda skupščine
obvezno pridobiti soglasje Banke Slovenije.
(7) Banka Slovenije lahko kadarkoli z odredbo odloči o
spremembi vloge, pooblastil in pristojnosti posebnega pooblaščenca.
(8) Banka Slovenije lahko hkrati z ukrepom iz prvega odstavka
tega člena izreče tudi ukrepe nadzora iz 279. člena tega zakona, dodatne ukrepe
iz 280. člena tega zakona in druge ukrepe zgodnjega posredovanja iz 283. in
288. člena tega zakona.
290. člen
(trajanje funkcije in razrešitev posebnega pooblaščenca)
(1) Posebni pooblaščenec je lahko imenovan največ za obdobje
enega leta. Mandat posebnega pooblaščenca se lahko izjemoma podaljša, če so v
banki še podani razlogi iz prvega odstavka prejšnjega člena. Razlogi za
podaljšanje pooblastil posebnega pooblaščenca se objavijo v okviru objave
informacij v skladu s 310. členom tega zakona.
(2) Banka Slovenije lahko kadarkoli razreši posebnega
pooblaščenca, če ugotovi, da so prenehali razlogi iz prvega odstavka prejšnjega
člena ali če so podani drugi razlogi za njegovo razrešitev. Posebni
pooblaščenec je lahko razrešen izključno na podlagi odločitve Banke Slovenije.
291. člen
(izvajanje nalog in pooblastil posebnega pooblaščenca)
(1) Posebni pooblaščenec mora pri opravljanju svojih nalog
ravnati v skladu s pooblastili in omejitvami, določenimi v skladu s šestim
odstavkom 289. člena tega zakona, in pri svojem delovanju v banki upoštevati
navodila Banke Slovenije ter veljavne predpise, dobro poslovno prakso in
najvišje strokovne ter etične standarde.
(2) Banka mora posebnemu pooblaščencu zagotoviti stalni in
neomejen dostop v prostore banke ter ustrezne prostore, v katerih lahko
nemoteno opravlja svoja pooblastila v skladu z odredbo.
(3) Banka mora posebnemu pooblaščencu omogočiti pregled vseh
poslovnih knjig, spisov in druge dokumentacije ter izročiti računalniške
izpiske oziroma kopije evidenc oziroma drugih poslovnih knjig in dokumentacije.
(4) Člani upravljalnega organa in zaposleni pri banki morajo
posebnemu pooblaščencu na njegovo zahtevo posredovati poročila in informacije o
vseh zadevah, pomembnih za opravljanje nalog posebnega pooblaščenca v skladu z
odredbo o imenovanju. V primeru imenovanja pooblaščenca s pooblastili člana
uprave banke morajo člani uprave posebnemu pooblaščencu nemudoma predati posle,
za katere je pooblaščen v skladu z odredbo.
(5) Posebni pooblaščenec mora Banki Slovenije nemudoma
sporočiti vse bistvene informacije, ki vplivajo ali bi lahko vplivale na
presojo finančnega položaja banke ali kršitev predpisov ali internih ureditev v
banki.
(6) Banka Slovenije lahko od posebnega pooblaščenca zahteva,
da ji redno poroča o izvajanju svojih nalog ter da ji v določenem roku, v
vsakem primeru pa ob koncu mandata, predloži poročilo v zvezi s finančnim
položajem banke ter v zvezi z ukrepi, ki so bili v banki izvedeni v času
njegovega imenovanja.
292. člen
(usklajevanje pooblastil za zgodnje posredovanje in
imenovanje začasnega upravitelja za skupine)
(1) Če Banka Slovenije kot konsolidacijski nadzornik nad EU
nadrejeno družbo ugotovi, da so v zvezi z EU nadrejeno družbo podane okoliščine
za ukrepe zgodnjega posredovanja iz 283. člena tega zakona ali okoliščine za
imenovanje posebnega pooblaščenca v skladu z 289. členom tega zakona, o tem
nemudoma obvesti sodelujoče pristojne organe v kolegiju ter Evropski bančni
organ in se pred uporabo teh ukrepov posvetuje s pristojnimi organi v kolegiju.
(2) Banka Slovenije kot konsolidacijski nadzornik na podlagi
posvetovanja s sodelujočimi pristojnimi organi odloči, ali bo v zvezi z zadevno
EU nadrejeno družbo izrekla katerega od ukrepov iz prejšnjega odstavka, pri tem
pa upošteva vpliv teh ukrepov na subjekte v skupini v drugih državah članicah.
Banka Slovenije odločitev o uporabi ukrepov sporoči drugim sodelujočim
pristojnim organom v kolegiju in Evropskemu bančnemu organu.
(3) Če Banka Slovenije ali Evropska centralna banka, kadar je
v skladu z Uredbo 1024/2013/EU pri opravljanju nadzora nad banko odgovorna za
izvajanje nalog iz točke (i) prvega odstavka 4. člena te uredbe, pri izvajanju
nadzora ugotovi, da so pri banki, ki je podrejena EU nadrejeni družbi, nad katero
izvaja nadzor drug konsolidacijski nadzornik, podane okoliščine za ukrepe
zgodnjega posredovanja iz 283. člena tega zakona ali okoliščine za imenovanje
posebnega pooblaščenca v skladu z 289. členom tega zakona, o tem obvesti
Evropski bančni organ in konsolidacijskega nadzornika ter se pred uporabo
navedenih ukrepov posvetuje s konsolidacijskim nadzornikom.
(4) Banka Slovenije v primeru iz prejšnjega odstavka odloči o
uporabi ukrepov iz prvega odstavka tega člena v banki in pri tem upošteva oceno
konsolidacijskega nadzornika, ki je podana najkasneje v treh dneh od obvestila
iz prejšnjega odstavka. Banka Slovenije pri odločitvi upošteva tudi morebiten
vpliv odločitve na finančno stabilnost v drugih državah članicah. Banka
Slovenije obrazloženo odločitev o uporabi ukrepov sporoči banki ter
konsolidacijskemu nadzorniku in drugim sodelujočim pristojnim organom v
kolegiju ter Evropskemu bančnemu organu.
(5) Če Banka Slovenije kot konsolidacijski nadzornik EU
nadrejene družbe v zvezi s posamezno podrejeno institucijo prejme obvestilo
sodelujočega pristojnega organa iz tretjega odstavka tega člena, na podlagi
obvestila oceni verjetni vpliv uvedbe ukrepov iz prvega odstavka tega člena v
podrejeni družbi na skupino kot celoto ali na druge subjekte v skupini. Banka
Slovenije kot konsolidacijski nadzornik to oceno v treh dneh sporoči
sodelujočemu pristojnemu organu, ki je posredoval obvestilo iz tretjega
odstavka tega člena.
(6) Če so podane okoliščine iz tretjega odstavka tega člena
pri več podrejenih institucijah v skupini, si Banka Slovenije skupaj z drugimi
sodelujočimi pristojnimi organi prizadeva, da se v petih dneh od obvestila
sprejme skupna odločitev glede:
1.     
imenovanja istega posebnega pooblaščenca za vse zadevne institucije ali
2.     
usklajevanja ukrepov prvega odstavka tega člena za več kot eno
institucijo, da se olajša izvajanje ukrepov za ponovno vzpostavitev finančnega
položaja posamezne institucije.
(7) Banka Slovenije kot konsolidacijski nadzornik obrazloženo
odločitev iz prejšnjega odstavka predloži EU nadrejeni družbi.
(8) Če skupna odločitev iz šestega odstavka tega člena ni
sprejeta v petih dneh, lahko Banka Slovenije sama sprejme odločitev o uporabi
ukrepov v zvezi z EU nadrejeno družbo oziroma banko, nad katero izvaja nadzor v
skladu s tem zakonom in Uredbo 1024/2013/EU in pri tem upošteva mnenja in
pomisleke, ki so jih drugi pristojni organi izrazili v petdnevnem obdobju
posvetovanja, ter morebiten vpliv odločitve na finančno stabilnost v zadevnih
državah članicah. Obrazloženo odločitev Banka Slovenije posreduje EU nadrejeni
družbi oziroma banki.
(9) Banka Slovenije ali drug pristojni organ, ki je vključen
v nadzor na konsolidirani podlagi, lahko pod pogoji, določenimi v desetem
odstavku tega člena, predloži Evropskemu bančnemu organu zahtevo v skladu s tretjim
odstavkom 19. člena Uredbe 1093/2010/EU glede odločitve, ki vključuje enega ali
več ukrepov:
1.     
iz 1. in 2. točke prvega odstavka 283. člena tega zakona v zvezi s:
- 
kapitalskimi in likvidnostnimi ukrepi, ki so potrebni za zagotavljanje
ali obnovitev sposobnosti za uspešno delovanje in finančnega položaja
institucije,
- 
ureditvami in ukrepi za ohranitev ali obnovitev kapitala,
- 
ureditvami in ukrepi za zagotovitev, da ima institucija ustrezen dostop
do virov financiranja za nepredvidljive dogodke, vključno z možnimi viri
likvidnosti, oceno razpoložljivega zavarovanja in oceno možnosti prenosa
likvidnosti med subjekti v skupini in poslovnimi področji za zagotovitev, da
lahko institucija še naprej opravlja svoje dejavnosti in izpolnjuje svoje
obveznosti, ko te zapadejo,
- 
pripravljalnimi ukrepi, ki jih je institucija sprejela ali jih namerava
sprejeti za namen izvajanja načrta sanacije, vključno z ukrepi, potrebnimi za
zagotovitev pravočasne dokapitalizacije institucije;
2.     
iz 6. in 8. točke prvega odstavka 283. člena tega zakona.
(10) Banka Slovenije ali drug pristojni organ, ki je vključen
v nadzor na konsolidirani podlagi, vloži zahtevo iz prejšnjega odstavka, če:
1.     
se ne strinja z odločitvijo pristojnega organa ali konsolidacijskega
organa, ki je sprejeta v skladu z drugim ali četrtim odstavkom tega člena, in
če vloži zahtevo pred iztekom tridnevnega roka za posvetovanje; ali
2.     
če ni bila sprejeta skupna odločitev v skladu s šestim odstavkom tega
člena in če vloži zahtevo pred iztekom petdnevnega roka za posvetovanje.
(11) Če je vložena zahteva iz devetega odstavka tega člena,
Banka Slovenije prekine postopek odločanja na podlagi drugega, četrtega ali
osmega odstavka tega člena do odločitve Evropskega bančnega organa. Če slednji
na podlagi tretjega odstavka 19. člena Uredbe 1093/2010/EU sprejme svojo
odločitev o zadevi v treh dneh, Banka Slovenije pri odločanju njegovo odločitev
upošteva. Če Evropski bančni organ ne sprejme odločitve v treh dneh, Banka
Slovenije odloči v skladu z drugim, četrtim ali osmim odstavkom tega člena.
9.3.3. Odvzem dovoljenja za opravljanje storitev banke
293. člen
(odvzem dovoljenja za opravljanje bančnih storitev)
(1) Dovoljenje za opravljanje bančnih storitev se lahko
odvzame, če so v banki podane kršitve iz drugega odstavka tega člena in hkrati
niso podane okoliščine, iz katerih bi izhajalo, da bodo ti razlogi v ustreznem
roku verjetno odpravljeni.
(2) Dovoljenje za opravljanje bančnih storitev se lahko
odvzame, če:
1.     
je banka pridobila dovoljenje z navajanjem neresničnih podatkov;
2.     
banka ne izpolnjuje pogojev, ki se zahtevajo za pridobitev dovoljenja za
opravljanje bančnih storitev v skladu s tem zakonom;
3.     
banka ne izpolnjuje več zahtev iz 3., 4. ali 6. dela Uredbe 575/2013/EU,
razen zahtev iz 92a in 92b člena te uredbe, ali dodatne kapitalske zahteve iz
203. člena ali 1. točke drugega odstavka 280. člena tega zakona, ali dodatne
likvidnosti banke na podlagi dodatnih ukrepov iz 280. člena tega zakona, hkrati
pa ugotovljenih kršitev ni mogoče odpraviti z drugimi ukrepi nadzora;
4.     
če banka ne ravna v skladu z odredbo in ne odpravi kršitev ali ne izvrši
ukrepov, ki jih zahteva Banka Slovenije, in ugotovljenih kršitev ni mogoče
odpraviti z drugimi ukrepi nadzora;
5.     
ni več mogoče pričakovati, da bo banka izpolnila svoje obveznosti do
upnikov, in ne zagotavlja več ustreznega jamstva za sredstva, ki so jih banki
zaupali njeni vlagatelji, zlasti če ne izpolnjuje obveznosti v zvezi z
zagotavljanjem sredstev za izplačilo zajamčenih vlog;
6.     
če so podani razlogi za odvzem dovoljenja za pridobitev kvalificiranega
deleža osebi, ki je neposredno oziroma posredno nadrejena oseba banke;
7.     
če so podane okoliščine, zaradi katerih je oteženo učinkovito izvajanje
nadzora nad banko, in z drugimi ukrepi nadzora ni mogoče odpraviti kršitve;
8.     
Kreditna institucija uporablja dovoljenje izključno za opravljanje
dejavnosti iz točke 1.b člena 4(1) Uredbe 575/2013/EU, njena povprečna bilančna
vsota pa je pet zaporednih let manjša od pragov iz navedenega člena.
(3) Dovoljenje za opravljanje bančnih storitev se banki lahko
odvzame tudi, če njena nadrejena banka, nadrejeni finančni holding ali
nadrejeni mešani finančni holding:
-       
ne sprejme ukrepov, ki bi bili lahko potrebni za zagotovitev skladnosti
z bonitetnimi zahtevami iz 3., 4., 6. ali 7. dela Uredbe 575/2013/EU;
-       
ne ravna v skladu z odločbo iz 205. člena tega zakona, s katero ji
oziroma mu je bila naložena dodatna kapitalska zahteva, ali v skladu z odredbo
na podlagi 1. točke drugega odstavka 280. člena tega zakona; ali
-       
ne ravna v skladu z odredbo na podlagi četrtega odstavka 280. člena tega
zakona, s katero ji oziroma mu je bila naložena dodatna zahteva glede
zagotavljanja ustreznega likvidnostnega položaja.
(4) Za namen iz 7. točke drugega odstavka tega člena se
šteje, da je izvajanje učinkovitega nadzora oteženo zlasti, če je banka
poslovno ali lastniško povezana z drugimi družbami ali posamezniki na način, da
zaradi medsebojnih povezav med temi osebami ni mogoče celovito oceniti tveganj,
ki nastanejo za banko.
(5) Če banka ne izpolnjuje tehničnih, kadrovskih,
organizacijskih oziroma drugih pogojev za opravljanje posameznih vrst poslov
pri opravljanju bančnih storitev, se lahko namesto odvzema dovoljenja za
opravljanje bančnih storitev banki prepove opravljati te posle.
(6) Banka Slovenije nemudoma obvesti organ, pristojen za
reševanje, če ugotovi, da so v banki podani ali bodo v šestih mesecih verjetno
podani razlogi iz drugega odstavka tega člena.
(7) Ne glede na prvi odstavek tega člena se dovoljenje za
opravljanje bančnih storitev ne odvzame, če organ, pristojen za reševanje, v
določenem roku odloči, da se v banki izvedejo ukrepi za reševanje, s katerimi
se bodo odpravile okoliščine iz prvega odstavka tega člena.
294. člen
(odvzem dovoljenja za opravljanje finančnih storitev in
dodatnih finančnih storitev)
(1) Banka Slovenije lahko odvzame banki dovoljenje za
opravljanje finančnih ali dodatnih finančnih storitev, če:
1.     
je banka pridobila dovoljenje z navajanjem neresničnih podatkov;
2.     
banka ne izpolnjuje pogojev, ki se zahtevajo za pridobitev dovoljenja za
opravljanje storitev v skladu s tem zakonom;
3.     
če banka ne ravna v skladu z zahtevo Banke Slovenije ali Evropske
centralne banke in ne odpravi kršitev ali ne izvede ukrepov, da se kršitve
odpravijo, ali če ne prepreči nastanek kršitev, kadar kršitve izhajajo iz
dejavnosti banke pri opravljanju teh storitev;
4.     
če so zaradi dejavnosti banke pri opravljanju teh storitev podane
okoliščine, zaradi katerih ni mogoče celovito oceniti tveganj, ki nastanejo za
banko, in z drugimi ukrepi nadzora ni mogoče odpraviti kršitev.
(2) Če banka ne izpolnjuje tehničnih, kadrovskih,
organizacijskih oziroma drugih pogojev za opravljanje posameznih vrst poslov
pri opravljanju finančnih ali dodatnih finančnih storitev, lahko Banka
Slovenije namesto odvzema dovoljenja za opravljanje finančnih ali dodatnih
finančnih storitev z odločbo banki prepove opravljati posamezne posle.
(3) Banka Slovenije je v zvezi z ugotavljanjem razlogov iz
prvega in drugega odstavka tega člena vezana na ugotovitve Evropske centralne
banke, kadar ta v skladu z Uredbo 1024/2013/EU pri opravljanju nadzora nad
banko izvaja naloge iz prvega odstavka 4. člena te uredbe.
(4) Za postopek v zvezi s prepovedjo opravljanja posameznih
poslov pri opravljanju finančnih ali dodatnih finančnih storitev se smiselno
uporabljajo določbe tega zakona o postopku za odvzem dovoljenja.
(5) S smiselno uporabo tega člena lahko Banka Slovenije banki
izreče tudi pogojni odvzem dovoljenja za opravljanje finančnih ali dodatnih
finančnih storitev.
295. člen
(pogojni odvzem dovoljenja)
(1) Z odločbo o odvzemu dovoljenja lahko Banka Slovenije
hkrati izreče, da se odvzem dovoljenja ne bo izvršil, če banka v preizkusni
dobi, ki ne sme biti krajša od šestih mesecev in ne daljša od dveh let od dneva
izdaje odločbe, ne bo storila nove kršitve, zaradi katere je mogoče odvzeti
dovoljenje.
(2) Kadar Banka Slovenije v skladu s prejšnjim odstavkom
banki izreče pogojni odvzem dovoljenja, lahko določi, da bo poleg primerov iz
prejšnjega odstavka odvzem dovoljenja izvršen tudi, če banka v določenem roku
ne odpravi kršitev, zaradi katerih ji je bil izrečen pogojni odvzem dovoljenja.
Rok za izpolnitev teh obveznosti se določi Banka Slovenije v mejah preizkusne
dobe.
(3) Banka Slovenije prekliče pogojni odvzem dovoljenja iz
prvega odstavka tega člena in dovoljenje odvzame, če banka v preizkusni dobi stori
novo kršitev, zaradi katere je mogoče odvzeti dovoljenje, ali če ne izpolni
dodatnih pogojev iz prejšnjega odstavka.
9.4. Ukrepi nadzora zoper kvalificirane imetnike
296. člen
(odvzem dovoljenja za kvalificiran delež)
(1) Dovoljenje za kvalificiran delež se odvzame, če:
1.     
kvalificirani imetnik, ki ima položaj nadrejene družbe, nadrejenega
finančnega holdinga, nadrejenega mešanega finančnega holdinga ali nadrejenega
mešanega poslovnega holdinga, krši svoje obveznosti, določene s tem zakonom, in
teh kršitev kljub odredbi pristojnega organa oziroma nadzornega organa druge
države članice, pristojnega za nadzor na konsolidirani podlagi, ne odpravi; ali
2.     
nastopijo druge okoliščine v zvezi s kvalificiranim imetnikom, na
podlagi katerih se lahko v skladu z določbami tega zakona zavrne zahteva za
izdajo dovoljenja za pridobitev kvalificiranega deleža.
(2) Pravne posledice, določene v 80. členu tega zakona,
nastopijo z dokončnostjo odločbe o odvzemu dovoljenja za pridobitev
kvalificiranega deleža.
297. člen
(odredba o odsvojitvi delnic)
(1) Če neupravičeni imetnik v enem mesecu od pridobitve
delnic banke ne vloži zahteve za izdajo dovoljenja za pridobitev
kvalificiranega deleža, mu Banka Slovenije z odredbo naloži, da delnice, ki jih
ima v nasprotju s tem zakonom, odsvoji (v nadaljnjem besedilu: odredba o
odsvojitvi delnic).
(2) V odredbi o odsvojitvi delnic mora Banka Slovenije
določiti rok za odsvojitev delnic, ki ne sme biti krajši od treh in ne daljši
od šestih mesecev.
(3) Prvi in drugi odstavek tega člena se smiselno uporabljata
tudi:
1.     
če neupravičeni imetnik v enem mesecu od pridobitve delnic vloži zahtevo
za izdajo dovoljenja za pridobitev kvalificiranega deleža in je ta zahteva
zavrnjena, zavržena ali umaknjena,
2.     
če je imetniku odvzeto dovoljenje za pridobitev kvalificiranega deleža.
(4) Za odredbo o odsvojitvi delnic se uporabljajo določbe
tega zakona o odredbi.
298. člen
(poročilo o odsvojitvi delnic in ugotovitvena odločba o
odpravljenih kršitvah)
(1) Neupravičeni imetnik mora do izteka roka, določenega v
odredbi o odsvojitvi delnic, Banki Slovenije predložiti poročilo o odsvojitvi
delnic, ki mora obsegati:
1.     
dokaze o odsvojitvi in
2.     
podatke o pridobitelju oziroma pridobiteljih delnic.
(2) Banka Slovenije lahko od pridobitelja delnic iz
prejšnjega odstavka zahteva, da se izjasni, ali je delnice pridobil v svojem
imenu in za svoj račun, ter pridobi druge dokaze o okoliščini, za čigav račun
je pridobitelj pridobil delnice.
(3) V postopku iz prejšnjega odstavka se smiselno uporabljata
prvi in drugi odstavek 371. člena tega zakona.
(4) Če Banka Slovenije pri izvajanju nadzora ugotovi, da je
imetnik pridobil delnice banke v nasprotju s tem zakonom in v enem mesecu od
pridobitve delnic ni vložil zahteve za izdajo dovoljenja za pridobitev
kvalificiranega deleža, vendar je odsvojil delnice banke pred izdajo odredbe o
odsvojitvi delnic iz prejšnjega člena, Banka Slovenije pod pogoji iz petega
odstavka tega člena izda ugotovitveno odločbo, s katero ugotovi, da je imetnik
pridobil delnice v nasprotju s tem zakonom in da je ugotovljeno kršitev
odpravil.
(5) Banka Slovenije izda ugotovitveno odločbo iz prejšnjega
odstavka, če glede na naravo in pomen kršitev za varno in skrbno upravljanje
banke izdaja takšne odločbe in objava informacij na podlagi 310. člena tega
zakona lahko pomembno prispeva k izboljšanju praks upravljanja bank in k
preprečevanju ravnanj, ki pomenijo kršitev tega zakona.
(6) Banka Slovenije pred izdajo ugotovitvene odločbe iz
četrtega odstavka tega člena neupravičenega imetnika pisno obvesti o
ugotovitvah v zvezi s kršitvami predpisov iz drugega odstavka 9. člena tega
zakona ter o nameri, da bo izdala ugotovitveno odločbo o odpravljenih kršitvah,
in ga pozove, da se izjavi o dejstvih in okoliščinah, ki so pomembne za
odločitev o izdaji ugotovitvene odločbe o odpravi kršitev.
299. člen
(periodično plačilo denarnega zneska)
(1) Če neupravičeni imetnik delnic ne odsvoji v roku,
določenem z odredbo o odsvojitvi delnic na podlagi 297. člena tega zakona,
lahko Banka Slovenije neupravičenemu imetniku z odločbo naloži periodično
plačilo denarnega zneska.
(2) Periodično plačilo denarnega zneska se določi za vsak
dan, dokler neupravičeni imetnik ne odsvoji delnic. Višina dnevnega zneska ne
sme presegati 1.000 eurov in se določi upoštevaje vse okoliščine izvršitve
kršitve, zlasti pa:
-       
resnost in trajanje kršitve;
-       
finančni položaj kršitelja;
-       
pridobljeni dobiček ali izgubo, ki je bila s kršitvijo preprečena, če ju
je mogoče opredeliti;
-       
sodelovanje kršitelja v postopku;
-       
predhodne kršitve in morebitne sistemske posledice kršitve.
(3) Vsota periodičnih denarnih zneskov ne sme presegati
3.000.000 eurov, če je neupravičeni imetnik pravna oseba, in 500.000 eurov, če
je neupravičeni imetnik fizična oseba.
300. člen
(odločba o prepovedi uresničevanja pravic iz delnic)
(1) Če neupravičeni imetnik delnic ne odsvoji v roku,
določenem z odredbo o odsvojitvi delnic, ali če Banka Slovenije ugotovi, da ima
pridobitelj delnice, ki so bile predmet odredbe o odsvojitvi delnic, v svojem
imenu in za račun neupravičenega imetnika (v nadaljnjem besedilu: neupravičeni
pridobitelj), Banka Slovenije z odločbo prepove neupravičenemu imetniku in
morebitnim neupravičenim pridobiteljem uresničevanje vseh pravic iz delnic
banke, ki jih imajo v nasprotju s tem zakonom (v nadaljnjem besedilu: odločba o
prepovedi uresničevanja pravic iz delnic).
(2) Po izdaji odločbe o prepovedi uresničevanja pravic iz
delnic lahko neupravičeni imetnik in morebitni neupravičeni pridobitelji skupno
uresničujejo samo še pravice iz števila delnic, ki se izračuna s smiselno
uporabo drugega odstavka 80. člena tega zakona.
(3) Izrek odločbe o prepovedi uresničevanja pravic iz delnic
mora obsegati:
1.     
podatke o neupravičenem imetniku, in če je imetnik delnice odsvojil
neupravičenemu pridobitelju, tudi podatke o neupravičenem pridobitelju ali
pridobiteljih;
2.     
število delnic, iz katerih lahko neupravičeni imetnik in morebitni
neupravičeni pridobitelji skupno uresničujejo pravice iz delnic.
(4) Odločba o prepovedi uresničevanja pravic iz delnic se
vroči tudi banki. Banka od vročitve odločbe neupravičenemu imetniku in
neupravičenim pridobiteljem iz delnic, na katere se odločba nanaša, ne sme
omogočiti uresničevanja nobenih pravic iz teh delnic.
(5) Če je banka v obdobju od vročitve odločbe o prepovedi
uresničevanja pravic iz delnic do dneva, ko je delnice, na katere se je
nanašala ta odločba, pridobil nov imetnik v skladu s tem zakonom, izplačala
dividendo, mora banka dividendo, ki pripade navedenim delnicam, izplačati
novemu imetniku v osmih dneh, potem ko jo novi imetnik obvesti o pridobitvi
delnic.
301. člen
(odločba o prisilni prodaji delnic)
(1) Če neposredni neupravičeni imetnik v šestih mesecih po
pravnomočnosti odločbe o prepovedi uresničevanja pravic iz delnic iz prejšnjega
člena ne odsvoji delnic, izda Banka Slovenije odločbo o začetku postopka za
prisilno prodajo delnic.
(2) Banka Slovenije na podlagi dokončne odločbe o začetku
postopka za prisilno prodajo delnic z odločbo imenuje skrbnika za prodajo
delnic. Skrbnik za prodajo delnic je lahko investicijsko podjetje, odvetniška
družba ali odvetnik, stečajni upravitelj, likvidacijski upravitelj ali druga
strokovno usposobljena oseba za prodajo delnic.
(3) Banka Slovenije v odločbi o imenovanju skrbnika za
prodajo delnic določi:
-       
delnice, ki so predmet prisilne prodaje,
-       
obseg pravic iz delnic, ki jih lahko izvaja skrbnik za prodajo,
-       
višino nadomestila, do katerega je upravičen skrbnik za prodajo za svoje
delo,
-       
morebitne druge pogoje in omejitve, ki jih mora skrbnik za prodajo
upoštevati pri prodaji.
(4) Prodaja delnic se zagotovi na podlagi preglednega postopka
prodaje, da se:
1.     
zagotovita pravilnost in celovitost informacij v zvezi s prodajo;
2.     
prepreči neupravičeno favoriziranje ali diskriminacija posameznih
morebitnih kupcev;
3.     
opravi prodaja pod tržnimi pogoji ob upoštevanju posameznih okoliščin
primera in v skladu z veljavnimi predpisi;
4.     
prepreči morebitno nasprotje interesov;
5.     
doseže najvišja možna prodajna cena.
(5) Če se v skladu z načeli iz prejšnjega odstavka prodaja
kvalificirani delež, je lahko pridobitelj kvalificiranega deleža samo oseba, ki
je pridobila dovoljenje za kvalificirani delež v skladu s 77. členom tega
zakona.
(6) Skrbnik za prodajo Banko Slovenije o postopku prodaje
redno obvešča.
9.5. Ukrepi nadzora zoper člana upravljalnega organa
302. člen
(odredba članu upravljalnega organa in ugotovitvena odločba
o odpravljenih kršitvah)
(1) Če Banka Slovenije pri izvajanju nadzora nad banko
ugotovi, da član uprave banke krši dolžnosti iz prvega ali tretjega odstavka
47. člena tega zakona ali da član nadzornega sveta krši dolžnosti člana
nadzornega sveta banke iz prvega odstavka 62. člena tega zakona, in ni razlogov
za odvzem dovoljenja za opravljanje funkcije člana uprave oziroma člana
nadzornega sveta banke, članu upravljalnega organa z odredbo naloži, da preneha
določena ravnanja ali odpravi ugotovljene kršitve.
(2) Banka Slovenije obvesti nadzorni svet in upravo banke o
izdaji odredbe iz prejšnjega odstavka.
(3) Če Banka Slovenije pri izvajanju nadzora ugotovi, da je
član upravljalnega organa kršil dolžnosti na podlagi tega zakona, vendar je
kršitve odpravil pred izdajo odredbe iz prvega odstavka tega člena in ni
razlogov za odvzem dovoljenja za opravljanje funkcije, lahko Banka Slovenije
pod pogoji iz četrtega odstavka tega člena izda ugotovitveno odločbo, s katero
ugotovi, da je član upravljalnega organa kršil svoje dolžnosti na podlagi tega
zakona in da je ugotovljeno kršitev odpravil.
(4) Banka Slovenije izda ugotovitveno odločbo iz prejšnjega
odstavka, če glede na naravo in pomen kršitev za varno in skrbno upravljanje
banke izdaja takšne odločbe in objava informacij na podlagi 310. člena tega
zakona lahko pomembno prispeva k izboljšanju praks upravljanja bank in k
preprečevanju ravnanj, ki pomenijo kršitev dolžnosti članov upravljalnih
organov bank.
(5) Banka Slovenije pred izdajo ugotovitvene odločbe iz
tretjega odstavka tega člena člana upravljalnega organa pisno obvesti o
ugotovitvah v zvezi s kršitvami predpisov iz drugega odstavka 9. člena tega
zakona ter o nameri, da bo izdala ugotovitveno odločbo o odpravljenih kršitvah,
ter ga pozove, da se izjavi o dejstvih in okoliščinah, ki so pomembne za
odločitev o izdaji ugotovitvene odločbe o odpravi kršitev. Banka Slovenije
lahko izda ugotovitveno odločbo iz tretjega odstavka tega člena tudi v primeru,
da je funkcija članu upravljalnega organa banke pred izdajo takšne odločbe
prenehala.
303. člen
(odvzem dovoljenja za opravljanje funkcije člana uprave
banke)
(1) Dovoljenje za opravljanje funkcije člana uprave banke se
odvzame, če:
1.     
je bilo dovoljenje za opravljanje funkcije člana uprave pridobljeno z navajanjem
neresničnih podatkov in je to bistveno vplivalo na odločitev o izdaji
dovoljenja;
2.     
član po imenovanju za člana uprave banke sprejme direktorsko funkcijo v
nasprotju z 38. členom tega zakona ali ne izpolnjuje več pogojev iz 40. člena
tega zakona za imenovanje za člana uprave banke;
3.     
član huje krši dolžnosti člana uprave iz 47. člena tega zakona.
(2) Kršitev dolžnosti člana uprave ima značilnost hujše
kršitve, če:
1.     
so zaradi ravnanja člana uprave posledično v banki podane okoliščine iz
drugega odstavka 279. člena tega zakona ali kršitve iz prvega odstavka 396.
člena tega zakona;
2.     
član uprave ne ravna v skladu z odredbo iz prejšnjega člena; ali
3.     
član uprave ponovno krši dolžnosti člana uprave iz 47. člena tega zakona
z ravnanji enakih ali podobnih značilnosti.
(3) Banka Slovenije se v primeru iz prvega odstavka tega
člena pred izdajo odločbe o odvzemu dovoljenja za opravljanje funkcije člana
uprave banke, ki je vključena v skupino skupaj z bankami drugih držav članic,
posvetuje s pristojnim organom države članice, če odločitev Banke Slovenije
vpliva ali bi lahko vplivala na izvajanje nalog pristojnega organa druge države
članice v zvezi z izvajanjem nadzora nad banko države članice.
304. člen
(pogojni odvzem dovoljenja za opravljanje funkcije člana
uprave)
(1) Če so v zvezi s kršitvami člana uprave iz prvega odstavka
prejšnjega člena podane posebne olajševalne okoliščine, lahko Banka Slovenije z
odločbo o odvzemu dovoljenja za opravljanje funkcije člana uprave odloči, da se
odvzem dovoljenja ne bo izvršil, če član uprave v preizkusnem obdobju, ki ga
določi Banka Slovenije in ki ne sme biti krajše od šestih mesecev in ne daljše
od dveh let od dneva izdaje odločbe, ne bo storil nove kršitve, zaradi katere
je mogoče odvzeti dovoljenje.
(2) Banka Slovenije prekliče pogojni odvzem dovoljenja in
dovoljenje odvzame, če član uprave v preizkusnem obdobju stori novo kršitev,
zaradi katere je mogoče odvzeti dovoljenje.
305. člen
(odvzem dovoljenja za opravljanje funkcije člana nadzornega
sveta banke)
(1) Banka Slovenije članu nadzornega sveta banke odvzame
dovoljenje, če:
1.     
je bilo dovoljenje za opravljanje funkcije člana nadzornega sveta
pridobljeno z navajanjem neresničnih podatkov in je to bistveno vplivalo na
odločitev o izdaji dovoljenja;
2.     
član ob imenovanju ali po nastopu funkcije ne izpolnjuje več pogojev za
imenovanje iz prvega odstavka 55. člena tega zakona;
3.     
imenovanje člana ni v skladu s 35. členom tega zakona; ali
4.     
član huje krši dolžnosti člana nadzornega sveta banke iz 62. člena tega
zakona.
(2) Kršitev dolžnosti člana nadzornega sveta banke iz 62.
člena tega zakona ima značilnost hujše kršitve, če:
1.     
so zaradi ravnanja člana nadzornega sveta v banki podane okoliščine iz
drugega odstavka 280. člena tega zakona ali kršitve iz prvega odstavka 396.
člena tega zakona;
2.     
član nadzornega sveta banke ponovno krši dolžnosti iz 62. člena tega
zakona z ravnanji enakih ali podobnih značilnosti; ali
3.     
član nadzornega sveta banke ne odpravi kršitev v skladu z odredbo iz
302. člena tega zakona.
(3) Banka Slovenije se v primeru iz prvega odstavka tega
člena pred izdajo odločbe o odvzemu dovoljenja članu nadzornega sveta banke, ki
je vključena v skupino skupaj z bankami drugih držav članic, posvetuje s
pristojnim organom države članice, če odločitev Banke Slovenije vpliva ali bi
lahko vplivala na izvajanje nalog pristojnega organa druge države članice v
zvezi z izvajanjem nadzora nad banko države članice.
9.6. Ukrepi zoper finančni holding in mešani finančni
holding
306. člen
(odredba za vzpostavitev skladnosti)
(1) Če Banka Slovenije kot konsolidacijski nadzornik ugotovi,
da finančni holding ali mešani finančni holding ne izpolnjuje več pogojev iz
85. člena tega zakona, odredi, da finančni holding ali mešani finančni holding
sprejme ukrepe, s katerimi se zagotovi oziroma ponovno vzpostavi kontinuiteta
in celovitost konsolidiranega nadzora ter se zagotovi izpolnjevanje zahtev iz
tega zakona, Direktive 2013/36/EU in Uredbe 575/2013/EU na konsolidirani
podlagi.
(2) Banka Slovenije finančnemu holdingu ali mešanemu
finančnemu holdingu odredi zlasti naslednje ukrepe:
1.     
začasno prepoved uveljavljanja glasovalnih pravic, ki izhajajo iz delnic
podrejenih institucij, ki jih ima finančni holding ali mešani finančni holding;
2.     
dajanje navodil ali usmeritev finančnemu holdingu ali mešanemu
finančnemu holdingu, da na svoje delničarje prenese deleže, ki jih ima v svojih
podrejenih institucijah;
3.     
začasno imenovanje drugega finančnega holdinga, mešanega finančnega
holdinga ali institucije znotraj skupine kot odgovorne za zagotavljanje
izpolnjevanja zahtev na podlagi tega zakona, Direktive 2013/36/EU in Uredbe
575/2013/EU na konsolidirani podlagi;
4.     
omejitev ali prepoved razdelitve dobička ali plačila obresti
delničarjem;
5.     
zahtevo, da finančni holding ali mešani finančni holding odproda ali
zmanjša deleže v institucijah ali drugih subjektih finančnega sektorja;
6.     
zahtevo, da finančni holding ali mešani finančni holding nemudoma
predloži načrt o ponovni vzpostavitvi skladnosti.
(3) Pri ukrepih v zvezi z mešanim finančnim holdingom Banka
Slovenije upošteva njihov vpliv na finančni konglomerat.
(4) Za odredbo za vzpostavitev skladnosti se smiselno
uporabljajo določbe tega zakona o odredbi o odpravi kršitev.
9.7. Razkritja v zvezi z nadzorom
307. člen
(razkritje splošnih informacij o nadzoru)
(1) Banka Slovenije na svoji spletni strani javno objavi
naslednje informacije:
1.     
besedila zakonov in drugih predpisov ter smernice in navodila, ki se
uporabljajo v Republiki Sloveniji v zvezi s poslovanjem in nadzorom bank;
2.     
način izvrševanja opcij in diskrecij iz Direktive 2013/36/EU in Uredbe
575/2013/EU;
3.     
splošna merila in metodologije, ki jih uporablja Banka Slovenije pri
pregledovanju in ovrednotenju iz 192. člena tega zakona, vključno z merili za
uporabo načela sorazmernosti iz tretjega odstavka 192. člena tega zakona.
(2) Ne glede na določbe tega zakona, ki urejajo obveznost
varovanja zaupnih informacij, pridobljenih pri opravljanju nadzora, Banka
Slovenije na svoji spletni strani javno objavi agregatne statistične podatke o
ključnih vidikih ureditve in uresničevanja pravil glede varnega in skrbnega
upravljanja tveganj v bankah, ter zbirne informacije glede števila in narave
ukrepov nadzora, ki jih je izrekla na podlagi tega zakona zaradi kršitev tega
zakona ali Uredbe 575/2013/EU, vključno z izrečenimi sankcijami v postopkih
zaradi prekrškov.
(3) Razkritja iz prvega in drugega odstavka tega člena morajo
biti zadostna, da omogočajo razumljivo primerjavo pristopov, ki jih uporabljajo
pristojni organi različnih držav članic.
(4) Banka Slovenije vsa razkritja iz prvega in drugega
odstavka tega člena objavi kot celovito informacijo ter jih redno dopolnjuje in
posodablja.
308. člen
(razkritje posebnih informacij o nadzoru)
(1) Banka Slovenije v zvezi z izvajanjem pristojnosti na
podlagi 5. dela Uredbe 575/2013/EU na svoji spletni strani javno objavi tudi
naslednje informacije:
1.     
sprejeta splošna merila in metodologije za pregled skladnosti s 405. do
409. členom Uredbe 575/2013/EU;
2.     
povzetek izida nadzorniškega pregledovanja in opis izrečenih ukrepov v
primerih ugotovljenih neskladnosti z zahtevami iz 405. do 409. člena Uredbe
575/2013/EU, ugotovljenih na letni ravni.
(2) Če Banka Slovenije izvršuje diskrecijsko možnost iz
tretjega odstavka 7. člena Uredbe 575/2013/EU, na svoji spletni strani javno
objavi tudi naslednje informacije:
1.     
merila, s katerimi določi, da ni trenutnih ali predvidenih pomembnih
praktičnih ali pravnih ovir za takojšnji prenos kapitala ali poravnavo
obveznosti;
2.     
število nadrejenih bank, ki jim je Banka Slovenije dovolila uporabo
diskrecijske možnosti iz tretjega odstavka 7. člena Uredbe 575/2013/EU ter
število takšnih nadrejenih bank, ki imajo podrejeno družbo v tretji državi;
3.     
na zbirni podlagi za Republiko Slovenijo:
- 
skupni znesek kapitala nadrejenih bank na konsolidirani podlagi, ki
uporabljajo diskrecijsko možnost iz tretjega odstavka 7. člena Uredbe
575/2013/EU in ga izkazujejo v podrejenih družbah s sedežem v tretjih državah,
- 
delež kapitala, ki je v podrejenih družbah s sedežem v tretji državi v
skupnem kapitalu nadrejenih bank na konsolidirani podlagi, ki uporabljajo
diskrecijsko možnost iz tretjega odstavka 7. člena Uredbe 575/2013/EU,
- 
delež kapitala, ki je v podrejenih družbah s sedežem v tretji državi v
skupnem kapitalu nadrejenih bank na konsolidirani podlagi zahtevan v skladu z
92. členom Uredbe 575/2013/EU, ki uporabljajo diskrecijsko možnost iz tretjega
odstavka 7. člena Uredbe 575/2013/EU.
(3) Če Banka Slovenije izvršuje diskrecijsko možnost iz
prvega odstavka 9. člena Uredbe 575/2013/EU, na svoji spletni strani javno
objavi tudi naslednje informacije:
1.     
merila, s katerimi določi, da ni trenutnih ali predvidenih pomembnih
praktičnih ali pravnih ovir za takojšnji prenos kapitala ali poravnavo
obveznosti;
2.     
število nadrejenih bank, ki jim je Banka Slovenije dovolila uporabo
diskrecijsko možnosti iz prvega odstavka 9. člena Uredbe 575/2013/EU, ter
število takšnih nadrejenih bank, ki imajo podrejene družbe v tretji državi;
3.     
na zbirni podlagi za Republiko Slovenijo:
- 
skupni znesek kapitala nadrejenih bank, ki uporabljajo diskrecijsko
možnost iz prvega odstavka 9. člena Uredbe 575/2013/EU in ga izkazujejo v
podrejenih družbah v tretjih državah,
- 
delež kapitala, ki je v podrejenih družbah s sedežem v tretji državi v
skupnem kapitalu nadrejenih bank, ki uporabljajo diskrecijsko možnost iz prvega
odstavka 9. člena Uredbe 575/2013/EU,
- 
delež kapitala, ki je v podrejenih družbah s sedežem v tretji državi v
skupnem kapitalu nadrejenih bank na konsolidirani podlagi zahtevan v skladu z
92. členom Uredbe 575/2013/EU, ki uporabljajo diskrecijsko možnost iz prvega
odstavka 9. člena Uredbe 575/2013/EU.
(4) Banka Slovenije informacije iz prvega do tretjega
odstavka tega člena razkrije v obliki zbirnega podatka oziroma povzetka, iz
katerega ni mogoče prepoznati posamezne banke oziroma druge posamezne osebe, na
katero se informacije nanašajo.
309. člen
(razkritje informacij o izdanih dovoljenjih)
(1) Banka Slovenije na svojih spletnih straneh javno objavi
informacije o izdanih dovoljenjih za opravljanje storitev bank, za pridobitev
kvalificiranega deleža ter za opravljanje funkcije člana uprave ali funkcije
člana nadzornega sveta banke.
(2) Ne glede na druge določbe tega zakona, ki določajo
zaupnost informacij Banke Slovenije, Banka Slovenije na svojih spletnih straneh
objavi izrek odločbe o zavrnitvi zahteve za izdajo dovoljenja za pridobitev
kvalificiranega deleža, s povzetkom razlogov za tako odločitev, če tako zahteva
vložnik te zahteve.
310. člen
(razkritje informacij o izrečenih ukrepih)
(1) Banka Slovenije z namenom preprečevanja in odvračanja
ravnanj, ki pomenijo kršitev tega zakona ali Uredbe 575/2013/EU, javno objavi
informacije iz drugega odstavka tega člena v zvezi z ukrepi nadzora in
sankcijami zaradi prekrška, ki jih je izrekla zaradi kršitev tega zakona ali
Uredbe 575/2013/EU in je postopek z izdajo ukrepa ali sankcije dokončen.
(2) Informacije iz prejšnjega odstavka obsegajo naslednje
podatke:
1.     
o kršitelju:
- 
o nazivu in sedežu pravne osebe, ali
- 
o osebnem imenu fizične osebe;
2.     
o kršitvi:
- 
opis okoliščin in ravnanj, ki pomenijo kršitev tega zakona ali Uredbe
575/2013/EU,
- 
naravo ugotovljenih kršitev;
3.     
izrek odločbe, s katero se postopek konča;
4.     
informacijo o tem, ali je zoper odločbo začet postopek sodnega varstva v
skladu s tem zakonom.
(3) Ne glede na prvi in drugi odstavek tega člena lahko Banka
Slovenije javno razkrije celotno odločbo ali povzetek odločbe o izrečenem
ukrepu, ki poleg informacij iz prejšnjega odstavka obsega dodatne informacije v
zvezi z ukrepi nadzora, ki jih je izrekla banki, če presodi, da je to potrebno
zaradi učinkovitega preprečevanja kršitev tega zakona ali Uredbe 575/2013/EU ali
zagotavljanja ustreznega varstva deponentov.
(4) Pri objavi informacij na podlagi prejšnjega odstavka
Banka Slovenije ne sme razkriti osebnih in drugih zaupnih podatkov o stranki
ali tretji osebi, razen informacij iz drugega odstavka tega člena. Pred objavo
odločbe ali povzetka odločbe Banka Slovenije pozove osebo, na katero se
nanašajo podatki, da v določenem roku v odločbi ali povzetku odločbe označi
podatke, ki jih šteje kot zaupne podatke, in poda utemeljitev v zvezi z
zaupnostjo teh podatkov.
(5) Informacije iz drugega in tretjega odstavka tega člena se
javno objavijo na spletni strani Banke Slovenije in so na spletni strani
dostopne najmanj pet let po objavi. Banka Slovenije informacije iz drugega in
tretjega odstavka tega člena posreduje Evropskemu bančnemu organu.
311. člen
(razkritje identitete kršitelja)
(1) Ne glede na prvi in drugi odstavek prejšnjega člena Banka
Slovenije po uradni dolžnosti ali na podlagi ugovora iz tretjega odstavka tega
člena odloči, da se informacije o identiteti kršitelja ne objavijo, če:
1.     
se ukrep nadzora izreče fizični osebi in objava osebnih podatkov o
kršitelju ni sorazmerna s težo kršitve ali
2.     
bi objava informacij o identiteti kršitelja ogrozila stabilnost
finančnih trgov ali izvedbo kazenske preiskave ali
3.     
bi z objavo vpletenim osebam verjetno nastala nesorazmerna škoda.
(2) Če Banka Slovenije ob izdaji odločbe oceni, da so v zvezi
z objavo identitete kršitelja podani razlogi iz prejšnjega odstavka, hkrati z
izdajo odločbe, s katero izreče ukrepe nadzora, odloči tudi, da se identiteta
kršitelja ne objavi. Banka Slovenije lahko v primeru razlogov iz prejšnjega
odstavka odloči tudi, da se objava identitete kršitelja začasno zadrži ter
navede rok za zadržanje objave, če bodo razlogi za zadržanje objave v tem
obdobju verjetno prenehali obstajati.
(3) Če Banka Slovenije ob izdaji odločbe ne ugotovi razlogov
iz prvega odstavka tega člena, v odločbi o izrečenih ukrepih nadzora, izdani na
podlagi tega zakona, kršitelja opozori, da bodo informacije o izrečenih ukrepih
in sankcijah ter o kršitelju javno objavljene na spletni strani Banke Slovenije
v skladu s prejšnjim členom, in ga pouči, da mora v primeru obstoja razlogov iz
prvega odstavka tega člena te razloge navesti v ugovoru, ki se vloži v roku, ki
je v skladu s tem zakonom določen za vložitev pravnega sredstva zoper odločbo o
ukrepu nadzora.
(4) Banka Slovenije odloči o ugovoru iz prejšnjega odstavka z
odločbo.
(5) Če na podlagi ugovora kršitelja Banka Slovenije ugotovi,
da so podani razlogi iz prvega odstavka tega člena, v odločbi, s katero ugodi
ugovoru, odloči, da se identiteta kršitelja ne objavi ali da se objava
identitete kršitelja začasno zadrži, in navede rok za zadržanje objave.
(6) Zoper odločbo, s katero Banka Slovenije zavrne ugovor ali
odloči, da se objava identitete kršitelja začasno zadrži, lahko kršitelj vloži
zahtevo za sodno varstvo pod pogoji, določenimi v tem zakonu.
(7) Ne glede na peti odstavek prejšnjega člena lahko Banka
Slovenije na podlagi zahteve kršitelja, ki je fizična oseba, odloči, da se
informacije o identiteti kršitelja po objavi na spletni strani Banke Slovenije
umaknejo pred potekom petih let. Za zahtevo kršitelja se uporabljajo določbe
tega člena o ugovoru iz tretjega do šestega odstavka tega člena.
10. POGLAVJE: 
POSEBNE VRSTE NADZORA
10.1. Nadzor nad banko v zvezi s poslovanjem na območju
druge države članice
312. člen
(sodelovanje pristojnih organov v zvezi z opravljanjem
storitev banke v drugi državi članici)
(1) Banka Slovenije sodeluje s pristojnim organom države
članice, v kateri banka opravlja storitve neposredno ali prek podružnice,
zlasti z izmenjavo vseh informacij, ki so ključne ali pomembne za izvajanje
nadzora nad banko, vključno z informacijami glede likvidnosti, kapitalske
ustreznosti, jamstva za vloge, omejitev velikih izpostavljenosti, načrtov
sanacije, mehanizma notranjih kontrol ter glede drugih dejavnikov, ki lahko
vplivajo na sistemsko tveganje, ki ga predstavlja banka.
(2) Če pristojni organ države članice zavrne zahtevo Banke
Slovenije za sodelovanje iz prejšnjega odstavka, zlasti po izmenjavi
informacij, s katerimi razpolaga in ki so potrebne za spremljanje poslovanja
banke, oziroma če se na takšno zahtevo Banke Slovenije ne odzove v razumnem
roku, lahko slednja o tem obvesti Evropski bančni organ v skladu z 19. členom
Uredbe 1093/2010/EU.
(3) Banka Slovenije pristojnemu organu države članice, v
kateri banka opravlja storitve, nemudoma posreduje vse informacije in
ugotovitve v zvezi z banko glede izpolnjevanja zahtev v zvezi z likvidnostjo v
skladu s 6. delom Uredbe 575/2013/EU in določbami tega zakona o izpolnjevanju
zahtev na konsolidirani podlagi, ki so pomembne za poslovanje podružnice banke
v državi članici, zlasti za zaščito vlagateljev v državi članici.
(4) Če Banka Slovenije ugotovi, da ima banka likvidnostne
težave ali se lahko razumno pričakuje, da se bodo te težave pojavile, o teh
ugotovitvah nemudoma obvesti pristojni organ države članice, v kateri banka
opravlja storitve, in hkrati posreduje tudi informacije o izvedenih in
načrtovanih ukrepih sanacije za odpravljanje težav banke, vključno z ukrepi
nadzora, ki jih je izrekla.
(5) Če je Banka Slovenije od pristojnega organa države
članice, v kateri banka opravlja storitve, pridobila informacije v zvezi z
njenim poslovanjem, mu na njegovo zahtevo sporoči in pojasni, kako so bile
njegove informacije in ugotovitve upoštevane.
(6) Če je Banka Slovenije od pristojnega organa države
članice pridobila informacije o kršitvah banke pri poslovanju v državi članici,
zlasti da banka krši ali bo verjetno kršila zahteve, ki jih določa ta zakon ali
Uredba 575/2013/EU, pristojnemu organu na njegovo zahtevo posreduje pojasnila o
ukrepih, ki jih je sprejela zoper banko, da se odpravijo ali preprečijo takšne
kršitve v zvezi s poslovanjem banke v državi članici.
(7) Če je pristojni organ države članice kljub ukrepom in
pojasnilom Banke Slovenije iz prejšnjega odstavka sprejel ukrepe zoper banko v
zvezi z njenim poslovanjem na območju države članice in Banka Slovenije oceni,
da ti ukrepi niso primerni, da se preprečijo nadaljnje kršitve banke v državi
članici ali da se zaščitijo interesi vlagateljev, investitorjev in drugih oseb,
za katere banka opravlja storitve v državi članici, ali da se zagotovi
stabilnost finančnega sistema države članice, lahko Banka Slovenije zadevo
predloži Evropskemu bančnemu organu in ga zaprosi za pomoč v skladu z 19.
členom Uredbe 1093/2010/EU.
(8) Če se Banka Slovenije ne strinja z začasnimi ukrepi, ki
jih sprejme pristojni organ države članice, v kateri banka opravlja storitve,
lahko zadevo predloži Evropskemu bančnemu organu in ga zaprosi za pomoč v
skladu z 19. členom Uredbe 1093/2010/EU.
313. člen
(opredelitev podružnice banke v državi članici kot pomembne)
(1) Kadar pristojni organ države članice, v kateri banka
opravlja storitve prek podružnice, pri Banki Slovenije zahteva opredelitev te
podružnice kot pomembne, Banka Slovenije sodeluje s pristojnim organom te
države članice in si prizadeva za sprejem skupne odločitve glede opredelitve
podružnice banke v državi članici kot pomembne.
(2) Skupna odločitev iz prejšnjega odstavka se navede v
dokumentu, ki vsebuje obrazložitev in se posreduje relevantnim pristojnim
organom držav članic.
(3) Če v dveh mesecih od vložitve zahteve pristojnega organa
države članice iz prvega odstavka tega člena skupna odločitev o opredelitvi
podružnice kot pomembne ni sprejeta in odločitev v naslednjih dveh mesecih
sprejme pristojni organ države članice, je ta odločitev za Banko Slovenije
zavezujoča.
314. člen
(sodelovanje v zvezi z nadzorom nad poslovanjem pomembnih
podružnic bank v drugih državah članicah)
(1) Banka Slovenije sodeluje s pristojnim organom države
članice glede poslovanja pomembne podružnice banke v tej državi članici tako,
da na lastno pobudo pristojnemu organu države članice posreduje zlasti
naslednje informacije o poslovanju banke:
1.     
o neugodnem razvoju poslovanja banke ali drugih subjektov v skupini, ki
bi lahko resno vplivali na institucije v tej državi članici;
2.     
o pomembnejših kaznih in ukrepih nadzora, ki jih je banki izrekla Banka
Slovenije v skladu s tem zakonom, zlasti o morebitni zahtevi za zagotovitev
kapitala v skladu s 1. točko drugega odstavka 280. člena tega zakona in ukrepih
za omejitev uporabe naprednega pristopa pri izračunu kapitalske zahteve v
skladu z drugim odstavkom 312. člena Uredbe 575/2013/EU;
3.     
o ugotovitvah na podlagi ocene tveganj banke, narejene v skladu s 192.
členom tega zakona oziroma o skupnih odločitvah pristojnih organov v skladu s
327. členom tega zakona ter o odločitvah glede ukrepov nadzora, če so te ocene
in odločitve pomembne z vidika poslovanja pomembne podružnice banke v drugih
državah članicah.
(2) Banka Slovenije se posvetuje s pristojnim organom države
članice, v kateri ima banka pomembno podružnico, o ustreznosti operativnih
postopkov, ki jih določi banka v načrtu za ponovno vzpostavitev likvidnosti v
skladu s 180. členom tega zakona, če je to pomembno z vidika likvidnostnih
tveganj v tej državi članici.
(3) Banka Slovenije v zvezi z opravljanjem nadzora nad banko
s pomembnimi podružnicami v drugih državah članicah načrtuje in usklajuje
naloge in ukrepe nadzora v sodelovanju s pristojnimi organi teh držav članic
ter po potrebi s pristojnimi centralnimi bankami ESCB, zlasti glede priprave in
izvedbe ukrepov v kriznih razmerah ter v primeru neugodnega razvoja pri
poslovanju banke ali na finančnih trgih.
(4) Banka Slovenije za namene iz prejšnjega odstavka ustanovi
in vodi kolegij pristojnih organov, če tak kolegij še ni ustanovljen na podlagi
328. člena tega zakona.
(5) Ustanovitev in delovanje kolegija iz prejšnjega odstavka
temelji na pisnem dogovoru, ki ga sklenejo udeleženi pristojni organi. Banka
Slovenije odloči o udeležbi pristojnih organov na posameznem sestanku ali pri
dejavnostih kolegija in pri tem upošteva pomen nadzorne aktivnosti, ki bo
obravnavana na sestanku kolegija, za te pristojne organe, zlasti mogoč vpliv na
stabilnost finančnega sistema v teh državah članicah. Banka Slovenije vse člane
kolegija obvešča o načrtovanih sestankih kolegija in zadevah, ki bodo
obravnavane, ter o odločitvah, sprejetih na sestankih, in o izvedenih
aktivnostih.
315. člen
(pregled poslovanja podružnice banke v državi članici)
(1) V primeru, da Banka Slovenije opravi pregled poslovanja
podružnice banke v državi članici, predhodno obvesti pristojni organ države
članice, v kateri banka opravlja vzajemno priznane storitve.
(2) Banka Slovenije lahko ne glede na prejšnji odstavek
zaprosi pristojni organ države članice, v kateri banka prek podružnice opravlja
storitve, ali pooblasti revizorja ali drugo strokovno osebo, da opravi pregled
poslovanja podružnice banke v tej državi članici. Pooblaščene osebe Banke
Slovenije se lahko udeležijo nadzora, ki ga izvaja pristojni organ države
članice.
(3) Banka Slovenije informacije in ugotovitve o poslovanju
podružnice banke, ki jih sporoči pristojni organ države članice na podlagi
opravljenega pregleda poslovanja te podružnice, upošteva pri določanju svojega
načrta nadzorniških pregledov, pri čemer upošteva tudi stabilnost finančnega
sistema v tej državi članici.
316. člen
(ukrepi nadzora nad banko, ki opravlja storitve v državi
članici)
(1) Če Banka Slovenije od pristojnih organov države članice,
v kateri banka opravlja storitve neposredno ali prek podružnice, prejme
informacijo, da banka krši ali da obstaja pomembno tveganje, da bo kršila
predpise države članice, ki prenašajo Direktivo 2013/36/EU, ali določbe Uredbe
575/2013/EU, Banka Slovenije brez odlašanja sprejme ukrepe nadzora po tem
zakonu z namenom, da banka odpravi kršitve.
(2) Banka Slovenije mora nemudoma obvestiti pristojni organ
države članice o sprejetih ukrepih.
317. člen
(obvestilo pristojnemu organu države članice o odvzemu
dovoljenja banki)
Če Banka Slovenije banki odvzame dovoljenje za opravljanje
bančnih storitev oziroma ji prepove opravljati posamezne storitve, mora o tem
nemudoma pisno obvestiti pristojne organe držav članic, v katerih banka
opravlja te storitve.
10.2. Nadzor nad poslovanjem banke države članice na
območju Republike Slovenije
318. člen
(sodelovanje v zvezi z nadzorom pri opravljanju storitev
banke države članice v Republiki Sloveniji)
(1) Banka Slovenije sodeluje s pristojnim organom države
članice z namenom izvajanja nadzora nad poslovanjem banke države članice, ki
opravlja storitve neposredno ali prek podružnice v Republiki Sloveniji, zlasti
z izmenjavo informacij, ki so ključne ali pomembne za izvajanje nadzora nad
banko države članice, vključno z informacijami glede likvidnosti, kapitalske
ustreznosti, jamstva za vloge, omejitev velikih izpostavljenosti, mehanizma
notranjih kontrol ter glede drugih dejavnikov, ki lahko vplivajo na sistemsko
tveganje, ki ga predstavlja banka države članice v Republiki Sloveniji.
(2) Če pristojni organ države članice zavrne zahtevo Banke
Slovenije za sodelovanje iz prejšnjega odstavka, zlasti po izmenjavi
informacij, s katerimi razpolaga in ki so potrebne za spremljanje poslovanja
banke, oziroma če se na takšno zahtevo Banke Slovenije ne odzove v razumnem
roku, lahko slednja o tem obvesti Evropski bančni organ v skladu z
19. členom Uredbe 1093/2010/EU.
(3) Kadar se pristojni organ države članice ali konsolidacijski
nadzornik banke, ki ima pomembno podružnico v Republiki Sloveniji, ne posvetuje
z Banko Slovenije o ustreznosti operativnih postopkov, ki jih določi banka v
načrtu za ponovno vzpostavitev likvidnosti ali kadar Banka Slovenije po
posvetovanju meni, da operativni postopki niso ustrezni, lahko zadevo predloži
Evropskemu bančnemu organu in zahteva njeno pomoč v skladu z 19. členom Uredbe
1093/2010/EU.
319. člen
(opredelitev pomembne podružnice banke države članice)
(1) Banka Slovenije lahko pri pristojnemu organu države
članice, ki je pristojen za nadzor nad banko države članice, ki opravlja
storitve prek podružnice v Republiki Sloveniji ali pri konsolidacijskem
nadzorniku, zahteva, da opredeli podružnico banke države članice kot pomembno.
(2) V predlogu iz prejšnjega odstavka Banka Slovenije
utemelji pomembnost podružnice banke države članice v Republiki Sloveniji, pri
čemer upošteva zlasti, ali:
1.     
njen tržni delež, merjen po depozitih, zbranih v Republiki Sloveniji,
presega 2 odstotka;
2.     
bi imelo prenehanje ali opustitev dejavnosti podružnice banke države
članice negativne posledice za sistemsko likvidnost ter za plačilne in
klirinške sisteme ter sisteme poravnave v Republiki Sloveniji;
3.     
je podružnica banke države članice zaradi svoje velikosti z vidika
števila strank pomembna za bančni ali finančni sistem Republike Slovenije.
(3) Banka Slovenije sodeluje s pristojnim organom države
članice in si prizadeva za sprejem skupne odločitve o opredelitvi podružnice
kot pomembne.
(4) Če v dveh mesecih od vložitve predloga Banke Slovenije za
opredelitev podružnice banke države članice kot pomembne skupna odločitev ni
sprejeta, mora Banka Slovenije v naslednjih dveh mesecih sama odločiti o
opredelitvi podružnice kot pomembne.
(5) Banka Slovenije pri odločitvi iz prejšnjega odstavka v
največji možni meri upošteva stališča pristojnega organa države članice. O
odločitvi za opredelitev podružnice banke države članice kot pomembne Banka
Slovenije pisno obvesti pristojni organ države članice in navede razloge za
takšno odločitev.
(6) Če je za opravljanje nalog iz 326. člena tega zakona
določen konsolidacijski nadzornik, se vse določbe tega člena, ki se nanašajo na
pristojni organ države članice, uporabljajo za konsolidacijskega nadzornika.
(7) Opredelitev podružnice banke kot pomembne ne vpliva na
pristojnosti in odgovornosti Banke Slovenije po tem zakonu.
320. člen
(pregled poslovanja podružnice banke države članice)
(1) Pristojni organ države članice oziroma osebe, ki jih
pooblasti, lahko na območju Republike Slovenije v skladu s pravom Republike
Slovenije opravijo pregled poslovanja podružnice banke te države članice. O
nameravanem pregledu poslovanja iz prejšnjega stavka mora pristojni organ
države članice predhodno obvestiti Banko Slovenije, ki se lahko pregleda udeleži.
(2) V primeru iz prejšnjega odstavka ima pristojni organ
države članice oziroma osebe, ki jih pooblasti, enake pristojnosti kot Banka
Slovenije na podlagi 272. do 277. člena tega zakona.
(3) Na zaprosilo pristojnega organa države članice Banka
Slovenije opravi pregled poslovanja podružnice banke te države članice na
območju Republike Slovenije. Pristojni organ države članice se lahko, če tako
zahteva, udeleži tega pregleda.
(4) Ne glede na prvi do tretji odstavek tega člena je Banka
Slovenije pristojna opraviti pregled poslovanja podružnice banke te države
članice na območju Republike Slovenije zaradi preverjanja, ali podružnica ravna
v skladu z določbami predpisov iz prvega in drugega odstavka 134. člena tega
zakona.
(5) Banka Slovenije lahko po predhodnem posvetovanju s
pristojnim organom države članice opravi pregled poslovanja podružnice ter od
podružnice zahteva tudi vse informacije o njenem poslovanju, če so te
informacije pomembne za oceno tveganja podružnice za stabilnost finančnega
sistema Republike Slovenije. Po opravljenem pregledu Banka Slovenije
pridobljene informacije in ugotovitve, ki so pomembne za oceno tveganja banke
ali stabilnost finančnega sistema v Republiki Sloveniji, posreduje pristojnemu
organu države članice.
321. člen
(poročanje banke države članice)
Banka države članice, ki prek podružnice opravlja storitve v
Republiki Sloveniji, mora na zahtevo Banke Slovenije posredovati informacije o
vseh zadevah, pomembnih za opravljanje nadzora oziroma izvrševanje drugih
pristojnosti in nalog Banke Slovenije v zvezi opravljanjem storitev banke
države članice v Republiki Sloveniji, vključno z informacijami, ki so potrebne
za opredelitev podružnice kot pomembne.
322. člen
(ukrepi nadzora ter drugi ukrepi v zvezi s poslovanjem banke
in podružnice banke države članice)
(1) Če banka države članice, ki opravlja storitve na območju
Republike Slovenije, krši določbe predpisov iz 134. člena tega zakona, ji
z namenom zaščite javne koristi Banka Slovenije z odredbo naloži odpravo
kršitev ali ji izreče druge ukrepe po tem zakonu in o tem obvesti pristojni
organ države članice sedeža banke.
(2) Če je Banka Slovenije pristojnemu organu države članice
posredovala informacije in ugotovitve o kršitvah v zvezi s poslovanjem banke
države članice na območju Republike Slovenije, zlasti da banka krši ali bo
verjetno kršila zahteve, ki jih določa ta zakon ali Uredba 575/2013/EU, ter na
podlagi pojasnil pristojnega organa države članice ugotovila, da pristojni
organ ni ukrepal zoper banko države članice ali sprejeti ukrepi niso ustrezni,
lahko Banka Slovenije, potem ko je obvestila pristojni organ države članice in
Evropski bančni organ, sprejme ukrepe v skladu s tem zakonom z namenom, da se
preprečijo nadaljnje kršitve banke države članice pri poslovanju v Republiki Slovenije
ter da se zaščitijo interesi vlagateljev, investitorjev in drugih, za katere se
opravljajo storitve, ali da se zagotovi stabilnost finančnega sistema.
(3) Banka Slovenije lahko v nujnih primerih še pred
posredovanjem informacij pristojnemu organu države članice po prejšnjem
odstavku, ali preden pristojni organ druge države članice na podlagi informacij
Banke Slovenije ukrepa v banki države članice, ki opravlja storitve v Republiki
Sloveniji, ali preden so sprejeti ukrepi za stabilizacijo poslovanja banke,
sprejme začasne ukrepe in od podružnice banke države članice zahteva ali ji
prepove določene aktivnosti, če je to potrebno zaradi zaščite stabilnosti
finančnega sistema ali da se prepreči ogroženost skupnih interesov vlagateljev,
investitorjev in drugih oseb v Republiki Sloveniji.
(4) Začasni ukrepi iz prejšnjega odstavka morajo biti
sorazmerni z namenom zaščite pred finančno nestabilnostjo in ne smejo omogočati
slabše obravnave upnikov iz drugih držav članic ter lahko vključujejo tudi
prepoved plačil in druge ukrepe iz 292. člena tega zakona.
(5) Banka Slovenije začasne ukrepe iz tretjega odstavka tega
člena odpravi, ko oceni, da je bil namen, zaradi katerega so bili sprejeti,
dosežen, zlasti potem ko pristojni organ države članice sprejme ustrezne ukrepe
oziroma potem, ko so sprejeti ustrezni ukrepi za stabilizacijo poslovanja
banke.
(6) Banka Slovenije o sprejemu in odpravi začasnih ukrepov iz
tretjega odstavka tega člena brez odlašanja obvesti Evropski bančni organ,
Komisijo in pristojni organ druge države članice.
(7) Če banka države članice kljub ukrepom pristojnega organa
države članice ali zato, ker ti ukrepi niso učinkoviti oziroma jih v državi
članici sedeža banke ni mogoče izreči, ne odpravi kršitev ali ne odpravi
kršitev kljub ukrepom Banke Slovenije iz prvega odstavka tega člena, ji lahko
Banka Slovenije izreče prepoved opravljanja storitev na območju Republike
Slovenije.
(8) Pred izrekom ukrepa iz prejšnjega odstavka mora Banka
Slovenije obvestiti pristojni organ države članice, razen če zaradi varovanja
interesov strank banke ali zaradi varovanja drugih javnih koristi ni mogoče
odlašati. V tem primeru Banka Slovenije o prepovedi opravljanja storitev
obvesti pristojni organ države članice, Evropski bančni organ in Komisijo
takoj, ko je to mogoče.
323. člen
(ukrepi zaradi odvzema dovoljenja banki države članice)
Če pristojni organ države članice sedeža banke obvesti Banko
Slovenije, da je bilo banki, ki neposredno ali prek podružnice opravlja
storitve v Republiki Sloveniji, odvzeto dovoljenje za opravljanje bančnih
storitev oziroma ji je bilo prepovedano opravljati posamezne storitve, Banka
Slovenije brez odlašanja sprejme ukrepe po tem zakonu, da se tej banki prepreči
nadaljnje opravljanje teh storitev in da se zavarujejo interesi strank te banke.
10.3. Nadzor na konsolidirani podlagi
324. člen
(pristojnost Banke Slovenije za nadzor na konsolidirani
podlagi)
(1) Banka Slovenije je kot konsolidacijski nadzornik
pristojna in odgovorna za nadzor na konsolidirani podlagi:
1.     
če ima banka položaj nadrejene banke Republike Slovenije ali EU
nadrejene banke in je Banka Slovenije pristojna za izvajanje nadzora nad to
banko na posamični podlagi ali
2.     
če je banka podrejena:
- 
nadrejenemu investicijskemu podjetju Republike Slovenije oziroma druge
države članice,
- 
nadrejenemu EU investicijskemu podjetju,
- 
nadrejenemu finančnemu holdingu Republike Slovenije oziroma druge države
članice ali mešanemu finančnemu holdingu Republike Slovenije oziroma druge
države članice ali
- 
EU nadrejenemu finančnemu holdingu ali EU nadrejenemu mešanemu
finančnemu holdingu.
(2) Če so istemu nadrejenemu investicijskemu podjetju ali EU
investicijskemu podjetju poleg banke podrejene banke ali kreditne institucije
drugih držav članic, je Banka Slovenije pristojna in odgovorna za nadzor na
konsolidirani podlagi, če je bilančna vsota banke večja od bilančnih vsot
drugih podrejenih bank ali kreditnih institucij druge države članice.
(3) Če sta istemu nadrejenemu finančnemu holdingu Republike
Slovenije, nadrejenemu mešanemu finančnemu holdingu Republike Slovenije, EU
nadrejenemu finančnemu holdingu ali EU nadrejenemu mešanemu finančnemu holdingu
podrejeni dve ali več drugih bank ali kreditnih institucij drugih držav članic
vključno z banko, je Banka Slovenije pristojna in odgovorna za nadzor na konsolidirani
podlagi:
-       
če je v skupini samo banka ali
-       
če je v skupini več podrejenih kreditnih institucij s sedežem v drugih
državah članicah vključno z banko in je bilančna vsota banke večja od bilančnih
vsot drugih podrejenih bank ali kreditnih institucij drugih držav članic.
(4) Banka Slovenije je pristojna in odgovorna za nadzor na
konsolidirani podlagi tudi v primerih, kadar se zahteva konsolidacija na
podlagi tretjega ali šestega odstavka 18. člena Uredbe 575/2013/EU in je
bilančna vsota banke največja.
(5) Ne glede na določbe prve in druge alineje 2. točke prvega
odstavka v povezavi z drugim odstavkom, druge alineje tretjega odstavka in
četrtega odstavka tega člena je Banka Slovenije pristojna in odgovorna za
nadzor na konsolidirani podlagi tudi v primeru, ko je v skladu s tem zakonom
pristojna za nadzor ene ali več podrejenih bank v skupini in je seštevek
bilančnih vsot teh nadzorovanih bank večji od bilančne vsote podrejenih bank
ali kreditnih institucij drugih držav članic v skupini, ki jih nadzira kateri
koli drug pristojni organ.
(6) Banka Slovenije je pristojna in odgovorna za nadzor na
konsolidirani podlagi tudi v primerih, ko je odgovornost za tak nadzor prevzela
na podlagi dogovora s pristojnim organom druge države članice, ki bi bil sicer
pristojen in odgovoren za ta nadzor, pri tem pa se upoštevajo merila in
postopek iz 325. člena tega zakona.
(7) Ne glede na določbe tega člena Banka Slovenije ni
pristojna in odgovorna za nadzor na konsolidirani podlagi:
1.     
če ima nadrejeni finančni holding Republike Slovenije, ali nadrejeni
mešani finančni holding Republike Slovenije, ali EU nadrejeni finančni holding,
ali EU nadrejeni mešani finančni holding položaj investicijskega podjetja in
2.     
če v skupini ni podrejene banke.
(8) Finančni holdingi in mešani finančni holdingi, ki so
odobreni v skladu s 83. členom tega zakona in imajo kot svojo podrejeno družbo
banko, so vključeni v konsolidirani nadzor Banke Slovenije, razen če zakon
določa drugače.
325. člen
(prenos pristojnosti za nadzor na konsolidirani podlagi)
(1) Banka Slovenije lahko v dogovoru s pristojnimi organi
držav članic prenese svoje pristojnosti in odgovornosti za nadzor na
konsolidirani podlagi iz drugega, tretjega ali četrtega odstavka prejšnjega
člena na pristojni organ države članice sedeža posamezne druge podrejene banke,
če je to ustrezno ob upoštevanju dejavnosti bank v drugih državah članicah.
(2) Pred sprejemom odločitve iz prejšnjega odstavka mora dati
Banka Slovenije EU nadrejeni banki, EU nadrejenemu finančnemu holdingu, EU
nadrejenemu mešanemu finančnemu holdingu oziroma podrejeni banki z največjo
bilančno vsoto možnost, da se o tem izjavi.
(3) Banka Slovenije obvesti Komisijo in Evropski bančni organ
o vsakem prenosu pristojnosti za nadzor na konsolidirani podlagi iz prvega
odstavka tega člena.
326. člen
(dodatne naloge nadzora na konsolidirani podlagi)
(1) Če je Banka Slovenije v skladu s 324. členom tega zakona
konsolidacijski nadzornik, mora poleg splošnih nalog nadzora opravljati tudi
naslednje naloge:
1.     
usklajevati zbiranje in posredovanje ključnih informacij med pristojnimi
organi, vključenimi v nadzor na konsolidirani podlagi v času rednega poslovanja
in v kriznih razmerah;
2.     
načrtovati in usklajevati izvajanje nadzora v času rednega poslovanja,
vključno z izvajanjem nadzora na konsolidirani podlagi z drugimi pristojnimi
organi, ki sodelujejo v nadzoru na konsolidirani podlagi;
3.     
načrtovati in usklajevati izvajanje nadzora z drugimi pristojnimi
organi, ki sodelujejo v nadzoru na konsolidirani podlagi, in po potrebi s
centralnimi bankami ESCB pri pripravah na krizne razmere in v kriznih razmerah,
vključno z neugodnim razvojem v bankah ali na finančnih trgih, z uporabo
obstoječih načinov obveščanja zaradi učinkovitega kriznega upravljanja.
(2) Načrtovanje in usklajevanje nalog nadzora iz 3. točke prejšnjega
odstavka vključuje ukrepe iz 280. člena tega zakona in vzpostavitev vsake
omejitve za uporabo naprednega pristopa za izračun kapitalske zahteve za
operativno tveganje, pripravo skupnih ocen, izvajanje kriznih načrtov in
obveščanje javnosti.
(3) Če Banka Slovenije ugotovi, da drugi pristojni organi, ki
sodelujejo v nadzoru na konsolidirani podlagi, ne izvajajo svojih nalog nadzora
v obsegu iz prvega odstavka tega člena ali če z njo ne sodelujejo v obsegu, ki
je potreben za ustrezno opravljanje nalog nadzora iz prvega odstavka tega
člena, lahko zadevo predloži Evropskemu bančnemu organu in zahteva njegovo
pomoč v skladu z 19. členom Uredbe 1093/2010/EU.
(4) Če je konsolidacijski nadzornik pristojni organ druge
države članice in Banka Slovenije ugotovi, da ta organ ne opravlja ustrezno
nalog nadzora na konsolidirani podlagi iz prvega odstavka tega člena, lahko
Banka Slovenije to zadevo predloži Evropskemu bančnemu organu in zahteva
njegovo pomoč v skladu z 19. členom Uredbe 1093/2010/EU.
(5) Banka Slovenije lahko zahteva predložitev finančnih in
drugih poročil v zvezi s skupino oziroma bančno skupino ter določi podrobnejšo
vsebino, način in roke za predložitev poročil.
327. člen
(sodelovanje z drugimi pristojnimi organi pri skupnih
odločitvah)
(1) Pri nadzoru na konsolidirani podlagi si mora Banka
Slovenije kot konsolidacijski nadzornik skupaj z drugimi sodelujočimi
pristojnimi organi za nadzor podrejenih družb držav članic EU nadrejene banke
ali EU nadrejenega finančnega holdinga ali EU nadrejenega mešanega finančnega
holdinga prizadevati za sprejem skupne odločitve o:
1.     
oceni ustrezne ravni kapitala na konsolidirani podlagi za skupino,
upoštevaje njen finančni položaj in profil tveganosti ter zahtevane ravni
kapitala na podlagi 203. člena in 1. točke drugega odstavka 280. člena tega
zakona, za vsak subjekt v skupini in na konsolidirani podlagi;
2.     
ukrepih za obravnavo pomembnih zadev in ugotovitev v zvezi z nadzorom
likvidnosti, upoštevaje ustreznost organizacije in upravljanje likvidnostnega
tveganja iz pododdelka 6.3.5. tega zakona ter posebnih zahtev za posamezno
banko glede likvidnosti v skladu s četrtim odstavkom 280. člena tega zakona;
3.     
kakršnih koli napotkih o dodatno potrebnem kapitalu iz 204. člena tega
zakona.
(2) Banka Slovenije si mora skupaj z drugimi pristojnimi
organi prizadevati, da bi bila skupna odločitev sprejeta:
1.     
v primeru iz 1. točke prejšnjega odstavka: v štirih mesecih od
predložitve poročila konsolidacijskega nadzornika drugim pristojnim organom, ki
vsebuje oceno tveganj skupine v skladu z 203. členom tega zakona oziroma 104a
členom Direktive 2013/36/EU;
2.     
v primeru iz 2. točke prejšnjega odstavka: v štirih mesecih od
predložitve poročila konsolidacijskega nadzornika drugim pristojnim organom, ki
vsebuje oceno profila likvidnostnega tveganja skupine v skladu s pododdelkom
6.3.5 tega zakona ter četrtim odstavkom 280. člena tega zakona oziroma 86. in
105. členom Direktive 2013/36/EU;
3.     
v primeru iz 3. točke prejšnjega odstavka: v štirih mesecih od
predložitve poročila konsolidacijskega nadzornika drugim pristojnim organom, ki
vsebuje oceno tveganj skupine v skladu z 204. členom tega zakona oziroma 104b
členom Direktive 2013/36/EU.
(3) Skupna odločitev iz prvega odstavka tega člena vsebuje
poleg ocene tveganj skupine oziroma ocene profila likvidnostnega tveganja
skupine iz prejšnjega odstavka tudi ocene tveganj podrejenih družb, ki jih
izdelajo sodelujoči pristojni organi.
(4) Obrazloženo skupno odločitev iz 1. in 2. točke prvega
odstavka tega člena Banka Slovenije kot konsolidacijski nadzornik posreduje EU
nadrejeni banki.
(5) Banka Slovenije lahko na lastno pobudo ali v primeru
nestrinjanja na zahtevo katerega koli drugega pristojnega organa, ki je
vključen v nadzor na konsolidirani podlagi, v zvezi s skupno odločitvijo iz 1.
in 2. točke prvega odstavka tega člena ali odločitvijo pristojnega organa v
skladu s šestim ali sedmim odstavkom tega člena do izteka roka iz drugega
odstavka tega člena oziroma v vsakem primeru pred sprejetjem odločitve
pristojnega organa predloži Evropskemu bančnemu organu zahtevo v skladu z 19.
členom Uredbe 1093/2010/EU.
(6) Konsolidacijski nadzornik sam sprejme odločitev na
konsolidirani podlagi, če:
1.     
skupna odločitev iz prvega odstavka tega člena ni sprejeta v roku iz
drugega odstavka tega člena ali
2.     
Evropski bančni organ svoje odločitve ne sprejme v enem mesecu od
prejema predložitve zadeve iz prejšnjega odstavka.
(7) Če Banka Slovenije kot konsolidacijski nadzornik sprejme
odločitev v skladu s prejšnjim odstavkom, pri tem po presoji upošteva ocene
tveganosti podrejenih družb, ki jih izdelajo sodelujoči pristojni organi. Banka
Slovenije kot konsolidacijski nadzornik svojo odločitev pisno obrazloži in
posreduje EU nadrejeni banki in sodelujočim pristojnim organom. Obrazložitev
mora obsegati podrobne razloge za odločitev, ki upoštevajo ocene tveganosti
podrejenih družb, ki so jih izdali sodelujoči pristojni organi, ter stališča
Banke Slovenije o mnenjih in pomislekih drugih pristojnih organov.
(8) Če je banka del skupine, nad katero izvaja nadzor
pristojni organ druge države članice kot konsolidacijski nadzornik, Banka
Slovenije sama sprejme odločitev iz prvega odstavka tega člena na posamični ali
subkonsolidirani podlagi za banko, ki je podrejena EU nadrejeni banki ali EU
nadrejenemu finančnemu holdingu ali EU nadrejenemu mešanemu finančnemu
holdingu, z upoštevanjem skupne odločitve oziroma mnenj in pomislekov
konsolidacijskega nadzornika, kadar skupna odločitev iz prvega odstavka tega
člena ni sprejeta v roku iz drugega odstavka tega člena. Banka Slovenije to
odločitev pisno obrazloži in posreduje banki ter konsolidacijskemu nadzorniku.
Obrazložitev mora obsegati podrobne razloge za odločitev, ki upoštevajo tudi
stališča Banke Slovenije do mnenj in pomislekov konsolidacijskega nadzornika.
(9) Če je vložena zahteva iz petega odstavka tega člena,
Banka Slovenije prekine postopek odločanja iz sedmega ali osmega odstavka tega
člena do odločitve Evropskega bančnega organa. Če slednji na podlagi tretjega
odstavka 19. člena Uredbe 1093/2010/EU sprejme svojo odločitev o zadevi, Banka
Slovenije to odločitev upošteva pri odločitvi na podlagi sedmega ali osmega
odstavka tega člena in pojasni vsakršno pomembnejše odstopanje od te odločitve.
Obrazloženo odločitev Banka Slovenije kot konsolidacijski nadzornik posreduje
EU nadrejeni banki in sodelujočim pristojnim organom oziroma podrejeni banki in
konsolidacijskemu nadzorniku, če je Banka Slovenije sodelujoči pristojni organ.
(10) Banka Slovenije kot sodelujoči pristojni organ pri
izvajanju nadzora nad banko na posamični ali subkonsolidirani podlagi upošteva
skupno odločitev iz prvega odstavka tega člena ter odločitev konsolidacijskega
nadzornika iz šestega odstavka tega člena kot dokončno.
(11) Banka Slovenije kot konsolidacijski nadzornik zagotovi,
da se skupna odločitev iz prvega odstavka tega člena ter odločitev iz šestega
in devetega odstavka tega člena posodobi enkrat na leto. Posodobitev odločitve
Banka Slovenije zagotovi tudi, kadar organ, pristojen za nadzor podrejenih
družb EU nadrejene banke ali EU nadrejenega finančnega holdinga ali EU nadrejenega
mešanega finančnega holdinga, pri Banki Slovenije kot konsolidacijskem
nadzorniku vloži pisno in utemeljeno zahtevo za posodobitev odločitve. V
primeru iz prejšnjega stavka lahko posodobitev odločitve temelji na
dvostranskem dogovoru med Banko Slovenije in pristojnim organom, ki je vložil
zahtevo.
(12) Če je konsolidacijski nadzornik pristojni organ druge
države članice, lahko Banka Slovenije pri tem organu vloži pisno in utemeljeno
zahtevo za posodobitev skupnih odločitev iz prvega odstavka tega člena.
328. člen
(kolegij pristojnih organov in sodelovanje Banke Slovenije v
kolegiju)
(1) Banka Slovenije kot konsolidacijski nadzornik na podlagi
pisnega dogovora iz 331. člena tega zakona s sodelujočimi pristojnimi organi
držav članic ustanovi kolegij pristojnih organov (v nadaljnjem besedilu:
kolegij) z namenom učinkovitega sodelovanja pri izvajanju nalog iz 326., 327.
in 329. člena tega zakona.
(2) Kolegij zagotavlja konsolidacijskemu nadzorniku in drugim
sodelujočim pristojnim organom, vključno z Evropskim bančnim organom, okvir za
izvajanje njihovih nalog in pristojnosti, zlasti za:
1.     
izmenjavo informacij med člani kolegija, vključno z Evropskim bančnim
organom, v skladu z 21. členom Uredbe 1093/2010/EU;
2.     
pripravo dogovorov o dodelitvi nalog in prenosu odgovornosti med člani
kolegija;
3.     
določanje načrta nadzorniških pregledov na podlagi ocene tveganosti
bančne skupine;
4.     
preprečevanje in odpravljanje podvajanja nadzorniških zahtev, vključno z
zahtevami po informacijah iz 330. člena in tretjega odstavka 332. člena tega
zakona za povečanje učinkovitosti nadzora;
5.     
dosledno uporabo bonitetnih zahtev iz tega zakona in Uredbe 575/2013/EU
za vse osebe v bančni skupini brez poseganja v izvrševanje opcij in
diskrecijskih pravic, ki izhajajo iz tega zakona in Uredbe 575/2013/EU;
6.     
izvajanje nalog iz 3. točke prvega odstavka 326. člena tega zakona ob
upoštevanju dela drugih forumov, ki bi bili lahko ustanovljeni za ta namen.
(3) Ne glede na prvi odstavek tega člena Banka Slovenije kot
konsolidacijski nadzornik za lažje izvajanje nalog iz prvega odstavka 326.
člena, prvega odstavka 329. člena in prvega odstavka 331. člena tega zakona
ustanovi kolegij tudi, kadar imajo vse čezmejne podrejene družbe EU nadrejene
banke, EU nadrejenega finančnega holdinga ali EU nadrejenega mešanega
finančnega holdinga sedež v tretjih državah, pod pogojem, da za sodelujoče
pristojne organe iz tretjih držav veljajo zahteve glede zaupnosti, enakovredne
tistim iz 14., 15., 16. in 20. člena tega zakona in po potrebi 76. in
81. člena Direktive 2015/65/EU.
(4) V kolegiju lahko sodelujejo pristojni organi, odgovorni
za nadzor podrejenih družb EU nadrejene banke ali EU nadrejenega finančnega
holdinga ali EU nadrejenega mešanega finančnega holdinga, in pristojni organi
države članice, v kateri imajo sedež pomembne podružnice banke iz 319. člena
tega zakona, in po potrebi centralne banke ESCB ter pristojni organi tretjih
držav (člani kolegija), če zanje velja obveznost varovanja zaupnih informacij,
enakovredna obveznosti iz pododdelka 2.2.1. tega zakona.
(5) V kolegiju lahko sodeluje pristojni organ države članice,
v kateri ima sedež finančni holding ali mešani finančni holding, ki je pridobil
odobritev v skladu s 83. členom tega zakona oziroma 21a členom Direktive
2013/36/EU.
(6) Kolegij iz prvega odstavka tega člena vodi Banka
Slovenije, ki v zvezi s tem izvaja zlasti te dejavnosti:
1.     
odloča o udeležbi članov kolegija na posameznem sestanku in pri
dejavnostih kolegija;
2.     
obvešča člane kolegija o sestankih in pomembnejših zadevah, ki bodo
obravnavane, ter o odločitvah, sprejetih na sestankih kolegija, in izvedenih
dejavnostih;
3.     
obvešča Evropski bančni organ o dejavnosti kolegija, tudi v kriznih
razmerah, in mu predloži informacije, pomembne za približevanje nadzorniških
praks.
(7) Banka Slovenije pri vodenju kolegija upošteva mogoč vpliv
sprejetih odločitev na izvajanje nadzora drugih sodelujočih pristojnih organov,
zlasti vpliv na stabilnost finančnega sistema v državah članicah teh pristojnih
organov, še posebno v kriznih razmerah, poleg tega pa upošteva izvajanje
obveznosti iz petega odstavka 314. člena tega zakona.
(8) Ustanovitev in delovanje kolegija ne vplivata na
pristojnosti in odgovornosti Banke Slovenije po tem zakonu in Uredbi
575/2013/EU.
(9) Če je za ustanovitev kolegija kot konsolidacijski
nadzornik pristojen pristojni organ druge države članice, Banka Slovenije
sodeluje v tem kolegiju na podlagi pisnega dogovora iz 331. člena tega zakona.
329. člen
(obvestilo in informacije v kriznih razmerah)
(1) Ob nastopu kriznih razmer, vključno z razmerami iz 18.
člena Uredbe 1093/2010/EU, ali ob neugodnem razvoju na trgih, ki bi lahko
ogrozil likvidnost trga in stabilnost finančnega sistema v katerikoli državi
članici, v kateri so osebe bančne skupine ali pomembne podružnice iz 313. člena
tega zakona, vključene v to skupino, Banka Slovenije z upoštevanjem 19. člena
tega zakona kot konsolidacijski nadzornik takoj, ko je mogoče, pošlje obvestilo
in informacije o tem Evropskemu bančnemu organu, Evropskemu odboru za sistemska
tveganja, pristojnim organom držav članic, udeleženim pri nadzoru te skupine,
in naslednjim organom vsake od teh držav članic, kadar so informacije pomembne:
1.     
centralnim bankam ESCB, kadar so informacije pomembne za opravljanje
njihovih zakonsko predpisanih nalog, vključno z vodenjem monetarne politike in
s tem povezanim zagotavljanjem likvidnosti, nadzorom plačil, klirinških
sistemov in sistemov poravnave ter varovanjem stabilnosti finančnega sistema;
2.     
ministrstvom, pristojnim za finance, oziroma državnim organom drugih
držav članic, pristojnim za izvrševanje zakonov na področju nadzora nad
kreditnimi institucijami, finančnimi institucijami, investicijskimi podjetji
ali zavarovalnicami.
(2) Če je konsolidacijski nadzornik pristojni organ druge
države članice, Banka Slovenije ob nastopu kriznih razmer iz prejšnjega
odstavka takoj, ko je mogoče, o tem obvesti konsolidacijskega nadzornika in
druge pristojne organe držav članic, ki so udeleženi pri nadzoru te bančne
skupine na konsolidirani podlagi ali na subkonsolidirani podlagi, in Evropski
bančni organ.
330. člen
(pridobivanje informacij od drugih pristojnih organov)
Če Banka Slovenije kot konsolidacijski nadzornik potrebuje
informacije o bančni skupini, ki so bile že posredovane drugemu pristojnemu
organu, mora, če je to mogoče, te informacije pridobiti od tega pristojnega
organa z namenom preprečiti podvajanje poročanja bank različnim pristojnim
organom, ki sodelujejo pri nadzoru.
331. člen
(dogovori s pristojnimi organi o sodelovanju pri nadzoru na
konsolidirani podlagi)
(1) Z namenom zagotoviti učinkovit nadzor na konsolidirani
podlagi Banka Slovenije z drugimi pristojnimi organi, udeleženimi pri tem
nadzoru, sklene ustrezne pisne dogovore o usklajevanju in sodelovanju.
(2) Z dogovori iz prejšnjega odstavka se lahko določijo
dodatne naloge konsolidacijskemu nadzorniku in postopki za sprejemanje
odločitev ter sodelovanja z drugimi pristojnimi organi.
(3) Banka Slovenije lahko v skladu z 28. členom Uredbe
1093/2010/EU na podlagi dvostranskega dogovora prenese pristojnost in
odgovornosti za nadzor nad podrejeno banko pristojnemu organu druge države
članice, ki je izdal dovoljenje in nadzoruje nadrejeno banko države članice,
tako da slednja prevzame odgovornost za nadzor te podrejene banke.
(4) Če je Banka Slovenije pristojna za nadzor nad nadrejeno
banko, lahko v skladu z 28. členom Uredbe 1093/2010/EU na podlagi dvostranskega
dogovora s pristojnim organom druge države članice, ki je pristojen za nadzor
nad podrejeno družbo, prevzame pristojnost in odgovornosti za nadzor podrejene
družbe in o tem obvesti Evropski bančni organ.
(5) Banka Slovenije sklene dogovor iz prvega odstavka tega
člena za namene nadzora na konsolidirani podlagi v zvezi z odobrenim finančnim
holdingom oziroma mešanim finančnim holdingom s:
1.     
pristojnim organom druge države članice, kjer je sedež odobrenega
finančnega holdinga oziroma mešanega finančnega holdinga;
2.     
konsolidacijskim nadzornikom, če je sedež odobrenega finančnega holdinga
oziroma mešanega finančnega holdinga v Republiki Sloveniji, vendar Banka
Slovenije ni konsolidacijski nadzornik.
(6) Kadar je Banka Slovenije konsolidacijski nadzornik
skupine z nadrejenim mešanim finančnim holdingom, vendar ni koordinator v
skladu z zakonom, ki ureja finančne konglomerate, Banka Slovenije sodeluje s
koordinatorjem za namene uporabe tega zakona in Uredbe 575/2013/EU na
konsolidirani podlagi ter za učinkovito sodelovanje z njim sklene dogovor iz
prvega odstavka tega člena.
332. člen
(izmenjava informacij s pristojnimi organi držav članic pri
nadzoru na konsolidirani podlagi)
(1) Banka Slovenije sodeluje s pristojnimi organi drugih
držav članic v zvezi z nadzorom na konsolidirani podlagi in z upoštevanjem 23.
člena tega zakona tem organom posreduje zlasti informacije o:
1.     
pravni strukturi skupine in njeni strukturi upravljanja, vključno z
organizacijsko strukturo, ki zajema vse nadzorovane subjekte, nenadzorovane
subjekte, nenadzorovane podrejene družbe in pomembne podružnice, ki pripadajo
skupini, ter nadrejene osebe z opisom ureditve notranjega upravljanja v skladu
s 148. členom tega zakona, ureditve glede razmerij tesne povezanosti in
ureditve upravljanja v podrejenih družbah v skladu s četrtim odstavkom 154.
člena tega zakona ter navedbo vseh pristojnih organov nadzorovanih subjektov v
skupini;
2.     
postopkih zbiranja informacij od institucij v skupini in preverjanja
pravilnosti teh informacij;
3.     
neugodnih dogajanjih v banki ali drugih osebah v skupini, ki lahko resno
vplivajo na druge banke v skupini;
4.     
pomembnih ukrepih, ki jih je izrekla banki, vključno z zahtevo za
zagotovitev kapitala iz 1. točke drugega odstavka 280. člena tega zakona, in o
vzpostavitvi vsake omejitve za uporabo naprednega pristopa za operativno
tveganje.
(2) Če Banka Slovenije, kadar je odgovorna za nadzor banke,
ki jo obvladuje EU nadrejena kreditna institucija, potrebuje informacije glede
uporabe pristopov in metodologij iz tega zakona in Uredbe 575/2013/EU, preden
naslovi na banko zahtevo za predložitev teh informacij, preveri, ali je to
mogoče, ali so te informacije dostopne pri konsolidacijskem nadzorniku.
(3) Če konsolidacijski nadzornik ali pristojni organ druge
države članice Banki Slovenije ne zagotovi vseh bistvenih informacij iz prvega
odstavka tega člena oziroma se na zahtevo po zagotovitvi teh informacij ne
odzove v razumnem roku, lahko Banka Slovenije to zadevo predloži Evropskemu
bančnemu organu v skladu z 19. členom Uredbe 1093/2010/EU.
333. člen
(posvetovanje s pristojnimi organi držav članic, vključenimi
v nadzor na konsolidirani podlagi)
(1) Banka Slovenije se mora pred posamezno odločitvijo, ki je
pomembna tudi za opravljanje nalog nadzora drugih pristojnih organov držav
članic, z njimi posvetovati o:
1.     
spremembah delničarske, organizacijske ali upravljavske strukture banke
v skupini, za katere je treba pridobiti dovoljenje pristojnega organa;
2.     
pomembnih ukrepih, ki jih namerava izreči banki, vključno z zahtevo za
zagotovitev kapitala na podlagi zahteve iz tretjega odstavka 280. člena tega
zakona, in o vzpostavitvi vsake omejitve za uporabo naprednega pristopa za
operativno tveganje v skladu z drugim odstavkom 312. člena Uredbe 575/2013/EU.
(2) V primerih iz 2. točke prejšnjega odstavka se mora Banka
Slovenije vedno posvetovati s konsolidacijskim nadzornikom.
(3) Ne glede na prvi in drugi odstavek tega člena se Banka
Slovenije ni dolžna predhodno posvetovati, če je izvedba ukrepa nujna ali če bi
postopek posvetovanja lahko ogrozil učinkovitost predvidenih ukrepov. V teh
primerih mora Banka Slovenije obvestiti pristojni organ države članice nemudoma
po sprejetju ukrepa.
334. člen
(obveznosti podrejenih družb in nadrejenega finančnega
holdinga ali nadrejenega mešanega finančnega holdinga glede nadzora na
konsolidirani podlagi)
(1) Podrejene družbe morajo nadrejeni banki v bančni skupini
oziroma banki, ki jo obvladuje nadrejeni finančni holding ali nadrejeni mešani
finančni holding, posredovati vse informacije, ki jih ta potrebuje za
izpolnitev obveznosti na konsolidirani podlagi.
(2) Nadrejeni finančni holding ali nadrejeni mešani finančni
holding mora svoji podrejeni banki posredovati vse informacije, ki jih ta
potrebuje za izpolnitev obveznosti na konsolidirani podlagi.
(3) Če nadrejeni finančni holding ali nadrejeni mešani
finančni holding banki ne posreduje informacij iz prejšnjega odstavka, mora
banka o tem takoj obvestiti Banko Slovenije.
(4) Podrejene družbe in nadrejeni finančni holding ali
nadrejeni mešani finančni holding morajo Banki Slovenije oziroma drugemu
pristojnemu organu, pristojnemu in odgovornemu za nadzor na konsolidirani
podlagi, omogočiti, da opravi pregled poslovanja zaradi preveritve informacij
iz prvega oziroma drugega odstavka tega člena.
(5) Obveznosti iz prvega do četrtega odstavka tega člena
obstajajo tudi, če nadrejena banka, nadrejeni finančni holding, nadrejeni
mešani finančni holding ali banka, ki je podrejena nadrejenemu finančnemu
holdingu ali mešanemu finančnemu holdingu, nima sedeža v Republiki Sloveniji.
(6) Družba, ki je podrejena banki, finančnemu holdingu ali
mešanemu finančnemu holdingu, vendar ni vključena v nadzor na konsolidirani
podlagi te banke, finančnega holdinga oziroma mešanega finančnega holdinga,
mora pristojnemu organu, pristojnemu za nadzor na konsolidirani podlagi te
banke, finančnega holdinga oziroma mešanega finančnega holdinga:
1.     
na njegovo zahtevo posredovati vse informacije, potrebne za nadzor
posameznih bank v bančni skupini;
2.     
omogočiti, da opravi pregled poslovanja zaradi preveritve informacij iz
prejšnje točke.
(7) Če je družba iz prejšnjega odstavka zavarovalnica ali
investicijsko podjetje, se pridobivanje oziroma preverjanje informacij lahko
opravi tudi po postopku sodelovanja z nadzornimi organi iz 339. člena tega
zakona.
(8) Če ima družba iz šestega odstavka tega člena sedež v
drugi državi članici, se pregled poslovanja iz 2. točke šestega odstavka tega
člena lahko opravi tudi na način iz 341. člena tega zakona.
(9) V primeru podrejene banke, ki ni vključena v nadzor na
konsolidirani podlagi v skladu z enim od primerov iz 19. člena Uredbe
575/2013/EU, lahko Banka Slovenije od nadrejene osebe zahteva informacije, ki
bi olajšale nadzor nad to podrejeno banko.
335. člen
(izpolnjevanje obveznosti na konsolidirani podlagi v zvezi z
mešanim finančnim holdingom)
(1) Če za mešani finančni holding veljajo enakovredne določbe
po tem zakonu in ZFK, zlasti glede nadzora nad upravljanjem tveganj, lahko
Banka Slovenije kot konsolidacijski nadzornik po posvetovanju z drugimi
pristojnimi ali nadzornimi organi, pristojnimi za nadzor podrejenih oseb, za ta
mešani finančni holding uporabi samo ustrezne določbe ZFK.
(2) Če za mešani finančni holding veljajo enakovredne določbe
po tem zakonu in zakonu, ki ureja zavarovalništvo, zlasti glede nadzora nad
upravljanjem tveganj, lahko Banka Slovenije kot konsolidacijski nadzornik v
dogovoru z nadzornim organom, pristojnim za nadzor zavarovalniške skupine, za
ta mešani finančni holding uporabi samo določbe tega zakona, ki veljajo za
bančni sektor kot najpomembnejši v finančnem sektorju finančnega konglomerata,
kot je opredeljen v 9. in 10. členu ZFK.
(3) Banka Slovenije kot konsolidacijski nadzornik obvesti
Evropski bančni organ in Evropski organ za zavarovanja in poklicne pokojnine o
sklepih, sprejetih na podlagi prvega in drugega odstavka tega člena.
336. člen
(obveznosti mešanega poslovnega holdinga in njegovih
podrejenih družb glede nadzora)
(1) Če je družba, ki je nadrejena eni ali več bankam, mešani
poslovni holding, morajo mešani poslovni holding in njegove podrejene družbe
podrejenim bankam oziroma Banki Slovenije in drugim pristojnim organom
posredovati vse informacije, ki so pomembne za nadzor teh podrejenih bank.
(2) Nadrejeni mešani poslovni holding in njegove podrejene
družbe morajo Banki Slovenije oziroma drugemu pristojnemu organu, pristojnemu
in odgovornemu za nadzor podrejenih bank, omogočiti, da opravi pregled
poslovanja zaradi preveritve informacij iz prejšnjega odstavka.
(3) V primeru, ko ima mešani poslovni holding ali ena od
njegovih podrejenih družb sedež v drugi državi članici, se preverjanje
informacij opravi v skladu s 341. členom tega zakona.
337. člen
(nadzor nad posli med mešanim poslovnim holdingom in
podrejenimi družbami)
(1) Če je družba, ki je nadrejena eni ali več bankam, mešani
poslovni holding, je Banka Slovenije v okviru svojih pristojnosti in
odgovornosti za nadzor nad temi bankami pristojna in odgovorna tudi za nadzor
nad posli med temi bankami in mešanim poslovnim holdingom ter njegovimi drugimi
podrejenimi družbami.
(2) V primeru iz prejšnjega odstavka mora banka vzpostaviti
in dosledno uresničevati primerne notranje postopke za upravljanje tveganj in
mehanizme notranjih kontrol, vključno z zanesljivimi postopki poročanja ter
računovodskimi postopki, z namenom ugotavljanja, merjenja, spremljanja in
nadzora poslov z njenim nadrejenim mešanim poslovnim holdingom in njegovimi
podrejenimi družbami.
(3) Banka mora Banki Slovenije poročati o vseh pomembnih
poslih z mešanim poslovnim holdingom in njegovimi drugimi podrejenimi družbami,
ki niso vključeni v poročanje na podlagi 394. člena Uredbe 575/2013/EU.
(4) Banka Slovenije lahko podrobneje predpiše način, vsebino
in pogostost poročanja iz prejšnjega odstavka.
338. člen
(izmenjava informacij za namen nadzora na konsolidirani
podlagi)
Če imata nadrejena družba in katerakoli banka, ki ji je
podrejena, sedeža v različnih državah članicah, si mora Banka Slovenije s
pristojnimi organi teh držav članic izmenjevati vse pomembne informacije, ki
lahko omogočijo izvajanje nadzora na konsolidirani podlagi ali k temu
pripomorejo.
339. člen
(sodelovanje med nadzornimi organi, če je ena od podrejenih
družb zavarovalnica ali investicijsko podjetje)
(1) Če banka, finančni holding, mešani finančni holding ali
mešani poslovni holding obvladuje eno ali več podrejenih družb, ki imajo
položaj zavarovalnice ali druge družbe za investicijske storitve, ki so
pridobile dovoljenje za opravljanje storitev, Banka Slovenije sodeluje tudi z
nadzornimi organi, pristojnimi za nadzor teh družb.
(2) Banka Slovenije si mora z nadzornimi organi iz prejšnjega
odstavka izmenjevati vse informacije, ki lahko olajšajo njihove naloge in jim
omogočijo nadzor nad poslovanjem in splošnim finančnim položajem družb, ki jih
nadzorujejo.
(3) Če je mešani poslovni holding ali njegova podrejena
družba zavarovalnica, se pregled poslovanja iz drugega odstavka 336. člena tega
zakona lahko opravi v sodelovanju z nadzornim organom, pristojnim za nadzor
zavarovalnice.
(4) Za informacije, pridobljene v okviru nadzora na
konsolidirani podlagi, zlasti za vsako izmenjavo informacij med pristojnimi
organi, veljajo zahteve glede varovanja poklicne skrivnosti, ki so vsaj
enakovredne tistim iz 14. člena tega zakona, in v skladu s predpisi, ki urejajo
bonitetni nadzor investicijskih podjetij.
340. člen
(seznam nadrejenih finančnih holdingov ali nadrejenih
mešanih finančnih holdingov)
Banka Slovenije oblikuje sezname nadrejenih finančnih
holdingov ali nadrejenih mešanih finančnih holdingov Republike Slovenije iz 11.
člena Uredbe 575/2013/EU ter jih pošlje pristojnim organom drugih držav članic,
Evropskemu bančnemu organu in Komisiji.
341. člen
(pregled poslovanja zaradi preveritve informacij)
(1) Če želi Banka Slovenije zaradi nadzora, za katerega je
pristojna in odgovorna po tem zakonu ali Uredbi 575/2013/EU, preveriti
informacije, ki se nanašajo na banko, finančni holding, mešani finančni
holding, finančno institucijo, družbo za pomožne storitve, mešani poslovni
holding ali podrejeno družbo iz prvega odstavka 336. člena tega zakona, ki ima
sedež v drugi državi članici, zaprosi pristojni organ te druge države članice,
da opravi pregled poslovanja te družbe zaradi preveritve teh informacij ali da
ji omogoči, da sama opravi tak pregled poslovanja.
(2) Pristojni organ, pristojen in odgovoren za nadzor na
konsolidirani podlagi ali za nadzor nad banko države članice, lahko na območju
Republike Slovenije za namen preveritve informacij, ki se nanašajo na banko,
finančni holding, mešani finančni holding, finančno institucijo, družbo za
pomožne bančne storitve, mešani poslovni holding ali podrejeno družbo iz prvega
odstavka 336. člena tega zakona, ki ima sedež v Republiki Sloveniji, opravi
pregled poslovanja te družbe. O nameravanem pregledu poslovanja iz prejšnjega
stavka mora pristojni organ države članice predhodno obvestiti Banko Slovenije,
ki se lahko pregleda udeleži.
(3) V primeru iz prejšnjega odstavka ima pristojni organ
države članice oziroma osebe, ki jih pooblasti, enake pristojnosti kot Banka
Slovenije na podlagi 278. člena tega zakona.
(4) Na zaprosilo pristojnega organa države članice mora Banka
Slovenije opraviti pregled poslovanja družbe iz drugega odstavka tega člena.
Pristojni organ države članice se lahko, če tako zahteva, udeleži pregleda iz prejšnjega
stavka.
342. člen
(upravljalni organ nadrejenega finančnega holdinga ali
nadrejenega mešanega finančnega holdinga)
(1) Nadrejeni finančni holding ali nadrejeni mešani finančni
holding mora zagotoviti, da njegov upravljalni organ izpolnjuje pogoje iz 40.
in 55. člena tega zakona.
(2) Prejšnji odstavek se v primeru, da nadrejeni finančni
holding ali nadrejeni mešani finančni holding nima upravljalnega organa v
smislu 32. točke prvega odstavka 7. člena tega zakona, smiselno uporablja za
poslovodstvo oziroma osebe, ki dejansko vodijo finančni holding ali mešani
finančni holding.
343. člen
(nadzor, če ima nadrejena oseba sedež v tretji državi)
(1) Če banka, ki je podrejena drugi banki ali finančnemu
holdingu ali mešanemu finančnemu holdingu, ki ima sedež v tretji državi, ni
subjekt nadzora na konsolidirani podlagi, za katerega je pristojna in odgovorna
Banka Slovenije po 324. členu tega zakona ali pristojni organ druge države
članice, mora Banka Slovenije bodisi na zahtevo nadrejene osebe ali druge nadzorovane
osebe v bančni skupini bodisi na lastno pobudo preveriti, ali je ta banka
predmet nadzora na konsolidirani podlagi, ki ga opravlja pristojni organ te
tretje države in ki je enakovreden nadzoru na konsolidirani podlagi po tem
zakonu in 2. poglavju II. naslova 1. dela Uredbe 575/2013/EU.
(2) Pri preverjanju po prejšnjem odstavku mora Banka
Slovenije upoštevati morebitne splošne usmeritve glede ureditve razmerij v
zvezi z nadzorom na konsolidirani podlagi z nadzornimi organi tretje države, ki
jih izda Evropski bančni odbor, in se o tem posvetovati z Evropskim bančnim
organom in z drugimi pristojnimi organi držav članic, ki so vključeni v nadzor
oseb v skupini.
(3) Če takega enakovrednega nadzora na konsolidirani podlagi
v tretji državi ni, se za banko iz prvega odstavka tega člena smiselno
uporabijo določbe tega zakona in Uredbe 575/2013/EU ali Banka Slovenije določi
in uporabi druge ustrezne nadzorne postopke in ukrepe, ki lahko dosežejo namen
nadzora banke na konsolidirani podlagi. Banka Slovenije lahko zlasti zahteva,
da se ustanovi finančni holding ali mešani finančni holding s sedežem v
Evropski uniji, in uporabi pravila o konsolidiranem nadzoru za konsolidirani
položaj tega finančnega holdinga ali mešanega finančnega holdinga.
(4) O nadzornih postopkih in ukrepih iz prejšnjega odstavka
se mora po predhodnem posvetovanju z drugimi pristojnimi organi držav članic,
vključenimi v nadzor, strinjati pristojni organ države članice, ki bi bil
odgovoren za nadzor na konsolidirani podlagi.
(5) O nadzornih postopkih in ukrepih iz tretjega odstavka
tega člena Banka Slovenije obvesti druge sodelujoče pristojne organe držav
članic, Evropski bančni organ in Komisijo.
344. člen
(izključitev odgovornosti za nadzor na posamični podlagi)
Nobena pristojnost Banke Slovenije, določena v tem oddelku, v
razmerju do finančnega holdinga, mešanega finančnega holdinga, finančnih
institucij, družb za pomožne storitve ali drugih družb, ki niso banke, ne
pomeni, da je Banka Slovenije odgovorna za nadzor te družbe na posamični podlagi.
10.4. Nadzor nad drugimi osebami
345. člen
(odredba o prenehanju opravljanja dejavnosti sprejemanja
depozitov od javnosti in drugih dejavnosti kot banka)
(1) Če oseba v nasprotju s prepovedjo, določeno v
112. členu tega zakona, sprejema depozite od javnosti, ji Banka Slovenije
izda odredbo, s katero ji naloži, da preneha s tem (v nadaljnjem besedilu:
odredba o prenehanju sprejemanja depozitov od javnosti).
(2) Banka Slovenije lahko še pred izdajo odredbe o prenehanju
sprejemanja depozitov od javnosti opravi pregled poslovnih knjig in druge
dokumentacije osebe, opravi pregled poslovanja in zbere druge dokaze o tem, ali
oseba zbira depozite od javnosti. Za zbiranje informacij ter pregled poslovanja
pravne osebe se smiselno uporabljajo določbe 270. do 277. člena tega zakona.
(3) V odredbi o prenehanju sprejemanja depozitov od javnosti
Banka Slovenije osebi naloži, da v roku, ki ne sme biti krajši od osmih in ne
daljši od 15 dni, predloži poročilo, v katerem opiše ukrepe, ki jih je opravila
v zvezi s prenehanjem zbiranja depozitov od javnosti, ter v katerem se oseba
lahko izjavi o utemeljenosti razlogov za izdajo odredbe. Oseba mora poročilu
priložiti dokaze, iz katerih izhaja, da je opravila ukrepe v zvezi s
prenehanjem zbiranja depozitov od javnosti.
(4) Če se oseba, ki ni pridobila dovoljenja za opravljanje
bančnih storitev, pri opravljanju dejavnosti predstavlja kot banka ali opravlja
eno od dejavnosti iz točke 1.b člena 4(1) Uredbe 575/2013/EU in dosega prag iz
navedenega člena in ne gre za primer iz drugega odstavka 27. člena tega zakona,
ji Banka Slovenije izda odredbo, s katero ji naloži, da preneha s tem ravnanjem
(v nadaljnjem besedilu: odredba o prenehanju opravljanja dejavnosti kot banka).
(5) Za odredbo o prenehanju opravljanja dejavnosti kot banka
se smiselno uporabljata drugi in tretji odstavek tega člena.
(6) Če Banka Slovenije v zvezi z osebo, ki ni pridobila
dovoljenja za opravljanje bančnih storitev, ugotovi okoliščine iz prvega ali
četrtega odstavka tega člena, vendar je ta oseba kršitve odpravila pred izdajo
odredbe iz prvega ali četrtega odstavka tega člena, lahko Banka Slovenije pod
pogoji iz osmega odstavka tega člena izda ugotovitveno odločbo, s katero
ugotovi, da je kršila določbe tega zakona in da je ugotovljeno kršitev
odpravila.
(7) Banka Slovenije izda ugotovitveno odločbo iz prejšnjega
odstavka, če lahko glede na naravo in pomen kršitev iz prvega oziroma četrtega
odstavka tega člena za zagotavljanje pravne varnosti in zaščite deponentov
izdaja takšne odločbe in objava informacij na podlagi 310. člena tega zakona
pomembno prispeva k izboljšanju praks upravljanja bank in k preprečevanju
ravnanj, ki pomenijo kršitev dolžnosti članov upravljalnih organov bank.
(8) Banka Slovenije pred izdajo ugotovitvene odločbe iz
šestega odstavka tega člena kršitelja pisno obvesti o ugotovitvah v zvezi s
kršitvami iz prvega ali četrtega odstavka tega člena in o nameri, da bo izdala
ugotovitveno odločbo o odpravljenih kršitvah, ter ga pozove, da se izjavi o
dejstvih in okoliščinah, ki so pomembne za odločitev o izdaji ugotovitvene
odločbe o odpravi kršitev.
346. člen
(odločba o ugotovitvi razlogov za prisilno likvidacijo
pravne osebe)
(1) Če pravna oseba ne ravna po odredbi iz prvega ali
četrtega odstavka prejšnjega člena, izda Banka Slovenije odločbo, s katero
ugotovi, da obstaja razlog za prisilno likvidacijo te osebe (v nadaljnjem
besedilu: odločba o ugotovitvi razloga za prisilno likvidacijo). Banka
Slovenije lahko izda odločbo iz prejšnjega stavka tudi, če pravna oseba
pooblaščeni osebi Banke Slovenije ne omogoči pregleda ali če kako drugače ovira
opravljanje nadzora iz drugega odstavka prejšnjega člena.
(2) Odločba o ugotovitvi razloga za prisilno likvidacijo mora
biti obrazložena.
(3) Banka Slovenije na podlagi dokončne odločbe o ugotovitvi
razloga za prisilno likvidacijo predlaga pristojnemu sodišču, da v skladu z
zakonom, ki ureja prisilno prenehanje gospodarskih družb, zoper pravno osebo
začne postopek prisilne likvidacije.
(4) Sodišče izda sklep o začetku postopka prisilne
likvidacije pravne osebe na podlagi predloga Banke Slovenije iz prejšnjega
odstavka brez ponovnega preizkusa pogojev za začetek tega postopka v treh
delovnih dneh od vložitve predloga.
(5) Proti sklepu o začetku postopka prisilne likvidacije iz
prejšnjega odstavka ni pritožbe.
(6) Banka Slovenije je oproščena plačila taks v postopku
prisilne likvidacije, ki ga sodišče začne na njen predlog iz tretjega odstavka
tega člena.
11. POGLAVJE: 
HRANILNICE
347. člen
(uporaba določb o bankah)
(1) Za hranilnice se uporabljajo določbe drugih poglavij tega
zakona, ki se nanašajo na banke, če ni v tem poglavju drugače določeno.
(2) Hranilnica lahko opravljanje nalog notranjega revidiranja
s pogodbo prenese na osebo, ki izpolnjuje pogoje za opravljanje teh nalog.
348. člen
(dejavnosti hranilnice)
Hranilnica sme začeti z opravljanjem poslov v tujih valutah,
če pridobi dovoljenje za opravljanje teh poslov v skladu s tem zakonom.
349. člen
(ustanovni kapital)
Najnižji znesek ustanovnega kapitala hranilnice je 1.000.000
eurov.
12. POGLAVJE: 
IZVENSODNO REŠEVANJE SPOROV
350. člen
(reševanje sporov med ponudniki storitev in potrošniki)
(1) Banke morajo potrošnikom omogočiti izvensodno reševanje
sporov v zvezi z bančnimi storitvami pred neodvisnim subjektom.
(2) Banka, ki pooblasti neodvisni subjekt za odločanje o
sporih v skladu s prejšnjim odstavkom, na svojih spletnih straneh in v vseh
prostorih, v katerih posluje s strankami, na vidnem mestu objavi informacijo o
pooblaščeni instituciji za reševanje sporov, o obliki in sestavi organa, ki v
okviru pooblaščenega subjekta odloča v sporu, in o načinu ter postopku
odločanja tega organa.
13. POGLAVJE: 
POSTOPEK ODLOČANJA BANKE SLOVENIJE V POSAMIČNIH ZADEVAH IN POSTOPEK SODNEGA
VARSTVA
13.1. Splošne določbe
351. člen
(uporaba določb o postopku)
(1) Banka Slovenije odloča o posamičnih zadevah, za katere je
pristojna po tem zakonu in Uredbi 1024/2013/EU, ter opravlja procesna dejanja v
postopkih, za katere je v skladu z Uredbo 1024/2013/EU pristojna Evropska
centralna banka, po postopku, določenem v 13. poglavju tega zakona, če ta
zakon, Uredba 1024/2013/EU ali predpis, izdan na njeni podlagi, za posamezno
vrsto postopka ne določa drugače.
(2) Če ni v tem zakonu drugače določeno, se za postopek
odločanja Banke Slovenije uporabljajo določbe ZUP.
352. člen
(vodenje postopka in pooblastila za odločanje)
(1) O posamičnih zadevah po tem zakonu ali Uredbi
1024/2013/EU, za katere je pristojna Banka Slovenije, odloča Svet Banke
Slovenije kot kolegijski organ.
(2) Postopek do izdaje odločitve vodi strokovni delavec Banke
Slovenije, ki izpolnjuje pogoje iz 31. člena ZUP in ki ga za to pooblasti
guverner Banke Slovenije.
353. člen
(izjave strank)
(1) Stranke dajejo svoje izjave pisno.
(2) V primeru iz drugega odstavka 356. člena tega zakona
lahko stranke dajejo svoje izjave tudi ustno na obravnavi.
354. člen
(možnost izjave)
(1) Banka Slovenije mora pred izdajo odločbe, ki jo izda po
uradni dolžnosti, stranko pozvati, da se izjavi o dejstvih in okoliščinah, ki
so pomembne za odločitev, če v posameznem primeru stranki ni bila zagotovljena
drugačna možnost, da se izjavi o teh dejstvih ali okoliščinah.
(2) Poziv iz prejšnjega odstavka mora obsegati:
1.     
določno navedbo dejstev in okoliščin, o katerih naj se stranka izjavi,
in dokazov, iz katerih ta dejstva izhajajo;
2.     
rok za izjavo, ki ne sme biti krajši od osmih dni;
3.     
pouk stranki, da mora izjavi priložiti listinske dokaze, če se nanje
sklicuje, in da po preteku roka za izjavo ne bo imela pravice navajati novih
dejstev in predlagati novih dokazov.
(3) V izjavi lahko stranka navaja dejstva, iz katerih izhaja,
da dejstva in okoliščine, navedene v pozivu iz prvega odstavka tega člena, niso
podane, in predlaga dokaze, s katerimi dokazuje obstoj zatrjevanih dejstev. Če
se stranka v izjavi sklicuje na listinske dokaze, mora te dokaze izjavi priložiti.
(4) Če stranka izjavi ne priloži listinskih dokazov, se ne
uporabljajo določbe o nepopolnih vlogah, temveč Banka Slovenije pri odločanju
upošteva zgolj tiste dokaze, ki so izjavi priloženi.
(5) Po izteku roka za izjavo stranka nima pravice navajati
novih dejstev in predlagati novih dokazov.
355. člen
(vročanje)
(1) V postopkih po tem zakonu se vročitve pravni osebi ali
samostojnemu podjetniku posamezniku opravijo tako, da se dokumenti izročijo
osebi, ki je pooblaščena za sprejem, ali če te osebe ni, drugemu zaposlenemu,
ki se najde v pisarni oziroma poslovnem prostoru.
(2) Vročitve članom uprave in članom nadzornega sveta banke
se opravljajo z vročanjem banki. Šteje se, da je z vročitvijo banki opravljena
tudi vročitev članom uprave oziroma članom nadzornega sveta.
(3) Kadar stranko v postopku zastopa odvetnik, se šteje, da
je vročitev stranki opravljena, če je dokument vročen odvetniku oziroma
zaposlenemu v odvetniški pisarni.
356. člen
(obravnava)
(1) Banka Slovenije obravnava zadeve brez naroka.
(2) Ne glede na prejšnji odstavek Banka Slovenije razpiše
ustno obravnavo:
1.     
če je treba zaslišati priče ali izvedence,
2.     
če sta v postopku udeleženi dve ali več strank z nasprotujočimi si
interesi,
3.     
če je treba opraviti ustni razgovor po 43. členu tega zakona ali
4.     
v drugih primerih, če presodi, da je to koristno za razjasnitev zadeve.
357. člen
(odločanje)
(1) Banka Slovenije odloča v obliki odločb, sklepov in odredb
(v nadaljnjem besedilu: akti).
(2) Z odločbo Banka Slovenije odloča o izdaji in odvzemu
dovoljenj ter o drugih zadevah, razen o tistih, za katere zakon določa, da o
njih odloča s sklepom ali z odredbo.
(3) S sklepom Banka Slovenije odloča o vprašanjih, ki se
tičejo postopka ali se pojavijo v zvezi z izvedbo postopka.
(4) Akti Banke Slovenije morajo biti obrazloženi, če ta ali
drug zakon ne določa drugače.
(5) Izrek akta iz prvega odstavka tega člena mora obsegati:
1.     
osebne podatke subjekta nadzora, ki je fizična oseba (osebno ime, EMŠO,
če je fizična oseba tujec, pa njene rojstne podatke, državljanstvo, stalno
oziroma začasno prebivališče), za pravno osebo pa naziv in sedež ter matično
številko, če teh podatkov ni, pa podatke o subjektu nadzora, ki so bili
navedeni oziroma ugotovljeni v postopku;
2.     
kratek opis dejstev in okoliščin, ki pomenijo kršitev predpisov iz
drugega odstavka 9. člena tega zakona (kraj in čas storitve, način storitve ter
odločilne okoliščine), z navedbo predpisa, ki določa obveznost ali zahtevo, ki
je bila kršena.
(6) V obrazložitvi odločbe ali sklepa, s katerim se konča
postopek odločanja Banke Slovenije, je treba kratko navesti izjavo subjekta
nadzora o dejanju, kadar je v skladu s tem zakonom subjekt pozvan, da poda
izjavo, ter dejstva in dokaze, na katere je oprta odločitev.
(7) Pravni pouk obsega pouk o pravici do pravnega sredstva,
roku in načinu vložitve ter navedbo organa, pri katerem se pravno sredstvo
vloži.
358. člen
(pravna sredstva v postopku Banke Slovenije)
(1) Proti odredbam je dopusten ugovor v primerih in pod
pogoji, določenimi v tem zakonu.
(2) Proti aktom, ki jih izda Banke Slovenije v skladu s tem
zakonom, ni pritožbe.
(3) V postopku odločanja Banke Slovenije ni mogoče zahtevati
vrnitve v prejšnje stanje.
(4) Sodno varstvo proti aktom, ki jih izda Banka Slovenije v
skladu s tem zakonom, se zagotavlja v postopku, določenem s tem zakonom (v
nadaljnjem besedilu: postopek sodnega varstva).
359. člen
(izvršljivost)
(1) Odločbe Banke Slovenije postanejo izvršljive z njihovo
dokončnostjo, odločbe, s katerimi se izreče globa ali določi denarna obveznost
banke, pa postanejo izvršljive z njihovo pravnomočnostjo.
(2) Odredbe Banke Slovenije ni mogoče prisilno izvršiti.
360. člen
(pregled dokumentov in dostop do zaupnih informacij)
(1) Subjekt nadzora ima pravico pregledovati dokumente zadeve
v postopku odločanja Banke Slovenije in na svoje stroške prepisati ali
preslikati dokumente v fizični ali elektronski obliki. Pregledovanje,
prepisovanje in preslikovanje dokumentov nadzoruje določena uradna oseba.
(2) Pravico iz prejšnjega odstavka ima tudi vsakdo drug, ki
verjetno izkaže, da ima od tega pravno korist.
(3) Pregled in prepis dokumentov na podlagi prvega in drugega
odstavka tega člena se zahteva pisno. Od osebe iz prejšnjega odstavka lahko
Banka Slovenije v primeru dvoma zahteva, naj pisno obrazloži svojo pravno
korist ter predloži ustrezna dokazila.
(4) Če so bili v postopku uporabljeni dokumenti, ki vsebujejo
podatke, ki se štejejo kot poslovna skrivnost osebe, ki ni subjekt nadzora v
predmetnem postopku, Banka Slovenije pozove osebo, na katero se nanašajo
podatki, da v določenem roku v dokumentu označi podatke, ki jih šteje kot
zaupne, in poda utemeljitev v zvezi z zaupnostjo teh podatkov. Pred razkritjem
dokumentov Banka Slovenije prekrije osebne podatke ter druge zaupne podatke iz
prejšnjega stavka.
(5) Dokument se razkrije osebi iz prvega in drugega odstavka
tega člena brez osebnih in drugih zaupnih podatkov iz prejšnjega odstavka v
obsegu, ki upošteva zakoniti interes oseb, ki niso subjekti nadzora v postopku
Banke Slovenije. Pravica iz prvega in drugega odstavka tega člena ne vključuje
pravice dostopa do zaupnih informacij, razen če so glede razkritja in uporabe
zaupnih informacij osebi iz prvega in drugega odstavka tega člena izpolnjeni
pogoji iz pododdelka 2.2.1. tega zakona.
(6) Če v zvezi z zahtevo subjekta nadzora ali druge osebe za
pregled dokumentov zadeve niso izpolnjeni pogoji iz prvega do petega odstavka
tega člena, Banka Slovenije z odločbo zavrne zahtevo. Zoper odločbo o zavrnitvi
zahteve lahko subjekt nadzora ali druga oseba, ki je zahtevala pregled
dokumentov v zadevi, začne postopek sodnega varstva po tem zakonu.
(7) Banka Slovenije v tarifi določi nadomestila, ki se
zaračunajo osebi iz prvega in drugega odstavka tega člena za pregledovanje,
prepisovanje in preslikovanje dokumentov in ki odražajo dejanske stroške, ki nastanejo
v zvezi s temi dejanji.
13.2. Postopek odločanja o izdaji dovoljenj in soglasij
361. člen
(uporaba določb)
(1) Določbe tega oddelka se uporabljajo v postopku odločanja
o izdaji dovoljenj ali soglasij (v nadaljnjem besedilu: dovoljenja), o katerih
na podlagi tega zakona in Uredbe 1024/2013/EU odloča Banka Slovenije, če ta
zakon za posamezni postopek izdaje dovoljenja ne določa drugače.
(2) V postopku odločanja o izdaji dovoljenj se uporabljajo
določbe oddelka 13.1. tega zakona, če ni v tem oddelku določeno drugače.
362. člen
(taksa za odločanje)
(1) Za odločanje o zahtevah za izdajo dovoljenj, ki se izdajo
na podlagi tega zakona ali Uredbe 575/2013/EU in se vložijo pri Banki
Slovenije, ter za odločanje o izdaji dovoljenj, ki jih Banka Slovenije izdaja
po uradni dolžnosti, morajo vložniki oziroma prejemniki dovoljenj plačati
takso, določeno s tarifo Banke Slovenije.
(2) Kadar je Banka Slovenije pristojna za posamezna dejanja v
postopku odločanja o zadevah, za katere je na podlagi Uredbe 1024/2013/EU pristojna
Evropska centralna banka, Banka Slovenije s tarifo določi takso, ki jo za
opravljena dejanja Banke Slovenije v tem postopku opravi Banka Slovenije.
363. člen
(udeleženci v postopku odločanja o zahtevi za izdajo
dovoljenja)
(1) Stranka v postopku je vložnik zahteve za izdajo
dovoljenja (v nadaljnjem besedilu: vložnik).
(2) V postopku z zahtevo za izdajo dovoljenja banki lahko
sodelujejo tudi člani nadzornega sveta banke ter imetniki kvalificiranih
deležev, če tako odloči Banka Slovenije, ker je sodelovanje nujno ali ustrezno
za doseganje ciljev nadzora nad banko v skladu s tem zakonom in Uredbo
1024/2013/EU, in če na podlagi poziva Banke Slovenije ta oseba v določenem roku
pisno potrdi svoje sodelovanje v postopku. Član nadzornega sveta ali kvalificirani
imetnik, ki je v skladu s tem zakonom upravičen sodelovati v postopku, lahko
prisostvuje ali je seznanjen z dejanji v postopku, ni pa upravičen samostojno
opravljati dejanj v postopku.
(3) V postopku z zahtevo za izdajo dovoljenja članu uprave,
članu nadzornega sveta ali imetniku kvalificiranega deleža lahko sodeluje tudi
banka, (drug) član uprave, (drug) član nadzornega sveta in (drug) kvalificirani
imetnik, če tako odloči Banka Slovenije, ker je sodelovanje nujno ali ustrezno
za doseganje ciljev nadzora nad banko v skladu s tem zakonom in Uredbo
1024/2013/EU, in če na podlagi poziva Banke Slovenije ta oseba v določenem roku
pisno potrdi svoje sodelovanje v postopku. Oseba, ki je v skladu s tem zakonom
upravičena sodelovati v postopku, lahko prisostvuje ali je seznanjena z dejanji
v postopku, ni pa upravičena samostojno opravljati dejanj v postopku.
(4) Udeleženec v postopku izdaje dovoljenja je lahko poleg
subjekta nadzora in oseb iz drugega in tretjega odstavka tega člena tudi oseba,
ki jo Banka Slovenije na podlagi predloga subjekta nadzora povabi k sodelovanju
v postopku, če ugotovi, da utegne biti pravni interes te osebe z izdajo
dovoljenja prizadet. Oseba, ki je v skladu s tem odstavkom upravičena
sodelovati v postopku izdaje dovoljenja, lahko v postopku podaja pisne izjave,
ni pa upravičena samostojno opravljati drugih procesnih dejanj v postopku do
izdaje odločbe o zahtevi za izdajo dovoljenja.
(5) V postopku nadzora in postopku izdaje ukrepa nadzora se
glede udeležencev ne uporabljajo določbe 43., 44., 45., 142. in 143. člena ZUP.
(6) Za osebe iz drugega do četrtega odstavka tega člena se
glede pregleda dokumentov v zadevi in dostopa do zaupnih informacij ter zaupnih
podatkov uporablja 360. člen tega zakona. Odločba ali sklep, s katerim se konča
postopek odločanja Banke Slovenije, se tem osebam vroči na način, da se podatki
in informacije, ki jih ta oseba ni upravičena pridobiti, prekrijejo.
(7) Vsak stranka in udeleženec v postopku nosi svoje stroške
postopka.
364. člen
(začetek postopka)
(1) Postopek odločanja Banke Slovenije se začne z vložitvijo
zahteve za izdajo dovoljenja pri Banki Slovenije (v nadaljnjem besedilu:
zahteva).
(2) Po uradni dolžnosti ali na predlog drugega pristojnega
organa začne Banka Slovenije postopek za izdajo dovoljenja samo, kadar tako
določa zakon, Uredba 575/2013/EU, Uredba 1024/2013/EU ali drug predpis Evropske
unije.
365. člen
(vsebina zahteve)
(1) Zahteva za izdajo dovoljenja, ki se vloži pri Banki
Slovenije, mora obsegati:
1.     
osebne podatke vložnika;
2.     
določen zahtevek za izdajo dovoljenja oziroma soglasja;
3.     
druge podatke, določene z zakonom, Uredbo 575/2013/EU ali Uredbo
1024/2013/EU in predpisi, izdanimi na njihovi podlagi.
(2) Zahtevi je treba priložiti listine, določene z zakonom
ali uredbo Evropske unije, in druge listine, iz katerih izhaja utemeljenost
zahtevka za izdajo dovoljenja, ter dokaz o plačilu takse za odločitev o
zahtevi.
366. člen
(procesne predpostavke za odločanje)
(1) V postopku predhodnega preizkusa zahteve Banka Slovenije
preizkusi, ali so izpolnjene naslednje procesne predpostavke za odločanje o
zahtevi:
1.     
ali je zahtevo vložila upravičena oseba;
2.     
ali zahteva obsega podatke, ki jih mora obsegati;
3.     
ali so zahtevi priložene predpisane listine;
4.     
ali je zahtevi priložen dokaz o plačilu takse oziroma nadomestila za
delo Banke Slovenije;
5.     
ali so izpolnjene druge procesne predpostavke, ki morajo biti izpolnjene
za odločanje o vsaki vlogi.
(2) Če Banka Slovenije ugotovi, da procesne predpostavke za
odločanje o zahtevi niso izpolnjene in pomanjkljivosti ni mogoče odpraviti, s
sklepom zavrže zahtevo.
(3) Če Banka Slovenije ugotovi, da procesne predpostavke za
odločanje o zahtevi niso izpolnjene in je pomanjkljivosti mogoče odpraviti,
pozove vložnika, da pomanjkljivosti odpravi v roku, ki ne sme biti krajši od
osmih in ne daljši kot 15 dni.
(4) Če vložnik pomanjkljivosti v roku, določenem s sklepom o
odpravi pomanjkljivosti, ne odpravi, Banka Slovenije s sklepom zavrže zahtevo.
(5) Proti sklepu o odpravi pomanjkljivosti ni posebnega
postopka sodnega varstva.
(6) Če se zahteva nanaša na izdajo dovoljenja za opravljanje
bančnih storitev ali za združitev oziroma delitev, mora Banka Slovenije izdati
sklep o odpravi pomanjkljivosti v dveh mesecih od prejema zahteve, v drugih
primerih pa v enem mesecu od prejema zahteve.
367. člen
(izvajanje dokazov in odločanje)
(1) V postopku odločanja o zahtevi lahko Banka Slovenije
izvede tudi dokaze, ki jih vložnik ni predlagal, če so ti potrebni za
ugotovitev dejstev, ki so pomembna za odločitev o zahtevi. Pri tem lahko Banka
Slovenije od vložnika zahteva, da ji:
1.     
v roku, ki ne sme biti krajši od osmih dni, predloži dodatne podatke
oziroma listine;
2.     
omogoči, da opravi pregled njegovega poslovanja.
(2) Za pregled poslovanja iz 2. točke prejšnjega odstavka se
smiselno uporabljajo 272. do 277. člen tega zakona.
(3) Banka Slovenije zavrne zahtevo, če vložnik:
1.     
v roku, določenem v zahtevi iz 1. točke prvega odstavka tega člena,
Banki Slovenije ne predloži zahtevanih podatkov oziroma listin ali
2.     
odkloni zahtevo Banke Slovenije iz 2. točke prvega odstavka tega člena
oziroma kako drugače ovira izvedbo pregleda poslovanja.
368. člen
(možnost izjave o zavrnitvi zahteve za izdajo dovoljenja)
(1) Če namerava Banka Slovenije zavrniti zahtevo za izdajo
dovoljenja na podlagi dejstev ali dokazov, ki jih ni predlagal vložnik, mora
pred izdajo odločbe o zavrnitvi zahteve vložniku dati možnost, da se izjavi o
dejstvih in okoliščinah, ki so pomembni za to odločitev.
(2) Za možnost izjave iz prejšnjega odstavka se smiselno
uporabljajo prvi do peti odstavek 354. člena tega zakona, le da rok za izjavo
stranke ne sme biti krajši od 15 dni.
369. člen
(rok za odločitev)
(1) Banka Slovenije mora o zahtevi za izdajo teh dovoljenj
odločiti v šestih mesecih od prejema zahteve za izdajo dovoljenja:
1.     
za opravljanje bančnih, finančnih in dodatnih finančnih storitev,
2.     
za združitev oziroma delitev.
(2) O zahtevi za izdajo drugih dovoljenj in soglasij mora
Banka Slovenije odločiti v treh mesecih od prejema zahteve, razen če za
odločanje o posameznem dovoljenju ali soglasju ta zakon, Uredba 575/2013/EU ali
drug predpis izrecno določa drugačen rok.
(3) Če je Banka Slovenije pozvala stranko, naj odpravi
pomanjkljivosti v skladu s šestim odstavkom 366. člena tega zakona, rok iz
prvega oziroma drugega odstavka tega člena teče od trenutka, ko so bile
pomanjkljivosti odpravljene.
(4) Če je Banka Slovenije pred iztekom roka iz prvega
odstavka tega člena v skladu s prejšnjim členom vložnika pozvala, da se izjasni
o razlogih za zavrnitev zahteve, rok iz prvega oziroma drugega odstavka tega
člena ne teče od vročitve poziva do izteka roka za izjavo oziroma do prejema
izjave, če je bila ta posredovana v roku, določenem s pozivom.
13.3. Postopek nadzora
13.3.1. Splošne določbe
370. člen
(uporaba določb)
(1) Določbe oddelka 13.3. tega zakona o postopku nadzora se
uporabljajo v vseh postopkih nadzora, ki ga opravlja Banka Slovenije po tem ali
drugem zakonu, če zakon za posamezen postopek nadzora ne določa drugače.
(2) V postopku nadzora se uporabljajo določbe oddelka 13.1.
tega zakona, če ni v oddelku 13.3. tega zakona določeno drugače.
(3) V postopku nadzora se smiselno uporabljajo tretji
odstavek 20. člena ter drugi in tretji odstavek 23. člena ZIN.
371. člen
(udeleženci postopka nadzora in postopka izdaje ukrepa
nadzora)
(1) Stranka v postopku nadzora in v postopku izdaje ukrepa
nadzora je subjekt nadzora, nad katerim Banka Slovenije opravlja nadzor v
skladu s tem zakonom in Uredbo 1024/2013/EU.
(2) V postopku nadzora nad banko lahko poleg stranke
sodelujejo tudi član nadzornega sveta banke, če tako odloči Banka Slovenije,
ker je sodelovanje nujno ali ustrezno za doseganje ciljev nadzora nad banko v
skladu s tem zakonom in Uredbo 1024/2013/EU, in če na podlagi poziva Banke
Slovenije ta oseba v določenem roku pisno potrdi svoje sodelovanje v postopku.
Član nadzornega sveta, ki je v skladu s tem zakonom upravičen sodelovati v
postopku nadzora, lahko prisostvuje ali je seznanjen z dejanji v postopku
nadzora, podaja pisne izjave in predlaga dokaze, ni pa upravičen samostojno
opravljati dejanj v postopku nadzora.
(3) Udeleženec v postopku izdaje ukrepa nadzora Banke
Slovenije je lahko poleg subjekta nadzora in oseb iz prejšnjega odstavka tudi
oseba, ki jo Banka Slovenije na podlagi zahteve subjekta nadzora povabi k
sodelovanju v postopku, če ugotovi, da utegne biti pravni interes te osebe z
ukrepom nadzora prizadet. Oseba, ki je v skladu s tem odstavkom upravičena
sodelovati v postopku izdaje ukrepa nadzora, lahko podaja pisne izjave in
predlaga dokaze, ni pa upravičena samostojno opravljati drugih procesnih dejanj
do izdaje akta Banke Slovenije, s katerim se izreče ukrep nadzora.
(4) V postopku nadzora in postopku izdaje ukrepa nadzora se
glede udeležencev ne uporabljajo določbe 43., 44., 45., 142. in 143. člena ZUP.
(5) Za osebe iz drugega, tretjega in četrtega odstavka tega
člena se glede pregleda dokumentov v zadevi in dostopa do zaupnih informacij in
zaupnih podatkov uporablja 360. člen tega zakona. Akti, izdani v postopku
izdaje ukrepa nadzora, se tem osebam vročijo na način, da se podatki in
informacije, ki jih ta oseba ni upravičena pridobiti, prekrijejo.
372. člen
(vodenje postopka in izrekanje ukrepov nadzora)
(1) Banka Slovenije vodi postopek nadzora in izreka ukrepe
nadzora po uradni dolžnosti.
(2) Banka Slovenije začne postopek nadzora nad drugo osebo iz
12. člena tega zakona na podlagi prijave tržnega inšpektorja oziroma drugega
pristojnega državnega organa, po uradni dolžnosti pa takrat, kadar iz
informacij, ki jih pridobi pri opravljanju nadzora nad bankami ali v zvezi z
izvrševanjem drugih svojih pristojnosti, izhaja, da obstajajo razlogi za tak
nadzor.
13.3.2. Odredba
373. člen
(uporaba določb o odredbi)
Določbe tega pododdelka se uporabljajo, kadar ta zakon
določa, da Banka Slovenije odloča z odredbo.
374. člen
(vsebina odredbe)
Izrek odredbe mora obsegati:
1.     
določen opis kršitev, katerih odprava je z odredbo naložena;
2.     
rok, v katerem mora subjekt nadzora odpraviti kršitve in predložiti
poročilo o odpravi kršitev;
3.     
način odprave kršitve, kadar Banka Slovenije subjektu nadzora naloži
dodatne ukrepe, s katerimi se kršitve odpravijo na določen način;
4.     
listine oziroma dokaze o odpravi kršitev, kadar Banka Slovenije subjektu
nadzora naloži, da o odpravi kršitev predloži določene listine oziroma druge
dokaze.
375. člen
(ugovor proti odredbi)
(1) Proti odredbi ima subjekt nadzora in druga oseba, ki je v
skladu s tem zakonom sodelovala v postopku izdaje ukrepa nadzora, pravico
vložiti ugovor v osmih dneh od vročitve.
(2) Če je upravičena oseba pravočasno vložila ugovor, se rok
za odpravo kršitev, določen z odredbo, podaljša za čas od vložitve ugovora do
vročitve odločbe o ugovoru.
(3) Ne glede na prejšnji odstavek lahko Banka Slovenije z
odredbo odloči, da ugovor ne zadrži izvršitve, če zaradi narave kršitve z
izvršitvijo odredbe ni mogoče odlašati.
376. člen
(razlogi za ugovor)
(1) Ugovor je dopusten, če:
1.     
kršitev, katere odprava je z odredbo naložena, ni podana;
2.     
dejanje oziroma opustitev, ki je bilo razlog za izdajo odredbe, nima
znakov kršitve;
3.     
odredbe ni mogoče izvršiti ali je ni mogoče izvršiti v roku ali na
način, določen z odredbo;
4.     
bi izvršitev odredbe povzročila kakšno dejanje, ki je v nasprotju s
prisilnimi predpisi;
5.     
je bila z odredbo naložena odprava kršitev osebi, nad katero Banka
Slovenije ni pristojna opravljati nadzora;
6.     
je v odredbi zmotno ali nepopolno ugotovljeno dejansko stanje; ali
7.     
je podana kršitev pravil postopka.
(2) Za bistveno kršitev pravil postopka se po tem zakonu
šteje, če:
1.     
je odredbo izdala oseba ali organ Banke Slovenije, ki ni pristojen za
izdajo odredbe;
2.     
je kot stranka nastopal nekdo, ki ni subjekt nadzora;
3.     
je pri odločanju ali vodenju postopka sodelovala oseba, ki bi po zakonu
morala biti izločena; ali
4.     
se odredbe ne da preizkusiti.
(3) Oseba, ki je v skladu s tem zakonom sodelovala v postopku
izdaje ukrepa, ter upravičena oseba na podlagi drugega odstavka 375. člena tega
zakona, lahko vloži ugovor zoper odredbo le, če je zaradi razlogov iz prvega
odstavka tega člena prizadet njen pravni interes.
377. člen
(vsebina ugovora)
(1) Ugovor mora obsegati:
1.     
navedbo odredbe, proti kateri se vlaga;
2.     
izjavo, da se odredba izpodbija v celoti ali v določenem delu;
3.     
razloge za ugovor;
4.     
druge podatke, ki jih mora obsegati vsaka vloga.
(2) Za odločanje o ugovoru mora vložnik plačati takso,
določeno s tarifo Banke Slovenije.
(3) V ugovoru lahko subjekt nadzora navaja dejstva, iz
katerih izhaja, da kršitve, katerih odprava mu je bila z odredbo naložena, niso
podane, in predlaga dokaze, s katerimi dokazuje obstoj zatrjevanjih dejstev. Če
se subjekt nadzora v izjavi sklicuje na listinske dokaze, mora te dokaze
priložiti ugovoru.
(4) Če subjekt nadzora ugovoru ne priloži listinskih dokazov,
se ne uporabljajo določbe o nepopolnih vlogah, temveč Banka Slovenije pri
odločanju upošteva zgolj tiste dokaze, ki so priloženi ugovoru.
(5) Po izteku roka za ugovor subjekt nadzora nima pravice
navajati novih dejstev in predlagati novih dokazov.
378. člen
(meje preizkusa odredbe)
Banka Slovenije preizkusi odredbo v tistem delu, v katerem se
izpodbija z ugovorom in v mejah razlogov, navedenih in obrazloženih v ugovoru.
379. člen
(odločanje o ugovoru)
(1) O ugovoru odloča Svet Banke Slovenije z odločbo.
(2) Pri odločanju o ugovoru lahko Svet Banke Slovenije ugovor
zavrže ali zavrne ali pa spremeni odredbo ali jo odpravi.
(3) Svet Banke Slovenije ugovor zavrže, če ugovor ni
dovoljen, če je prepozen ali če ga je vložila neupravičena oseba.
(4) Če Svet Banke Slovenije ugotovi, da je podan razlog iz
1., 2. ali 5. točke prvega odstavka 376. člena tega zakona, odpravi odredbo.
(5) Če Svet Banke Slovenije ugotovi, da je podan razlog iz
3., 4., 6. ali 7. točke prvega odstavka 376. člena tega zakona, glede na naravo
kršitve odpravi odredbo ali jo spremeni.
13.3.3. Odvzem dovoljenja
380. člen
(začetek postopka za odvzem dovoljenja)
(1) Banka Slovenije začne postopek za odvzem dovoljenja, če
iz podatkov, s katerimi razpolaga, izhaja utemeljen sum, da je podan kateri od
razlogov za odvzem dovoljenja, določen s tem zakonom, razen če je za odločanje
o odvzemu posameznega dovoljenja pri opravljanju nadzora nad banko v skladu z
Uredbo 1024/2013/EU pristojna Evropska centralna banka.
(2) O začetku postopka za odvzem dovoljenja odloči Banka
Slovenije z odločbo (v nadaljnjem besedilu: odločba o začetku postopka za
odvzem dovoljenja).
(3) Odločba o začetku postopka za odvzem dovoljenja mora
obsegati:
1.     
določen opis dejanja, ravnanj ali okoliščin, ki so razlog za začetek
postopka;
2.     
navedbo listin in drugih dokazov, na podlagi katerih je Banka Slovenije
zaključila, da obstaja utemeljen sum iz prvega odstavka tega člena;
3.     
obrazložitev odločitve o začetku postopka.
(4) V odločbi o začetku postopka za odvzem dovoljenja Banka
Slovenije določi tudi rok, ki ne sme biti krajši od 15 dni in ne daljši od 30
dni, šteto od dneva vročitve odločbe subjektu nadzora, v katerem se subjekt
nadzora lahko izjavi o razlogih za začetek postopka (v nadaljnjem besedilu:
izjava o razlogih za odvzem dovoljenja).
381. člen
(izjava o razlogih za odvzem dovoljenja)
(1) V izjavi o razlogih za odvzem dovoljenja lahko subjekt
nadzora navaja dejstva, iz katerih izhaja, da odvzem dovoljenja ni utemeljen,
in predlaga dokaze, s katerimi dokazuje obstoj zatrjevanih dejstev. Če se
subjekt nadzora v izjavi sklicuje na listinske dokaze, mora te dokaze priložiti
izjavi.
(2) Če subjekt nadzora izjavi o razlogih za odvzem dovoljenja
ne priloži listinskih dokazov, se ne uporabljajo določbe tega zakona o
nepopolnih vlogah, temveč Banka Slovenije pri odločanju upošteva zgolj tiste
dokaze, ki so izjavi priloženi.
(3) Po izteku roka za izjavo o razlogih za odvzem dovoljenja
subjekt nadzora nima pravice navajati novih dejstev in predlagati novih
dokazov.
382. člen
(odločanje o odvzemu dovoljenja)
(1) Banka Slovenije mora odločiti o odvzemu dovoljenja v 30
dneh od prejema izjave o razlogih za odvzem dovoljenja oziroma od izteka roka
za tako izjavo.
(2) Banka Slovenije sme odločati o odvzemu dovoljenja samo
zaradi tistih dejanj, ravnanj ali okoliščin, zaradi katerih je izdala odločbo o
začetku postopka za odvzem dovoljenja, in samo na podlagi tistih listin in
drugih dokazov, ki so bili navedeni v odločbi o začetku postopka in ki jih je
izjavi o razlogih za odvzem dovoljenja priložil subjekt nadzora.
383. člen
(ustavitev postopka)
Banka Slovenije ustavi postopek za odvzem dovoljenja, če na
podlagi dokazov iz drugega odstavka prejšnjega člena ugotovi, da dejanje,
ravnanje oziroma okoliščine, zaradi katerih je izdala odločbo o začetku
postopka za odvzem dovoljenja, nimajo znakov razloga za odvzem dovoljenja.
384. člen
(odločba o odvzemu dovoljenja)
(1) Izrek odločbe o odvzemu dovoljenja mora obsegati:
1.     
odločitev o odvzemu dovoljenja z navedbo številke in datuma izdaje
dovoljenja;
2.     
firmo in sedež oziroma ime in priimek ter datum rojstva subjekta
nadzora, ki mu je dovoljenje odvzeto;
3.     
določen opis dejanja, ravnanj ali okoliščin, ki so razlog za odvzem
dovoljenja.
(2) Odločba o odvzemu dovoljenja mora biti obrazložena.
385. člen
(uporaba določb o postopku za odvzem dovoljenja)
Določbe tega pododdelka se smiselno uporabljajo tudi za:
1.     
postopek preklica pogojnega odvzema dovoljenja in
2.     
preklic soglasja, ki ga je izdala Banka Slovenije.
13.4. Postopek sodnega varstva
386. člen
(postopek sodnega varstva)
(1) Za postopek sodnega varstva proti odločbam, ki jih izda
Banka Slovenije, se uporabljajo določbe ZUS-1, če ni s tem zakonom določeno
drugače.
(2) V postopku sodnega varstva zoper odločbo Banke Slovenije
odloča Upravno sodišče Republike Slovenije v senatu treh sodnikov.
387. člen
(pravica do sodnega varstva)
(1) Tožbo zoper akte, ki jih v postopku nadzora izda Banka
Slovenije, lahko pod pogoji, določenimi v tem zakonu, vloži le subjekt nadzora.
(2) V postopku sodnega varstva po tem zakonu lahko stranka,
ki nima opravljenega pravniškega državnega izpita, opravlja dejanja v postopku
samo po pooblaščencu, ki ima opravljen pravniški državni izpit.
388. člen
(izpodbijanje aktov Banke Slovenije)
(1) Postopek sodnega varstva je mogoče začeti z vložitvijo
tožbe proti odločbi Banke Slovenije, če ta zakon ne določa drugače.
(2) Ne glede na prejšnji odstavek proti naslednjim odločbam
ni posebnega postopka sodnega varstva:
1.     
proti odločbi, s katero Banka Slovenije začne postopek za odvzem
dovoljenja;
2.     
proti odločbi, s katero Banka Slovenije odloči o ugovoru proti odredbi
in ga zavrže, zavrne ali spremeni odredbo.
(3) Odločba iz 1. točke prejšnjega odstavka se lahko
izpodbija s tožbo v postopku sodnega varstva proti odločbi o odvzemu
dovoljenja.
(4) Odločba iz 2. točke drugega odstavka tega člena se lahko
izpodbija s tožbo v postopku sodnega varstva zoper odločbo, s katero je Banka
Slovenije zavrnila ugovor zoper odredbo.
(5) Postopek sodnega varstva je mogoče začeti zoper sklep, s
katerim se konča postopek odločanja, začet na zahtevo stranke in v drugih
primerih, ko ta zakon izrecno določa, da je zoper sklep dopusten poseben
postopek sodnega varstva.
(6) Zoper odredbo, ki jo izda Banka Slovenije, ni posebnega
postopka sodnega varstva.
389. člen
(prednostno odločanje)
Zadeve v postopku sodnega varstva po tem zakonu so nujne in o
njih sodišče odloča prednostno.
390. člen
(tožba in odgovor na tožbo)
(1) Tožbo v postopku sodnega varstva je treba vložiti v 15
dneh.
(2) Rok iz prejšnjega odstavka teče od vročitve odločbe. Če
tožniku odločba ni bila vročena, teče rok iz prejšnjega odstavka od objave
odločbe v skladu s 309. in 310. členom tega zakona.
(3) Tožba v postopku sodnega varstva zoper odločbo Banke
Slovenije ne zadrži izvršitve odločbe.
(4) Ne glede na prejšnji odstavek lahko Banka Slovenije po
uradni dolžnosti s sklepom odloči, da se izvršitev odločbe, zoper katero se
vložena tožba v postopku sodnega varstva, odloži. Zoper ta sklep ni sodnega
varstva.
(5) Rok za odgovor na tožbo je 15 dni.
391. člen
(nova dejstva in dokazi)
Tožnik v postopku sodnega varstva ne more navajati novih
dejstev in predlagati novih dokazov, razen če izkaže, da jih brez svoje krivde
ni mogel uveljaviti v postopku pred Banko Slovenije.
392. člen
(meje preizkusa)
(1) Sodišče preizkusi odločbo Banke Slovenije v mejah
tožbenega zahtevka in v mejah razlogov, ki so navedeni v tožbi, pri tem pa pazi
po uradni dolžnosti na bistvene kršitve določb postopka.
(2) Za bistveno kršitev pravil postopka izdaje odločbe Banke
Slovenije se šteje, če:
1.     
je odločbo izdala oseba ali organ Banke Slovenije, ki ni pristojen za
izdajo odločbe;
2.     
subjektu nadzora ni bila dana možnost, da se izjavi o dejstvih in
okoliščinah, pomembnih za izdajo odločbe, razen če zakon tako določa;
3.     
je kot stranka nastopal nekdo, ki ni subjekt nadzora;
4.     
subjekta nadzora ni zastopal zakoniti zastopnik oziroma, če pooblaščenec
ni imel ustreznega pooblastila;
5.     
je pri odločanju ali vodenju postopka sodelovala oseba, ki bi po zakonu
morala biti izločena; ali
6.     
se odločbe ne da preizkusiti.
393. člen
(seja)
(1) Sodišče lahko odloči brez glavne obravnave, če dejansko
stanje, ki je bilo podlaga za izdajo odločbe, med tožnikom in Banko Slovenije
ni sporno.
(2) Stranke se lahko glavni obravnavi tudi odpovedo. V tem
primeru sodišče odloči na seji in pri tem upošteva dejansko stanje, ki je bilo
ugotovljeno v postopku izdaje upravnega akta ter morebitna nova dejstva in
dokaze, ki jih predložijo stranke in jih sodišče v skladu s tem zakonom lahko
upošteva v skladu s 391. členom tega zakona.
394. člen
(odločitev sodišča)
Če je subjekt nadzora pretežno ali v celoti izvršil odločbo,
ki jo je izdala Banka Slovenije, sodišče v primeru, ko v postopku sodnega
varstva ugotovi razloge, zaradi katerih se izpodbijani akt lahko odpravi ali
izreče za ničnega, izpodbijanega akta ne odpravi, ampak zgolj ugotovi njegovo
nezakonitost.
14. POGLAVJE: 
IZVAJANJE IZREDNIH UKREPOV BANKE SLOVENIJE
395. člen
(uporaba predpisov glede izvajanja izrednih ukrepov)
Za izvajanje izrednih ukrepov za zagotovitev stabilnosti
finančnega sistema se uporabljajo določbe 7.7. oddelka Zakona o bančništvu
(Uradni list RS, št. 99/10 – uradno prečiščeno besedilo, 9/11 – ZPlaSS-B,
35/11, 59/11, 85/11, 48/12, 105/12, 56/13, 63/13 – ZS-K, 96/13, 25/15 – ZBan-2,
27/16 – ZSJV, 44/16 – ZRPPB), zakona, ki ureja organ in sklad za reševanje
bank, in tega zakona.
15. POGLAVJE: 
KAZENSKE DOLOČBE
396. člen
(globa za kršitev banke)
(1) Z globo od 25.000 do 250.000 eurov se za prekršek kaznuje
banka, ki:
1.     
je pridobila dovoljenje ali soglasje, ki je določeno s tem zakonom ali
Uredbo 575/2013/EU z navajanjem neresničnih podatkov ali na podlagi drugih
zavajajočih ravnanj;
2.     
če v nasprotju s petim odstavkom 31. člena tega zakona opravlja
storitve, ki jih ne sme opravljati;
3.     
kreditira oziroma daje jamstva za nakup delnic v nasprotju s prvim
odstavkom 32. člena tega zakona;
4.     
ne vzpostavi ali ne izvaja ustrezne politike izbora kandidatov za člane
upravljalnega organa v skladu z drugim odstavkom 35. člena tega zakona;
5.     
ni zagotovila, da nadzorni svet banke imenuje komisiji v skladu z 51.
členom tega zakona ali delovanje teh komisij ni v skladu z 52., 53. ali 54.
členom tega zakona;
6.     
je omogočila, da ena ali več oseb, ki ne izpolnjujejo pogojev, določenih
s tem zakonom, opravlja funkcijo člana upravljalnega organa, tudi v njegovi
nadzorni funkciji, ali višjega vodstva banke;
7.     
ne obvesti Banke Slovenije o spremembi deleža posameznega delničarja v
skladu z 81. členom tega zakona;
8.     
vodi poslovne knjige, sestavlja knjigovodske listine, vrednoti knjigovodske
postavke ali sestavlja poročila v nasprotju z drugim odstavkom 102. člena tega
zakona;
9.     
ne poroča finančnih informacij v zvezi z računovodskim izkazi v skladu s
tretjim odstavkom 103. člena tega zakona;
10.  
glede razkritja dodatnih informacij ne ravna v skladu s 104. členom tega
zakona;
11.  
ne predloži letnega poročila, konsolidiranega letnega poročila,
revizorjevega poročila ali dodatnega revizorjevega poročila v skladu s 105.
členom tega zakona;
12.  
v rokih iz prvega oziroma tretjega odstavka 108. člena tega zakona
na svojih uradnih spletnih straneh ne objavi letnega poročila oziroma
konsolidiranega letnega poročila ali revizorjevega poročila o revidiranju
letnega poročila iz drugega odstavka 57. člena ZGD-1;
13.  
ne zagotovi, da ostaneta letno poročilo in revizorjevo poročilo iz
drugega odstavka 57. člena ZGD-1 dostopna na njenih uradnih spletnih straneh
najmanj pet let po njuni objavi v skladu s četrtim odstavkom 108. člena tega
zakona;
14.  
po prenehanju dovoljenja za opravljanje storitev sklepa nove posle v
nasprotju s prepovedjo iz petega odstavka 122. člena tega zakona;
15.  
ustanovi podružnico v državi članici, ne da bi o tej nameri predhodno
obvestila Banko Slovenije v skladu s prvim odstavkom 126. člena tega zakona,
ali začne opravljati posle prek podružnice v drugi državi članici v nasprotju s
128. členom tega zakona;
16.  
začne neposredno opravljati vzajemno priznane finančne storitve v državi
članici, ne da bi o tem obvestila Banko Slovenije v skladu s prvim odstavkom
130. člena tega zakona;
17.  
ustanovi podružnico v tretji državi, ne da bi za ustanovitev podružnice
pridobila dovoljenje v skladu s 131. členom tega zakona;
18.  
krši dolžnost varovanja zaupnih podatkov v skladu s 146. členom tega
zakona;
19.  
ni vzpostavila ureditve notranjega upravljanja v skladu s 148. členom
tega zakona ali ne zagotavlja ustreznega notranjega kapitala v skladu s 151.
členom tega zakona;
20.  
pridobi kvalificirano naložbo v nasprotju z drugim odstavkom 223. člena
tega zakona;
21.  
ne ravna v skladu z odredbo iz 226. člena tega zakona;
22.  
ne vzpostavi ustreznih postopkov upravljanja tveganj oziroma notranjih
kontrolnih mehanizmov, vključno z ustreznim poročanjem in računovodskimi
postopki, z namenom ugotavljanja, merjenja, spremljanja in nadzora poslov s
svojim nadrejenim mešanim poslovnim holdingom in njegovimi podrejenimi družbami
v skladu z drugim odstavkom 337. člena tega zakona;
23.  
izvede izplačila imetnikom instrumentov, ki se upoštevajo pri izračunu
kapitala, v nasprotju z 254. členom tega zakona ali je izplačilo v nasprotju z
28., 51. ali 63. členom Uredbe 575/2013/EU;
24.  
pooblaščeni osebi Banke Slovenije ne omogoči pregleda ali ovira
izvajanje njegovih nalog in pooblastil na način, določen v 272., 275., 276.,
277. in 278. členu tega zakona;
25.  
ne ravna v skladu z odredbo iz 283. in 288. člena tega zakona;
26.  
posebnemu pooblaščencu iz 289. člena tega zakona ne omogoči ali ga ovira
pri izvajanju njegovih nalog in pooblastil v skladu z določbami 289. in 291.
člena tega zakona;
27.  
ne sporoča informacij glede izpolnjevanja kapitalskih zahtev, določenih
v skladu z 92. členom Uredbe 575/2013/EU, v skladu s prvim odstavkom 99. člena
Uredbe 575/2013/EU, oziroma zagotavlja nepopolne ali nepravilne informacije
oziroma ne sporoča finančnih informacij v skladu z drugim odstavkom 99. člena
Uredbe 575/2013/EU;
28.  
ne sporoča informacij v skladu s 101. členom Uredbe 575/2013/EU oziroma
zagotavlja nepopolne ali nepravilne informacije;
29.  
ne sporoča informacij o veliki izpostavljenosti v skladu s prvim
odstavkom 394. člena Uredbe 575/2013/EU oziroma zagotavlja nepopolne ali
nepravilne informacije;
30.  
doseže izpostavljenost, ki presega omejitve iz 395. člena Uredbe
575/2013/EU;
31.  
ne razpolaga z likvidnimi sredstvi v skladu s 412. členom Uredbe
575/2013/EU;
32.  
ne sporoča informacij o likvidnosti ter o stabilnem financiranju v
skladu s prvim in drugim odstavkom 415. člena Uredbe 575/2013/EU oziroma
zagotavlja nepopolne ali nepravilne informacije;
33.  
ne sporoča informacij o količniku finančnega vzvoda v skladu s prvim
odstavkom 430. člena Uredbe 575/2013/EU oziroma zagotavlja nepopolne ali
nepravilne informacije;
34.  
ne razkrije informacij v skladu s prvim, drugim in tretjim odstavkom
431. člena ali prvim odstavkom 451. člena Uredbe 575/2013/EU oziroma zagotavlja
nepopolne ali nepravilne informacije.
(2) Banka, ki se po ZGD-1 šteje za srednjo ali veliko
gospodarsko družbo, se za prekršek iz prejšnjega odstavka kaznuje z globo od
80.000 do 500.000 eurov.
(3) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se banka kaznuje z globo v višini do:
1.     
10 odstotkov skupnega letnega neto prometa, vključno z bruto dohodkom v
predhodnem poslovnem letu v obliki prihodkov iz obresti in podobnih prihodkov,
prihodkov iz delnic in drugih vrednostnih papirjev s spremenljivim ali fiksnim
donosom ter prejetih provizij in nadomestil v skladu s 316. členom Uredbe
575/2013/EU, ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(4) Član uprave, ki krši dolžnosti člana uprave iz prvega ali
drugega odstavka 47. člena tega zakona in je zato podana kršitev iz prvega
odstavka tega člena, se za prekršek kaznuje z globo v višini od 2.500 eurov do
10.000 eurov.
(5) Član nadzornega sveta banke, ki krši dolžnosti člana
nadzornega sveta banke iz prvega odstavka 62. člena tega zakona in je zato v
banki podana kršitev iz prvega odstavka tega člena, se za prekršek kaznuje z
globo v višini od 2.500 eurov do 10.000 eurov.
(6) Če je narava storjenega prekrška iz četrtega ali petega
odstavka tega člena posebno huda zaradi višine povzročene škode oziroma višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se član uprave ali nadzornega sveta
kaznuje z globo do višine 5.000.000 eurov.
(7) Odgovorna oseba banke, ki ni član uprave ali nadzornega
sveta, se za prekršek iz prvega odstavka tega člena kaznuje z globo od 800 do
10.000 eurov. Če je narava storjenega prekrška iz prejšnjega stavka posebno
huda zaradi višine povzročene škode oziroma višine pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se odgovorna oseba banke kaznuje z globo od 2.500 do 30.000
eurov.
397. člen
(globa za kršitev kvalificiranega imetnika)
(1) Pravna oseba, ki kot neupravičeni imetnik ne odsvoji
delnic v skladu z odredbo o odsvojitvi delnic iz 297. člena tega zakona, se
kaznuje za prekršek z globo v višini od 25.000 do 250.000 eurov. Pravna oseba,
ki se po ZGD-1 šteje za srednjo ali veliko gospodarsko družbo, se za prekršek
iz prejšnjega stavka kaznuje z globo od 80.000 do 500.000 eurov.
(2) Če je narava storjenega prekrška iz prejšnjega odstavka
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se pravna oseba kaznuje z globo v višini do:
1.     
10 odstotkov skupnega letnega neto prometa, vključno z bruto dohodkom v
predhodnem poslovnem letu v obliki prihodkov iz obresti in podobnih prihodkov,
prihodkov iz delnic in drugih vrednostnih papirjev s spremenljivim ali fiksnim
donosom ter prejetih provizij in nadomestil v skladu s 316. členom Uredbe
575/2013/EU, ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(3) Fizična oseba, ki kot neupravičeni imetnik, ne odsvoji
delnic v skladu z odredbo o odsvojitvi delnic iz 297. člena tega zakona, se
kaznuje za prekršek z globo v višini od 2.500 eurov do 10.000 eurov.
(4) Če je narava storjenega prekrška iz prejšnjega odstavka posebno
huda zaradi višine povzročene škode oziroma višine pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se fizična oseba kaznuje z globo v višini do:
1.     
5.000.000 eurov ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, če ju je mogoče opredeliti, in če dvakratni znesek
ugotovljenega dobička ali izgube presega znesek iz prejšnje točke.
(5) Z globo od 800 do 10.000 eurov se za prekršek iz prvega
odstavka tega člena kaznuje odgovorna oseba pravne osebe, ki kot neupravičeni
imetnik stori prekršek iz prvega odstavka tega člena. Če je narava storjenega
prekrška iz prejšnjega stavka posebno huda zaradi višine povzročene škode
oziroma višine pridobljene protipravne premoženjske koristi ali zaradi
storilčevega naklepa oziroma njegovega namena koristoljubnosti, se odgovorna
oseba pravne osebe kaznuje z globo od 2.500 do 30.000 eurov.
398. člen
(globa za kršitev finančnega holdinga ali mešanega
finančnega holdinga)
(1) Z globo od 25.000 do 250.000 eurov se za prekršek kaznuje
finančni holding ali mešani finančni holding, ki:
1.     
ne pridobi odobritve v skladu s 83. členom tega zakona,
2.     
ne obvesti Banke Slovenije v skladu s 87. členom tega zakona,
3.     
Banki Slovenije ne predloži zahtevanih informacij v skladu s prvim
odstavkom 88. člena tega zakona,
4.     
ne vzpostavi skladnosti v roku iz odredbe za vzpostavitev skladnosti v
skladu s 306. členom tega zakona.
(2) Finančni holding ali mešani finančni holding, ki se po
ZGD-1 šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 80.000 do 500.000 eurov.
(3) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se finančni holding ali mešani finančni
holding kaznuje z globo v višini do:
1.     
10 odstotkov skupnega letnega neto prometa vključno z bruto dohodkom v
predhodnem poslovnem letu v obliki prihodkov iz obresti in podobnih prihodkov,
prihodkov iz delnic in drugih vrednostnih papirjev s spremenljivim ali fiksnim
donosom ter prejetih provizij in nadomestil v skladu s 316. členom Uredbe
575/2013/EU, ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(4) Član upravljalnega organa finančnega holdinga ali
mešanega finančnega holdinga se za prekršek iz prvega odstavka tega člena
kaznuje z globo od 2.500 eurov do 10.000 eurov.
(5) Če je narava storjenega prekrška iz prejšnjega odstavka
posebno huda zaradi višine povzročene škode oziroma pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se član upravljalnega organa kaznuje z globo do 5.000.000
eurov.
(6) Odgovorna oseba finančnega holdinga ali mešanega
finančnega holdinga, ki ni član upravljalnega organa, se za prekršek iz prvega
odstavka tega člena kaznuje z globo od 800 do 10.000 eurov. Če je narava
storjenega prekrška iz prejšnjega stavka posebno huda zaradi višine povzročene
škode oziroma pridobljene protipravne premoženjske koristi ali zaradi
storilčevega naklepa oziroma njegovega namena koristoljubnosti, se odgovorna
oseba finančnega holdinga ali mešanega finančnega holdinga kaznuje z globo od
2.500 do 30.000 eurov.
399. člen
(kršitve drugih oseb)
(1) Z globo od 80.000 do 250.000 eurov se za prekršek kaznuje
pravna oseba:
1.     
ki sprejema depozite od javnosti v nasprotju s prepovedjo iz 112. člena
tega zakona; ali
2.     
če pooblaščeni osebi Banke Slovenije ne predloži informacij ali omogoči
pregleda poslovanja na način, določen v 272., 275., 276., 277. in 278. členu
tega zakona, ali kako drugače ovira nadzor iz drugega odstavka 345. člena tega
zakona.
(2) Z globo od 2.500 do 10.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
(3) Z globo od 400 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost:
1.     
ki sprejema depozite od javnosti v nasprotju s prepovedjo iz 112. člena
tega zakona;
2.     
če pooblaščeni osebi Banke Slovenije ne predloži informacij ali omogoči
pregleda poslovanja na način, določen v 272., 275., 276., 277. in 278. členu
tega zakona, ali kako drugače ovira nadzor iz drugega odstavka 345. člena tega
zakona.
(4) Z globo od 400 do 5.000 eurov se za prekršek kaznuje
posameznik:
1.     
ki sprejema depozite od javnosti v nasprotju s prepovedjo iz 112. člena
tega zakona;
2.     
če pooblaščeni osebi Banke Slovenije ne predloži informacij ali omogoči
pregleda poslovanja na način, določen v 272., 275., 276., 277. in 278. členu
tega zakona, ali kako drugače ovira nadzor iz drugega odstavka 345. člena tega
zakona.
(5) Z globo od 80.000 do 250.000 eurov se za prekršek kaznuje
pravna oseba, ki je delničar banke in ki:
1.     
pridobi delnice banke, ne da bi pred tem pridobil dovoljenje iz prvega
odstavka 77. člena tega zakona;
2.     
ne obvesti Banke Slovenije o sklenitvi delničarskega sporazuma iz 66.
člena tega zakona.
(6) Z globo od 2.500 do 10.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
(7) Z globo od 400 do 3.500 eurov se za prekršek kaznuje
posameznik, ki je delničar banke oziroma hranilnice, ki stori prekršek iz
petega odstavka tega člena.
(8) Z globo od 80.000 do 250.000 eurov se za prekršek kaznuje
pravna oseba, ki sklene podjetniško pogodbo korporacijskega prava ali drug
pravni posel, na podlagi katerega pridobi položaj nadrejene osebe banke oziroma
hranilnice, ne da bi pred sklenitvijo pridobila dovoljenje Banke Slovenije iz
77. člena tega zakona.
(9) Z globo od 2.500 do 10.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
(10) Z globo od 1000 do 150.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki stori prekršek iz osmega odstavka tega člena.
(11) Z globo od 400 do 3.500 eurov se za prekršek kaznuje
posameznik, ki stori prekršek iz osmega odstavka tega člena.
(12) Z globo od 12.000 do 120.000 eurov se za prekršek
kaznuje pravna oseba, v kateri je banka pridobila kvalificirano naložbo, če ne
poroča Banki Slovenije v skladu s prvim odstavkom 227. člena tega zakona.
(13) Z globo od 2.500 do 10.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
(14) Pravna oseba, ki stori prekršek iz prvega, petega,
osmega ali dvanajstega odstavka tega člena, in ki se po ZGD-1 šteje za srednjo
ali veliko gospodarsko družbo, se za prekršek iz prvega, petega, osmega ali
dvanajstega odstavka tega člena kaznuje z globo od 25.000 do 500.000 eurov.
(15) Če je narava storjenega prekrška iz prejšnjih odstavkov
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se pravna oseba kaznuje z globo od 41.000 do
750.000 eurov, pravna oseba, ki se po ZGD-1 šteje za srednjo ali veliko
gospodarsko družbo, z globo od 41.000 do 1.500.000 eurov, odgovorna oseba
pravne osebe z globo od 2.500 do 30.000 eurov, samostojni podjetnik posameznik
ali posameznik, ki samostojno opravlja dejavnost, z globo od 41.000 do 450.000
eurov, posameznik pa z globo od 400 do 15.000 eurov.
400. člen
(kršitve v zvezi z obveščanjem agencije, pristojne za
finančne trge)
(1) Z globo od 15.000 do 250.000 eurov se za prekršek kaznuje
banka, če v treh delovnih dneh od pridobitve oziroma odsvojitve vrednostnih
papirjev ciljne družbe na podlagi prvega odstavka 94. člena tega zakona, o tem
dejstvu ne obvesti agencije, pristojne za finančne trge (drugi odstavek 94.
člena).
(2) Banka, ki stori prekršek iz prejšnjega odstavka in ki se
po ZGD-1 šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 25.000 do 500.000 eurov.
(3) Z globo od 1.000 do 10.000 eurov se za prekršek kaznuje
odgovorna oseba banke, ki je storila prekršek iz prvega odstavka tega člena.
(4) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma njegovega
namena koristoljubnosti, se banka kaznuje z globo od 41.000 do 750.000 eurov,
banka, ki se po ZGD-1 šteje za srednjo ali veliko gospodarsko družbo, z globo
od 41.000 do 1.500.000 eurov, odgovorna oseba banke pa z globo od 2.500 do
30.000 eurov.
(5) Glede izreka globe, postopka in zastaranja se uporabljajo
določbe ZPre-1.
401. člen
(kršitve oseb v bančni skupini)
(1) Z globo od 80.000 do 250.000 eurov se za prekršek
kaznuje:
1.     
podrejena družba, ki nadrejeni banki v bančni skupini oziroma banki, ki
jo obvladuje nadrejeni finančni holding ali nadrejeni mešani finančni holding,
ne posreduje vseh informacij, ki jih ta potrebuje za izpolnitev obveznosti na
konsolidirani podlagi (prvi odstavek 334. člena);
2.     
nadrejeni finančni holding ali nadrejeni mešani finančni holding, ki
svoji podrejeni banki ne posreduje vseh informacij, ki jih ta potrebuje za
izpolnitev obveznosti na konsolidirani podlagi (drugi odstavek 334. člena);
3.     
podrejena družba, nadrejeni finančni holding ali nadrejeni mešani
finančni holding, ki Banki Slovenije oziroma drugemu pristojnemu organu, ki je
odgovoren za nadzor na konsolidirani podlagi, ne omogoči, da opravi pregled
poslovanja (četrti odstavek 334. člena);
4.     
mešani poslovni holding oziroma njegova podrejena družba, ki podrejenim
bankam, Banki Slovenije oziroma drugim organom, pristojnim in odgovornim za
nadzor teh bank, ne posreduje vseh informacij, ki so pomembne za nadzor teh
podrejenih bank (prvi odstavek 336. člena);
5.     
podrejena družba oziroma nadrejeni mešani poslovni holding, ki Banki
Slovenije oziroma drugemu organu, ki je pristojen in odgovoren za nadzor
podrejenih bank, ne omogoči, da opravi pregled poslovanja (drugi odstavek 336.
člena).
(2) Oseba iz prejšnjega odstavka, ki stori prekršek iz
prejšnjega odstavka in ki se po ZGD-1 šteje za srednjo ali veliko gospodarsko
družbo, se za prekršek iz prejšnjega odstavka kaznuje z globo od 25.000 do
500.000 eurov.
(3) Z globo od 2.500 do 10.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
(4) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se oseba iz prvega odstavka tega člena
kaznuje z globo od 41.000 do 750.000 eurov, oseba iz drugega odstavka tega
člena z globo od 41.000 do 1.500.000 eurov, odgovorna oseba iz prejšnjega
odstavka pa z globo od 2.500 do 30.000 eurov.
402. člen
(kršitve revizijske družbe in pooblaščenega revizorja)
(1) Z globo od 25.000 do 250.000 eurov se za prekršek kaznuje
revizijska družba:
1.     
če ne opravi revizijskega pregleda oziroma ne izdela poročil v skladu s
prvim odstavkom 106. člena tega zakona oziroma s predpisom iz 109. člena tega
zakona;
2.     
če Banki Slovenije na njeno zahtevo ne da dodatnih pojasnil v skladu s
tretjim odstavkom 107. člena tega zakona;
3.     
če ne popravi oziroma dopolni svojih poročil v skladu z zahtevo Banke
Slovenije iz četrtega odstavka 106. člena tega zakona;
4.     
če ne obvesti nemudoma Banke Slovenije o dejstvih oziroma okoliščinah iz
prvega odstavka 107. člena tega zakona.
(2) Revizijska družba, ki se po zakonu, ki ureja gospodarske
družbe, šteje za srednjo ali veliko gospodarsko družbo, se za prekršek iz
prejšnjega odstavka kaznuje z globo od 25.000 do 500.000 eurov.
(3) Z globo od 2.500 do 10.000 eurov se za prekršek kaznuje
pooblaščeni revizor, ki stori prekršek iz prvega odstavka tega člena.
(4) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se revizijska družba kaznuje z globo od
41.000 do 750.000 eurov, revizijska družba, ki se po ZGD-1 šteje za srednjo ali
veliko gospodarsko družbo, z globo od 41.000 do 1.500.000 eurov, odgovorna
oseba revizijske družbe pa z globo od 2.500 do 30.000 eurov.
403. člen
(prekrškovni organ)
(1) Prekrškovni organ, ki odloča o prekrških, storjenih po
tem zakonu, in izreka globe po tem zakonu, je v skladu z zakonom, ki ureja
prekrške, Banka Slovenije.
(2) Ne glede na prejšnji odstavek je za prekrške iz 400.
člena tega zakona prekrškovni organ agencija, pristojna za finančne trge.
404. člen
(postopek o prekršku)
(1) Postopek o prekršku vodi in v njem odloča pooblaščena
uradna oseba Banke Slovenije, ki izpolnjuje pogoje po zakonu, ki ureja
prekrške, in na njegovi podlagi izdanih predpisih.
(2) Banka Slovenije z notranjim aktom, ki ureja organizacijo in
sistemizacijo delovnih mest, podrobneje določi pogoje in način za podelitev in
prenehanje pooblastila osebi, ki se šteje za pooblaščeno uradno osebo Banke
Slovenije iz prejšnjega odstavka.
(3) Ne glede na 351. člen tega zakona se za postopek o
prekršku uporablja zakon, ki ureja prekrške.
405. člen
(izrek globe v hitrem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
406. člen
(uporaba določb o prekrških)
Višine in razponi glob, določeni v tem zakonu, veljajo in se
uporabljajo ne glede na določbe zakona, ki ureja prekrške.

Zakon o bančništvu – ZBan-3 (Uradni list RS,
št. 92/21) vsebuje naslednje prehodne in
končne določbe:
»16. POGLAVJE: 
PREHODNE DOLOČBE
407. člen
(ohranitev veljavnosti
dovoljenj)
(1) Dovoljenja za opravljanje bančnih ali drugih storitev
bank za opravljanje funkcije člana uprave banke, za pridobitev kvalificiranega
deleža, za pridobitev kvalificirane naložbe ter druga dovoljenja in soglasja,
ki na podlagi Zakona o bančništvu (Uradni list RS, št. 25/15, 44/16 – ZRPPB,
77/16 – ZCKR, 41/17, 77/18 – ZTFI-1, 22/19 – ZIUDSOL in 44/19 – odl. US; v
nadaljnjem besedilu: ZBan-2) veljajo ob uveljavitvi tega zakona, se z dnem
uveljavitve tega zakona štejejo za dovoljenja in soglasja, izdana po tem zakonu
ali Uredbi 575/2013/EU. Če niso izpolnjeni pogoji za ohranitev dovoljenja ali
soglasja, kot jih določa ta zakon ali Uredba 575/2013/EU, se dovoljenje ali
soglasje odvzame oziroma prekliče v skladu z določbami tega zakona.
(2) Odločbe Banke Slovenije glede statusnih značilnosti ali
položaja banke, zlasti glede opredelitve banke kot pomembne, druge sistemsko
pomembne ter majhne in nekompleksne banke oziroma v zvezi z uveljavitvijo
poenostavljenih obveznosti za načrte sanacije, ki jih določa ZBan-2 ali Uredba
575/2013/EU, in na podlagi ZBan-2 veljajo ob uveljavitvi tega zakona, se z dnem
uveljavitve tega zakona štejejo za odločbe, izdane po tem zakonu ali Uredbi
575/2013/EU. Če niso izpolnjeni pogoji za ohranitev statusnih značilnosti ali
položaja banke, kot jih določa ta zakon ali Uredba 575/2013/EU, se odločba
odvzame ali prekliče v skladu z določbami tega zakona.
408. člen
(prehodna določba za člane
nadzornega sveta)
(1) Za člana nadzornega sveta, ki na dan uveljavitve tega
zakona opravlja funkcijo člana nadzornega sveta in je Banka Slovenije oziroma
Evropska centralna banka že obvestila banko o pozitivni oceni primernosti, se šteje,
da ima dovoljenje za opravljanje funkcije člana nadzornega sveta. Če niso
izpolnjeni pogoji za ohranitev dovoljenja, kot jih določa ta zakon, se
dovoljenje odvzame v skladu s 305. členom tega zakona.
(2) Član nadzornega sveta, ki na dan uveljavitve tega zakona
opravlja funkcijo člana nadzornega sveta in Banka Slovenije oziroma Evropska
centralna banka na dan uveljavitve tega zakona o njegovi primernosti še ni
odločila, opravlja funkcijo do odločitve v postopku za oceno primernosti člana
nadzornega sveta. Postopki za oceno primernosti članov nadzornega sveta v teh
primerih se končajo po določbah ZBan-2. V primeru pozitivne ocene primernosti
se smiselno uporablja prejšnji odstavek, na način da se šteje, da je član
nadzornega sveta pridobil dovoljenje za opravljanje funkcije člana nadzornega
sveta, ko je Banka Slovenije ali Evropska centralna banka banko obvestila o
pozitivni oceni primernosti. V primeru negativne ocene primernosti Banka
Slovenije ali Evropska centralna banka članu nadzornega sveta prepove
opravljanje funkcije člana nadzornega sveta v skladu z določbami ZBan-2. V tem
primeru član nadzornega sveta opravlja funkcijo člana nadzornega sveta do
vročitve odločbe o prepovedi opravljanja funkcije na podlagi 273. člena ZBan-2.
409. člen
(prehodna določba za
finančne holdinge in mešane finančne holdinge)
(1) Nadrejeni finančni holdingi in nadrejeni mešani finančni
holdingi iz 83. člena tega zakona, ki so že obstajali na dan 27. junija
2019, zaprosijo za odobritev v skladu s 83. členom tega zakona do 28. junija
2021. Če finančni holding ali mešani finančni holding ne zaprosi za odobritev
do 28. junija 2021, Banka Slovenije oziroma Evropska centralna banka
sprejme ukrepe na podlagi 306. člena tega zakona.
(2) Ne glede na prejšnji odstavek ima Banka Slovenije oziroma
Evropska centralna banka do 28. junija 2021 vse potrebna nadzorniška
pooblastila na podlagi tega zakona v zvezi s finančnimi holdingi ali mešanimi
finančnimi holdingi, ki so na dan 27. junija 2019 že obstajali in za
katere je za namene konsolidiranega nadzora potrebna odobritev v skladu s 83.
členom tega zakona.
410. člen
(prehodna določba za vmesno
EU nadrejeno osebo)
Ne glede na 142. člen tega zakona skupine iz tretjih držav,
katerih skupna vrednost sredstev je na dan 27. junija 2019 enaka 40
milijard eurov ali več, vzpostavijo eno ali dve vmesni EU nadrejeni osebi do
30. decembra 2023.
411. člen
(prehodna določba za
odločbo o dodatni kapitalski zahtevi in napotku o dodatno potrebnem kapitalu)
(1) Do izdaje odločbe o dodatni kapitalski zahtevi na podlagi
prvega odstavka 205. člena tega zakona banka za namen zagotavljanja kapitalske
zahteve, ki presega minimalno kapitalsko zahtevo iz prvega odstavka 92. člena
Uredbe 575/2013/EU, upošteva pisno obvestilo iz prvega odstavka 183. člena
ZBan-2 oziroma v skladu z Uredbo 1024/2013/EU.
(2) Do izdaje odločbe o napotku o dodatno potrebnem kapitalu
na podlagi tretjega odstavka 205. člena tega zakona banka upošteva pisno
obvestilo iz prvega odstavka 183. člena ZBan-2 oziroma v skladu z Uredbo
1024/2013/EU.
412. člen
(upoštevanje že plačanega
dela letnega nadomestila)
Pri izdaji odločbe za plačilo letnega nadomestila iz tretjega
odstavka 268. člena tega zakona Banka Slovenije upošteva morebitna že naložena
in prejeta plačila do uveljavitve tega zakona, tako da bankam naloži le plačilo
razlike do celotnega zneska letnega nadomestila.
413. člen
(postopki v teku)
(1) Postopki za izdajo dovoljenja in drugi postopki, ki so se
začeli na zahtevo stranke in v katerih Banka Slovenije do uveljavitve tega
zakona še ni odločila, se končajo po določbah ZBan-2.
(2) Drugi postopki Banke Slovenije, ki so se začeli pred
uveljavitvijo tega zakona in v katerih Banka Slovenije do uveljavitve tega
zakona še ni odločila, se končajo po določbah tega zakona.
(3) Postopki sodnega varstva zoper odločbe Banke Slovenije,
ki so bile izdane pred uveljavitvijo tega zakona, se končajo po določbah tega
zakona.
414. člen
(uporaba določb za
investicijska podjetja)
Do uveljavitve zakona, ki bo urejal bonitetni nadzor
investicijskih podjetij, se določbe tega zakona smiselno uporabljajo tudi za
bonitetni nadzor investicijskih podjetij.
415. člen
(način uporabe prvega
odstavka 184. člena zakona)
Do 28. junija 2021 se v prvem odstavku 184. člena tega
zakona namesto temeljnega kapitala banke upošteva sprejemljivi kapital banke iz
71(b) točke prvega odstavka 4. člena Uredbe 575/2013/EU.
17. POGLAVJE: 
KONČNE DOLOČBE
416. člen
(prenehanje veljavnosti
predpisov)
(1) Z dnem uveljavitve tega zakona preneha veljati Zakon o
bančništvu (Uradni list RS, št. 25/15, 44/16 – ZRPPB, 77/16 – ZCKR, 41/17,
77/18 – ZTFI-1, 22/19 – ZIUDSOL in 44/19 – odl. US).
(2) Z dnem uveljavitve tega zakona preneha veljati Sklep o
vsebini načrtov sanacije bank in hranilnic (Uradni list RS, 63/15).
(3) Z dnem uveljavitve tega zakona se preneha uporabljati
Pravilnik o določitvi meril za ugotavljanje pretežnega opravljanja dejavnosti
pridobivanja kapitalskih deležev ali pretežnega opravljanja vzajemno priznanih
finančnih storitev iz 2. do 12. in 15. točke 10. člena Zakona o bančništvu (Uradni
list RS, št. 55/07 in 25/15 – ZBan-2).
(4) Ne glede na prvi odstavek tega člena se ZBan-2 do
uveljavitve sprememb in dopolnitev Zakona o trgu finančnih instrumentov (Uradni
list RS, št. 77/18, 17/19 – popr. in 66/19; v nadaljnjem besedilu: ZTFI-1) uporabi,
kadar se nanj sklicuje ZTFI-1.
417. člen
(nadaljnja veljavnost
predpisov)
(1) Sklep o merilih za določitev pomembne banke (Uradni list
RS, št. 17/18) še naprej velja kot predpis, izdan na podlagi tretjega odstavka
7. člena tega zakona.
(2) Sklep o izvajanju opcij in diskrecijskih pravic iz prava
Unije (Uradni list RS, št. 28/16, 81/18 in 126/20) še naprej velja kot predpis,
izdan na podlagi 9. člena tega zakona.
(3) Sklep o podatkih in informacijah za opredelitev banke kot
majhne in nekompleksne (Uradni list RS, št. 21/21) še naprej velja kot predpis,
izdan na podlagi 9. člena tega zakona.
(4) Sklep o upravljanju kreditnega tveganja v bankah in
hranilnicah (Uradni list RS, št. 68/17 in 78/19) še naprej velja kot predpis,
izdan na podlagi 9. člena, 3. točke prvega odstavka 109. člena in 1. točke 155.
člena tega zakona.
(5) Pravilnik o medsebojnem sodelovanju nadzornih organov na
področju mikrobonitetnega nadzora (Uradni list RS, št. 78/15) še naprej velja
kot predpis, izdan na podlagi petega odstavka 22. člena tega zakona.
(6) Sklep o merilih za stvarni vložek pri povečanju osnovnega
kapitala bank in hranilnic (Uradni list RS, št. 55/15) še naprej velja kot
predpis, izdan na podlagi sedmega odstavka 29. člena in drugega odstavka 284.
člena v zvezi z 286. členom tega zakona.
(7) Sklep o ureditvi notranjega upravljanja, upravljalnem
organu in procesu ocenjevanja ustreznega notranjega kapitala za banke in
hranilnice (Uradni list RS, št. 73/15, 49/16, 68/17, 33/18, 81/18 in 45/19) še
naprej velja kot predpis, izdan na podlagi 1. točke 65. člena in 1., 2. in 3.
točke 155. člena tega zakona.
(8) Sklep o dokumentaciji za dokazovanje pogojev za
imenovanje člana upravljalnega organa banke in hranilnice (Uradni list RS, št.
33/17) še naprej velja kot predpis, izdan na podlagi 2. in 3. točke 65. člena
tega zakona.
(9) Sklep o imetnikih kvalificiranih deležev bank in
hranilnic (Uradni list RS, št. 50/17) še naprej velja kot predpis, izdan na
podlagi 82. člena tega zakona.
(10) Sklep o poslovnih knjigah in letnih poročilih bank in
hranilnic (Uradni list RS, št. 69/17, št. 73/19 in 164/20) še naprej velja kot
predpis, izdan na podlagi prvega odstavka 109. člena tega zakona.
(11) Sklep o poročanju monetarnih finančnih institucij
(Uradni list RS, št. 44/18 in 140/20) še naprej velja kot predpis, izdan na
podlagi 4. točke prvega odstavka 109. člena tega zakona.
(12) Sklep o odlogu in prenehanju obveznosti poročanja bank,
hranilnic, podružnic držav članic, plačilnih institucij, družb za izdajo
elektronskega denarja, menjalcev in drugih obveznikov (Uradni list RS, št.
49/20 in 58/20) še naprej velja kot predpis, izdan na podlagi 4. točke
prvega odstavka 109. člena in 3. točke 155. člena, četrtega
odstavka 169. člena, petega odstavka 170. člena in 228. člena
tega zakona.
(13) Sklep o najmanjšem obsegu in vsebini dodatnega
revizijskega pregleda in dodatnega revizorjevega poročila o izpolnjevanju
pravil o upravljanju tveganj v bankah in hranilnicah (Uradni list RS, št.
72/17) še naprej velja kot predpis, izdan na podlagi drugega odstavka 109.
člena tega zakona.
(14) Sklep o dokumentaciji za izdajo dovoljenj za opravljanje
bančnih in finančnih storitev ter za statusna preoblikovanja (Uradni list RS,
št. 73/15) še naprej velja kot predpis, izdan na podlagi 123. člena tega
zakona.
(15) Sklep o pogojih za opravljanje storitev potrošniškega
kreditiranja za nepremičnino (Uradni list RS, št. 9/17) še naprej velja kot
predpis, izdan na podlagi druge točke 123. člena tega zakona.
(16) Sklep o poročanju podružnic bank držav članic (Uradni
list RS, št. 97/20 in 189/20) še naprej velja kot predpis, izdan na podlagi
sedmega odstavka 133. člena tega zakona.
(17) Sklep o dokumentaciji za izdajo dovoljenja za
ustanovitev podružnice banke tretje države (Uradni list RS, št. 73/15) še
naprej velja kot predpis, izdan na podlagi enajstega odstavka 137. člena tega
zakona.
(18) Sklep o dokumentaciji za izdajo dovoljenja za vključitev
kapitalskega instrumenta v izračun kapitala bank in hranilnic ter dokumentaciji
o naknadnih izdajah instrumentov (Uradni list RS, št. 21/21) še naprej velja
kot predpis, izdan na podlagi četrtega odstavka 149. člena tega zakona.
(19) Sklep o poročanju posameznih dejstev in okoliščin bank
in hranilnic (Uradni list RS, št. 63/15, 104/15, 42/16, 68/17 in 33/18) še
naprej velja kot predpis, izdan na podlagi 3. točke 155. člena, četrtega
odstavka 169. člena, petega odstavka 170. člena in 228. člena tega zakona.
(20) Sklep o dokumentaciji za izdajo dovoljenja za
kvalificirano naložbo banke in hranilnice (Uradni list RS, št. 47/15) še naprej
velja kot predpis, izdan na podlagi osmega odstavka 223. člena tega zakona.
(21) Sklep o izračunu stopnje posamezni banki lastnega
proticikličnega kapitalskega blažilnika za banke in hranilnice (Uradni list RS,
št. 55/15, 42/16 in 9/17) še naprej velja kot predpis, izdan na podlagi
tretjega odstavka 232. člena in 262. člena tega zakona.
(22) Sklep o letnih nadomestilih za opravljanje nadzora in
taksah v zvezi s postopki odločanja Banke Slovenije (Uradni list RS, št. 47/15,
72/17 in 173/20) še naprej velja kot predpis, izdan na podlagi šestega odstavka
268. člena in 362. člena tega zakona.
(23) Sklep o poročanju bank in hranilnic v zvezi s skupino
(Uradni list RS, št. 63/15) še naprej velja kot predpis, izdan na podlagi
petega odstavka 326. člena tega zakona.
418. člen
(sprememba predpisa)
(1) V Zakonu o potrošniških kreditih (Uradni list RS, št.
77/16) se v 76. členu besedilo »319. do 362. člen Zakona o bančništvu
(Uradni list RS, št. 25/15 in 44/16 – ZRPPB)« nadomesti z besedilom »351.
do 394. člen Zakona o bančništvu (Uradni list RS, št. 92/21; v nadaljnjem
besedilu: Zakon o bančništvu)«.
(2) V prvem odstavku 84. člena se besedilo »242. do 247.
člen« nadomesti z besedilom »272. do 277. člen.«
419. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o bonitetnem nadzoru investicijskih
podjetij – ZBNIP (Uradni list RS, št. 123/21) vsebuje naslednjo končno določbo:
»89. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.