Prvo poglavje
SPLOŠNE DOLOČBE
1. člen
(vsebina zakona)
(1) Ta zakon določa pogoje za opravljanje poklicnih nalog in
zaščito nazivov pooblaščeni arhitekt ali pooblaščena arhitektka (v nadaljnjem
besedilu: pooblaščeni arhitekt), pooblaščeni inženir ali pooblaščena inženirka
(v nadaljnjem besedilu: pooblaščeni inženir), pooblaščeni krajinski arhitekt
ali pooblaščena krajinska arhitektka (v nadaljnjem besedilu: pooblaščeni krajinski
arhitekt) in pooblaščeni prostorski načrtovalec ali pooblaščena prostorska
načrtovalka (v nadaljnjem besedilu: pooblaščeni prostorski načrtovalec) (v
nadaljnjem besedilu: pooblaščeni arhitekti in inženirji), pogoje za opravljanje
arhitekturne in inženirske dejavnosti ter organizacijo, naloge, cilje in
delovno področje ZAPS in IZS.
(2) S tem zakonom se v pravni red Republike Slovenije prenaša
Direktiva Evropskega parlamenta in Sveta 2006/123/ES z dne 12. decembra
2006 o storitvah na notranjem trgu (UL L, št. 376 z dne 27. 12. 2006,
stran 36).
2. člen
(izrazi in kratice)
(1) V tem zakonu uporabljeni izrazi imajo naslednji pomen:
1.     
gospodarski subjekt je gospodarska družba, samostojni podjetnik
posameznik in druga pravna in fizična oseba, ki je vpisana v Poslovni register
Slovenije in opravlja pridobitno dejavnost,
2.     
zbornica je Zbornica za arhitekturo in prostor Slovenije oziroma
Inženirska zbornica Slovenije.
(2) V tem zakonu uporabljene kratice pomenijo:
-       
ZAPS: Zbornica za arhitekturo in prostor Slovenije;
-       
IZS: Inženirska zbornica Slovenije.
Drugo poglavje
ZAŠČITA POKLICNIH NAZIVOV, POKLICNE
NALOGE IN NAČIN OPRAVLJANJA POKLICNIH NALOG POOBLAŠČENIH ARHITEKTOV IN
INŽENIRJEV
3. člen
(zaščita poklicnega naziva)
(1) Poklicni naziv »pooblaščeni arhitekt«, »pooblaščeni
krajinski arhitekt« in »pooblaščeni prostorski načrtovalec« v katerikoli
besedni zvezi lahko uporablja le oseba, ki je vpisana v imenik pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev pri ZAPS (v nadaljnjem besedilu: imenik pooblaščenih arhitektov),
poklicni naziv »pooblaščeni inženir« pa le oseba, ki je vpisana v imenik
pooblaščenih inženirjev pri IZS (v nadaljnjem besedilu: imenik pooblaščenih
inženirjev).
(2) Za poklicne nazive iz prejšnjega odstavka se uporabljajo okrajšave
in sicer za poklicni naziv:
-       
pooblaščeni arhitekt: PA,
-       
pooblaščeni inženir: PI,
-       
pooblaščeni krajinski arhitekt: PKA,
-       
pooblaščeni prostorski načrtovalec: PPN.
4. člen
(poklicne naloge pooblaščenih arhitektov in inženirjev)
(1) Poklicne naloge pooblaščenega arhitekta so arhitekturno projektiranje
objektov, zlasti stavb in odprtega prostora, vodenje izdelave občinskih
podrobnih prostorskih načrtov, kakor tudi sodelovanje pri izdelavi drugih
prostorskih izvedbenih aktov v delu, ki se nanaša na urbanizem in strokovno
področje arhitekture.
(2) Poklicne naloge pooblaščenega inženirja so
gradbeno-tehnično projektiranje objektov, sodelovanje pri izdelavi prostorskih
aktov v delu, ki se nanaša na njegovo strokovno področje, ter izvajanje
gradbenih, obrtniških in inštalacijskih del, pri čemer se:
-       
poklicne naloge pooblaščenega inženirja s področja gradbeništva nanašajo
na strokovno področje gradbene stroke, zlasti na izdelavo načrtov gradbenih,
geotehničnih, voziščnih in podobnih konstrukcij stavb in drugih objektov ter
drugih posegov v prostor in njihovo izvedbo, izdelavo gradbenih načrtov
gradbeno inženirskih objektov, izdelavo statičnih in potresnih analiz, študij
potresne ogroženosti objektov in geološko geomehanskih analiz temeljnih tal ter
preskušanje gradbenega materiala;
-       
poklicne naloge pooblaščenega inženirja s področja elektrotehnike
nanašajo na strokovno področje elektrotehniške stroke, zlasti na sisteme,
postroje, opremo, naprave in inštalacije proizvodnje, prenosa, distribucije,
transformacije in akumuliranja električne energije, uporabe električne
energije, zaščite pred delovanjem strele in drugih prenapetosti, zaščite pred
negativnimi učinki delovanja električne energije, razsvetljave, upravljanja,
regulacije, avtomatizacije, meritev, krmiljenja, signalizacije in nadzorov,
proti eksplozijskega, požarnega in tehničnega varovanja, medijskih tehnologij,
telekomunikacij in informacijskih tehnologij;
-       
poklicne naloge pooblaščenega inženirja s področja strojništva nanašajo
na strokovno področje strojne stroke, zlasti na področje energetike in
inštalacij v stavbah in gradbeno inženirskih objektih, tehnološke opreme in
postrojenja, hidro-, termo- in nuklearno-energetskih postrojenj ter prenosnih
in distribucijskih cevovodov;
-       
poklicne naloge pooblaščenega inženirja s področja tehnologije nanašajo
na strokovno področje tehnoloških strok, zlasti na področje kemije in kemijske
tehnologije, živilske, farmacevtske, lesarske in tekstilne tehnologije,
metalurgije, sanitarnega inženirstva, zootehnike, biotehnologije, tehnologije
tehniških proizvodov ter na področje gozdarstva in varnosti in zdravja pri
delu;
-       
poklicne naloge pooblaščenega inženirja s področja požarne varnosti
nanašajo na načrtovanje ukrepov požarne varnosti in
-       
poklicne naloge pooblaščenega inženirja s področja geotehnologije in
rudarstva nanašajo na strokovno področje geotehnologije in rudarstva, zlasti na
področje geotehničnih konstrukcij, geotehnologije ter izkopov in podgradnje za
podzemne objekte.
(3) Poklicne naloge pooblaščenega inženirja s področja
geodezije se nanašajo na strokovno področje izvajanja geodetske dejavnosti, ki
zajema izvajanje geodetskih nalog v skladu s predpisi, ki urejajo evidentiranje
nepremičnin, geodetsko izmero in naloge v skladu s predpisi o državnem geodetskem
referenčnem sistemu, geodetske meritve povezane s projektiranjem, gradnjo in
uporabo objektov, zakoličbo objektov, izdelavo geodetskih načrtov, kontrolnih
opazovanj in izdelavo deformacijskih analiz, transformacije podatkov med
različnimi državnimi koordinatnimi sistemi in kartiranje, obdelavo, analizo in
interpretacijo prostorskih podatkov.
(4) Poklicne naloge pooblaščenega inženirja s področja
prometnega inženirstva se nanašajo na strokovno področje prometa, zlasti na
dimenzioniranje horizontalnih elementov prometnih površin, načrtovanje in
izdelovanje tehnoloških načrtov v prometu, izdelavo prometnih študij in
prometnih modelov ter mobilnostnih načrtov, načrtovanje prometne signalizacije,
prometnih omrežij, ki temeljijo na prometnih modelih in prometnih napovedih,
prometnih zapor, omrežja javnega potniškega prometa in konceptualnih zasnov
prestopnih točk (postajališč), zasnov območij za pešce in umirjenega prometa,
načrtovanje in izvajanje ukrepov za povečanje prometne varnosti, načrtovanje
prometne infrastrukture, načrtovanje, razvoj in implementacijo transportnih
tehnologij in inteligentnih transportnih sistemov.
(5) Poklicne naloge pooblaščenega krajinskega arhitekta so
krajinsko arhitekturno projektiranje objektov, krajin in odprtega prostora ter
sodelovanje pri izdelavi prostorskih izvedbenih aktov, v delu, ki se nanaša na
strokovno področje krajinske arhitekture.
(6) Poklicne naloge pooblaščenega prostorskega načrtovalca so
vodenje izdelave prostorskih izvedbenih aktov.
(7) Med poklicne naloge pooblaščenega arhitekta,
pooblaščenega inženirja in pooblaščenega krajinskega arhitekta sodijo tudi
nadzor nad gradnjo, izdelava izvedenskih mnenj, elaboratov in študij s
strokovnega področja, za katerega so pooblaščeni, kot tudi svetovanje in
zastopanje naročnika ter vodenje investicije.
5. člen
(način opravljanja poklicnih nalog pooblaščenih arhitektov in
inženirjev)
(1) Pooblaščeni arhitekti in inženirji poklicne naloge po tem
zakonu opravljajo neodvisno.
(2) Pooblaščeni arhitekti in inženirji morajo poklicne naloge
po tem zakonu dejansko opravljati in biti osebno prisotni pri vseh poklicnih
nalogah, ki jih izvajajo.
(3) Pooblaščeni arhitekti in inženirji lahko svoje poklicne
naloge opravljajo stalno in trajno na enega ali več naslednjih načinov:
-       
kot samostojni podjetnik posameznik ali posameznik, ki samostojno
opravlja dejavnost,
-       
na podlagi delovnega razmerja v gospodarskem subjektu, ki izpolnjuje
pogoje za opravljanje arhitekturne in inženirske dejavnosti po določbah tega
zakona,
-       
na podlagi drugega pravnega razmerja o opravljanju dela za družbo, ki
izpolnjuje pogoje za opravljanje arhitekturne in inženirske dejavnosti po
določbah tega zakona, če je pooblaščeni arhitekt ali inženir družbenik,
-       
na podlagi delovnega razmerja kot javni uslužbenci, v imenu in za račun
organa oziroma pravne osebe javnega prava, v kateri so zaposleni, razen
pooblaščenih inženirjev s področja geodezije,
-       
na podlagi delovnega razmerja pri fizični osebi ali pravni osebi
zasebnega prava, ki gradi objekte izključno za lastno uporabo in katere
dejavnost ni gradnja za trg ali posredovanje pri prodaji nepremičnin, v njenem
imenu in za njen račun.
(4) Način opravljanja poklicnih nalog pooblaščenega arhitekta
in inženirja iz prejšnjega odstavka se vpiše v imenik pooblaščenih arhitektov
in inženirjev.
(5) Ne glede na določbe tega člena pooblaščeni arhitekt in
inženir, z izjemo pooblaščenega inženirja s področja geodezije in pooblaščenega
inženirja s področja prometnega inženirstva, lahko opravlja poklicne naloge s
svojega strokovnega področja izven načina opravljanja poklicnih nalog po tem
členu, če te naloge izvaja za lastne potrebe.
6. člen
(stalno poklicno usposabljanje)
Pooblaščeni arhitekti in inženirji se morajo na svojem
strokovnem področju stalno poklicno usposabljati v skladu s splošnim aktom o
stalnem poklicnem usposabljanju, ki ga izda in nadzor nad njim izvaja zbornica.
Opustitev dolžnosti stalnega poklicnega usposabljanja je disciplinska kršitev,
za katero se v disciplinskem pravilniku predvidi izrek disciplinske sankcije.
Tretje poglavje
VPIS IN IZBRIS IZ IMENIKA POOBLAŠČENIH
ARHITEKTOV IN INŽENIRJEV
7. člen
(pogoji za vpis v imenik pooblaščenih arhitektov in
inženirjev)
(1) Pravico do vpisa v imenik pooblaščenih arhitektov in
inženirjev ima posameznik, ki izpolnjuje naslednje pogoje:
1.     
ima pridobljeno ustrezno izobrazbo v skladu z 8. členom tega zakona,
2.     
ima pridobljene praktične izkušnje v skladu z 9. členom tega zakona,
3.     
ima opravljen strokovni izpit v skladu z 10. členom tega zakona,
4.     
ima zagotovljeno zavarovanje za odgovornost za škodo v skladu s 15.
členom tega zakona,
5.     
mu ni s pravnomočno sodno odločbo izrečen varnostni ukrep prepovedi
opravljanja poklica ali s pravnomočno odločbo izrečena disciplinska sankcija
izbrisa iz imenika pooblaščenih arhitektov in inženirjev, razen če je prepoved
ali sankcija že prenehala,
6.     
izpolnjuje pogoje glede opravljanja poklicnih nalog na enega izmed
načinov iz tretjega odstavka 5. člena tega zakona.
(2) Zbornica na zahtevo pooblaščenega arhitekta in inženirja izda
žig. Žig vsebuje ime, priimek, znanstveni in strokovni naslov ter
identifikacijsko številko pooblaščenega arhitekta in inženirja. Poleg tega
lahko žig vsebuje častne znanstvene in poklicne nazive ter podatke o
gospodarskem subjektu (identifikacijsko številko in sedež), če izpolnjuje
pogoje iz 16. člena tega zakona. Pooblaščeni arhitekt in inženir mora
poskrbeti, da žig ne pride v roke nepooblaščenih oseb. O izgubi žiga je treba
nemudoma obvestiti zbornico, ki ga je dolžna preklicati v Uradnem listu
Republike Slovenije. Žig je dolžan pooblaščeni arhitekt in inženir vrniti v
roku osmih dni po pravnomočnosti odločbe o izbrisu, pravnomočnosti sodne
odločbe, s katero je izrečen varnostni ukrep prepovedi opravljanja poklica, ali
pravnomočnosti odločbe o izbrisu iz imenika v disciplinskem postopku.
(3) Če posameznik, ki vloži zahtevo za vpis v imenik
pooblaščenih arhitektov in inženirjev, ne izpolnjuje pogoja iz 4. oziroma 6.
točke prvega odstavka tega člena, se ne glede na prvi odstavek tega člena lahko
vpiše v imenik pooblaščenih arhitektov in inženirjev, zbornica pa na podlagi
odločbe v imenik vpiše mirovanje poklicnega naziva (v nadaljnjem besedilu:
mirovanje). Mirovanje se iz imenika pooblaščenih arhitektov in inženirjev
izbriše, ko posameznik zbornici predloži dokazila o izpolnjevanju teh pogojev.
(4) Posameznik, ki poklicne kvalifikacije ni pridobil v
Republiki Sloveniji, se lahko vpiše v imenik pooblaščenih arhitektov in
inženirjev pod pogojem, da mu je bila priznana poklicna kvalifikacija v skladu
z določbami petega poglavja tega zakona.
8. člen
(ustreznost izobrazbe)
(1) Ustrezna izobrazba po tem zakonu je:
-       
za pooblaščenega arhitekta: izobrazba, pridobljena po študijskih
programih ravni druge stopnje v skladu z zakonom, ki ureja visoko šolstvo,
oziroma izobrazbo, ki ustreza ravni izobrazbe, pridobljeni po študijskih
programih druge stopnje, s področja arhitekture,
-       
za pooblaščenega inženirja: izobrazba, pridobljena po študijskih
programih ravni druge stopnje v skladu z zakonom, ki ureja visoko šolstvo,
oziroma izobrazbo, ki ustreza ravni izobrazbe, pridobljeni po študijskih
programih druge stopnje, s področja inženirskih znanosti, zlasti s področja
gradbeništva, strojništva, elektrotehnične stroke, tehnoloških strok,
rudarstva, geologije, geotehnologije in geodezije in prometnega inženirstva,
-       
za pooblaščenega krajinskega arhitekta: izobrazba, pridobljena po
študijskih programih ravni druge stopnje v skladu z zakonom, ki ureja visoko
šolstvo, oziroma izobrazbo, ki ustreza ravni izobrazbe, pridobljeni po
študijskih programih druge stopnje, s področja krajinske arhitekture,
-       
za pooblaščenega prostorskega načrtovalca: izobrazba, pridobljena po
študijskih programih ravni druge stopnje v skladu z zakonom, ki ureja visoko
šolstvo, oziroma izobrazbo, ki ustreza ravni izobrazbe, pridobljeni po
študijskih programih druge stopnje, ki zagotavlja znanja s področja vodenja in
izdelave prostorskih izvedbenih aktov.
(2) Ustreznost izobrazbe iz prejšnjega odstavka z podrobno določitvijo
zahtevanih kompetenc in znanj podrobneje opredeli zbornica, v soglasju z
ministrom, pristojnim za prostorske in gradbene zadeve (v nadaljnjem besedilu:
minister).
9. člen
(praktične izkušnje)
(1) Praktične izkušnje morajo biti pridobljene v trajanju
najmanj dveh let, in sicer po pridobitvi izobrazbe iz prejšnjega člena.
(2) Praktične izkušnje se pridobivajo pod mentorstvom
pooblaščenega arhitekta in inženirja. Praktične izkušnje so ustrezne, če
kandidatu za pooblaščenega arhitekta in inženirja zagotovijo strokovna znanja,
ki so potrebna za izvajanje nalog s strokovnega področja, za katerega se
pridobiva poklicni naziv.
(3) Mentor mora biti vpisan v imenik pooblaščenih arhitektov in
inženirjev brez mirovanja in mora imeti najmanj pet let delovnih izkušenj po
vpisu v imenik pooblaščenih arhitektov in inženirjev na strokovnem področju, za
katerega kandidat za pooblaščenega arhitekta in inženirja pridobiva praktične
izkušnje. Mentor spremlja, usmerja in nadzira delo kandidata za pooblaščenega
arhitekta in inženirja in ga vsestransko usposablja za samostojno opravljanje
poklicnih nalog na strokovnem področju, za katerega kandidat za pooblaščenega
arhitekta in inženirja pridobiva praktične izkušnje, in za pristop k
strokovnemu izpitu.
(4) V času pridobivanja praktičnih izkušenj po določbah tega
člena kandidat za pooblaščenega arhitekta in inženirja ne sme samostojno in v
svojem imenu opravljati poklica pooblaščenega arhitekta in inženirja.
(5) Pridobitev zahtevanih praktičnih izkušenj se ob pristopu k
strokovnemu izpitu dokazuje s pisno potrditvijo mentorja, da je kandidat za
pooblaščenega arhitekta in inženirja pridobil zahtevane praktične izkušnje v
skladu z določbami tega člena in opisom vrste pridobljenih izkušenj.
(6) Kandidat za pooblaščenega arhitekta in inženirja mora pri
pridobivanju praktičnih izkušenj spoštovati določbe poklicnega kodeksa pooblaščenih
arhitektov in inženirjev (v nadaljnjem besedilu: kodeks).
10. člen
(strokovni izpit)
(1) Strokovni izpiti za pooblaščenega arhitekta,
pooblaščenega krajinskega arhitekta in pooblaščenega prostorskega načrtovalca
se opravljajo pri ZAPS, strokovni izpiti za pooblaščenega inženirja pa pri IZS.
Zbornica zagotavlja opravljanje vseh vrst strokovnih izpitov najmanj dvakrat na
leto.
(2) K strokovnemu izpitu lahko pristopi kandidat za
pooblaščenega arhitekta in inženirja, ki ima poleg predpisane izobrazbe iz 8.
člena tega zakona pridobljene tudi praktične izkušnje v skladu z 9. členom tega
zakona in jih je pridobil v zadnjih 15 letih pred pristopom k strokovnemu
izpitu.
(3) Kandidatu za pooblaščenega arhitekta in inženirja se
prizna ustrezni del strokovnega izpita, ki je vsebinsko enak opravljenemu
strokovnemu izpitu za imenovanje v naziv ali drugemu strokovnemu izpitu.
(4) O priznanju dela strokovnega izpita iz prejšnjega
odstavka odloči zbornica z odločbo.
(5) Kandidat za pooblaščenega arhitekta in inženirja opravlja
strokovni izpit pred izpitno komisijo. Opravljanje strokovnih izpitov ni javno.
(6) Strokovni izpit se opravlja ustno, na podlagi predloženih
referenčnih del, ki jih podpišeta kandidat in mentor, pisno pa samo v primeru,
kadar kandidat za pooblaščenega arhitekta in inženirja ne more predložiti
referenčnih del.
(7) Zbornica o opravljenem strokovnem izpitu izda potrdilo.
(8) Zbornica v splošnem aktu, ki ga izda s soglasjem
ministra, določi obseg izpitnih vsebin, podrobnejše pogoje, način in postopek
opravljanja strokovnega izpita ter višino stroškov za strokovne izpite.
11. člen
(imenik pooblaščenih arhitektov in inženirjev)
(1) Zbornica vodi imenik pooblaščenih arhitektov in
inženirjev.
(2) Pred vpisom posameznika v imenik pooblaščenih arhitektov in
inženirjev zbornica preveri izpolnjevanje pogojev iz 7. člena tega zakona.
(3) O vpisu v imenik pooblaščenih arhitektov in inženirjev
zbornica izda potrdilo, v primeru zavrnitve vpisa pa odločbo. O pritožbi zoper
odločbo odloča ministrstvo, pristojno za prostorske in gradbene zadeve (v
nadaljnjem besedilu: ministrstvo).
(4) V imeniku se o pooblaščenih arhitektih in inženirjih
vodijo naslednji osebni podatki:
1.     
osebno ime,
2.     
država, kraj in datum rojstva,
3.     
državljanstvo,
4.     
stalno in začasno prebivališče,
5.     
strokovni in znanstveni naslov,
6.     
podatki o sklenjenem zavarovanju odgovornosti za škodo,
7.     
podatki o načinu opravljanja poklicnih nalog,
8.     
identifikacijska številka,
9.     
podatki o opravljenem strokovnem izpitu,
10.  
poklicni naziv,
11.  
datum vpisa in izbrisa iz imenika pooblaščenih arhitektov in inženirjev,
razlogih za izbris, mirovanju in disciplinskih sankcijah,
12.  
podatki o začetku in trajanju pridobivanja praktičnih izkušenj in o
mentorjih kandidatov za pooblaščenega arhitekta in inženirja,
13.  
podatki o priznavanju poklicnih kvalifikacij,
14.  
podatki o stalnem poklicnem usposabljanju,
15.  
elektronski naslov, telefonsko številko, zaposlitev in
16.  
referenčna dela pooblaščenega arhitekta in inženirja s podatki o nazivu
nalog ali del, času izvajanja nalog ali del, pogodbeni vrednosti opravljene naloge,
investicijski vrednosti objekta, velikosti objekta, vrsti objekta glede na
zahtevnost in druge značilnosti izvedene naloge ali dela, ki so pomembna za
potrditev reference.
(5) Člani morajo zbornici sporočiti spremembo podatkov, ki se
vpisujejo v imenik pooblaščenih arhitektov in inženirjev, in sicer najpozneje v
15 dneh po nastanku spremembe.
(6) Podatek iz 16. točke četrtega odstavka tega člena se v
imenik pooblaščenih arhitektov in inženirjev vpisuje le na podlagi izrecne
zahteve člana, na podlagi ustreznih dokazil o pridobitvi reference.
(7) Zbornica postopek vpisa in izbrisa iz imenika
pooblaščenih arhitektov in inženirjev uredi s splošnim aktom, ki ga sprejme v
soglasju z ministrom.
(8) Osebni podatki, ki se vodijo v imeniku pooblaščenih
arhitektov in inženirjev, se smejo zbirati in obdelovati le za namen izvajanja
javnih pooblastil v skladu s tem zakonom.
12. člen
(javnost podatkov)
(1) Javni so podatki o:
-       
osebnem imenu pooblaščenega arhitekta in inženirja,
-       
poklicnem nazivu,
-       
identifikacijski številki,
-       
načinu opravljanja poklicnih nalog,
-       
strokovnem in znanstvenem naslovu,
-       
datumu vpisa v imenik pooblaščenih arhitektov in inženirjev,
-       
morebitnem izbrisu iz imenika pooblaščenih arhitektov in inženirjev ali
mirovanju.
(2) Javni so tudi podatki o izrečeni pravnomočni disciplinski
sankciji izbrisa iz imenika pooblaščenih arhitektov in inženirjev, in sicer se
podatki objavijo na spletnih straneh zbornice za čas trajanja izbrisa iz
imenika pooblaščenih arhitektov in inženirjev ali največ za eno leto po pravnomočnosti
odločbe o izrečeni disciplinski sankciji. V tem primeru se objavijo podatki o
osebnem imenu, poklicnem nazivu in sedežu dejavnosti, identifikacijski
številki, pravni podlagi, vrsti kršitve, kratki dejanski podlagi, razlogih za
izbris iz imenika pooblaščenih arhitektov in inženirjev in podatki o
gospodarskem subjektu, v katerem je pooblaščeni arhitekt in inženir zaposlen.
(3) Dostop do vseh podatkov iz imenika pooblaščenih
arhitektov in inženirjev imajo Finančna uprava Republike Slovenije, inšpektorji,
tožilstvo, pooblaščene osebe pristojnega upravnega organa za gradbene zadeve,
ministrstvo, sodišče in vsi državni organi, ki podatke potrebujejo za
izvrševanje njihovih z zakonom določenih nalog.
13. člen
(izbris iz imenika pooblaščenih arhitektov in inženirjev in
mirovanje)
(1) Posameznika zbornica izbriše iz imenika pooblaščenih
arhitektov in inženirjev, če:
1.     
umre,
2.     
sam pisno zahteva izbris,
3.     
mu je s pravnomočno sodno odločbo izrečen varnostni ukrep prepovedi
opravljanja poklica,
4.     
se ugotovi, da ne izpolnjuje pogojev iz 1., 2., 3. in 5. točke prvega
odstavka 7. člena tega zakona ali
5.     
mu je izrečena disciplinska sankcija izbrisa iz imenika pooblaščenih
arhitektov in inženirjev.
(2) Izbris iz prejšnjega odstavka se izvede v primeru iz:
-       
1. točke: po uradni dolžnosti, ko zbornica izve za takšno dejstvo,
-       
2. točke: na zahtevo pooblaščenega arhitekta in inženirja,
-       
3. točke: po uradni dolžnosti, na podlagi pravnomočne sodne odločbe, s
katero je izrečen varnostni ukrep prepovedi opravljanja poklica,
-       
4. točke: po uradni dolžnosti, na podlagi obvestila pristojnega inšpektorja
ali ugotovitev zbornice pri opravljanju strokovnega nadzora,
-       
5. točke: po uradni dolžnosti, na podlagi pravnomočne odločbe o izbrisu
iz imenika pooblaščenih arhitektov in inženirjev, izdane v disciplinskem
postopku.
(3) Tuji pooblaščeni arhitekt in inženir se izbriše iz
imenika pooblaščenih arhitektov in inženirjev tudi, če v svoji matični državi nima
več pravice opravljati poklicnih nalog pooblaščenega arhitekta in inženirja, na
podlagi obvestila pristojnega organa matične države.
(4) O izbrisu iz imenika pooblaščenih arhitektov in
inženirjev iz razloga iz 2. ali 4. točke prvega odstavka tega člena zbornica
izda odločbo. O pritožbi zoper odločbo o izbrisu odloča ministrstvo.
(5) Pooblaščeni arhitekt in inženir, ki je bil izbrisan iz
imenika pooblaščenih arhitektov in inženirjev iz razloga iz 3., 4. ali 5. točke
prvega odstavka tega člena, lahko zahteva ponovni vpis v imenik pooblaščenih
arhitektov in inženirjev, če je razlog za izbris prenehal. Pri ponovnem vpisu
se dokazovanje pogojev za vpis, ki so že vpisani imenik pooblaščenih arhitektov
in inženirjev, ne izvaja ponovno.
(6) Če pooblaščeni arhitekt in inženir začasno ne želi
opravljati storitev, ki sodijo v opis njegovih poklicnih nalog, zbornica na
njegovo zahtevo izda odločbo o mirovanju. Zbornica mirovanje nemudoma vpiše v
imenik pooblaščenih arhitektov in inženirjev. Mirovanje nastopi 15. dan od
prejema zahteve za mirovanje.
(7) Zbornica izda pooblaščenemu arhitektu in inženirju po
uradni dolžnosti odločbo o mirovanju in vpiše mirovanje v imenik pooblaščenih
arhitektov in inženirjev, če pooblaščeni arhitekt in inženir niti po prvem
opominu ne poravna članarine za tekoče leto ali če se ugotovi, da ne izpolnjuje
pogojev iz 4. oziroma 6. točke prvega odstavka 7. člena tega zakona. O pritožbi
zoper odločbo o mirovanju odloča ministrstvo.
(8) Med mirovanjem pooblaščeni arhitekt in inženir nima
pravice opravljati ali ponujati storitev, ki sodijo v opis poklicnih nalog
pooblaščenega arhitekta in inženirja, lahko pa se udeleži projektnega natečaja.
(9) Mirovanje se v primeru iz šestega odstavka tega člena
izbriše na zahtevo pooblaščenega arhitekta in inženirja. Izbris mirovanja
učinkuje 15. dan od prejema pisne zahteve pooblaščenega arhitekta in inženirja.
Mirovanje iz sedmega odstavka tega člena zbornica po uradni dolžnosti izbriše
iz imenika, ko pooblaščeni arhitekt in inženir predloži dokazilo o poravnani
članarini oziroma dokazilo o izpolnjevanju pogojev iz 4. oziroma 6. točke
prvega odstavka 7. člena tega zakona.
(10) Med mirovanjem na lastno zahtevo pooblaščeni arhitekt in
inženir ni dolžan posredovati podatkov o načinu opravljanja poklicnih nalog in
imeti urejenega zavarovanja za odgovornost za škodo v skladu s 15. členom tega
zakona.
Četrto poglavje
POGOJI ZA OPRAVLJANJE ARHITEKTURNE IN
INŽENIRSKE DEJAVNOSTI
14. člen
(opravljanje arhitekturne in inženirske dejavnosti)
(1) Dejavnost na področju poklicnih nalog pooblaščenih
arhitektov in inženirjev so storitve, ki sodijo v opis poklicnih nalog pooblaščenega
arhitekta in inženirja v skladu s 4. členom tega zakona.
(2) Dejavnost na področju poklicnih nalog pooblaščenih
arhitektov in inženirjev lahko opravlja gospodarski subjekt, ki izpolnjuje
naslednje pogoje:
-       
da ima v Poslovni register Slovenije vpisano vsaj eno od dejavnosti, ki
so s predpisom, ki ureja standardno klasifikacijo dejavnosti, opredeljene kot
arhitekturno in tehnično projektiranje, tehnično preizkušanje in analiziranje,
-       
da ima za polni delovni čas ali za krajši delovni čas v posebnih primerih
v skladu z zakonom, ki ureja delovna razmerja, zaposlenega vsaj enega
pooblaščenega arhitekta ali pooblaščenega inženirja; ali če imajo najmanj
polovico deležev v družbi družbeniki, ki so pooblaščeni arhitekti ali inženirji
ali gospodarski subjekt, ki izpolnjuje pogoje za opravljanje arhitekturne in
inženirske dejavnosti iz tega zakona in je eden od pooblaščenih arhitektov ali
inženirjev hkrati poslovodni organ; ali če je fizična oseba, ki samostojno
opravlja arhitekturno ali inženirsko dejavnost za polni delovni čas ali za
krajši delovni čas v posebnih primerih v skladu z zakonom, ki ureja delovna
razmerja, sama pooblaščeni arhitekt ali pooblaščeni inženir,
-       
imeti mora zagotovljeno zavarovanje pred odgovornostjo za škodo v skladu
s 15. členom tega zakona in
-       
da ni v stečajnem postopku.
15. člen
(zavarovanje odgovornosti za škodo)
(1) Zavarovanje pred odgovornostjo za škodo, ki bi utegnila nastati
investitorju ali tretji osebi v zvezi z opravljanjem arhitekturne in inženirske
dejavnosti, je lahko sklenjeno kot splošno zavarovanje, ki se letno obnavlja,
ali kot zavarovanje posameznega posla, ki sodi v okvir dejavnosti gospodarskega
subjekta.
(2) Z zavarovanjem mora biti krita odgovornost zaradi
malomarnega ravnanja, ki ima za posledico nastanek škode ali stvarne napake,
med katero se poleg neposredne materialne škode (poškodovanje in uničenje)
štejejo tudi stroški, ki so neposredno potrebni za odpravo oziroma preprečitev
nastanka škode, brez nastanka neposredne škode.
(3) Med škodo, ki mora biti predmet zavarovalnega kritja, se
šteje tudi škoda v obliki znižanja vrednosti posla ali gradnje in druga škoda,
ki je posledica jamčevalnega zahtevka investitorja ali tretje osebe.
(4) Zavarovanje odgovornosti mora vključevati kritje škode za
ravnanja, izvedena v času trajanja zavarovanja, ali za ravnanje, za katero je
obvestilo o škodnem primeru vloženo v času trajanja zavarovanja.
(5) Višina zavarovalne vsote za vse zavarovalne primere v
posameznem letu ali za posamezen posel, če je sklenjeno zavarovanje za
posamezni posel, ne sme biti nižja od 50.000 eurov.
(6) Zavarovalna polica mora poimensko vsebovati imena
pooblaščenih arhitektov in inženirjev, ki jih zavarovanje krije ali pa
vsebovati splošno klavzulo, da zavarovanje odgovornosti krije vse pooblaščene
arhitekte in inženirje v gospodarskem subjektu.
(7) Zavarovanje se lahko sklene tudi v obliki kolektivnega
zavarovanja preko zbornice.
16. člen
(zaščita naziva gospodarskega subjekta)
(1) Naziv arhitekturni biro lahko uporablja gospodarski
subjekt, če poleg pogojev iz 14. člena tega zakona izpolnjuje še naslednje
pogoje:
-       
najmanj polovico deležev v družbi imajo družbeniki, ki imajo pridobljen
naziv pooblaščeni arhitekt,
-       
vsaj en družbenik, ki izpolnjuje pogoje iz prejšnje alineje, je v tej
družbi zaposlen za polni delovni čas ali za krajši delovni čas v posebnih
primerih v skladu z zakonom, ki ureja delovna razmerja,
-       
ni povezana družba v skladu s 527. členom Zakona o gospodarskih družbah
(Uradni list RS, št. 65/09 – uradno prečiščeno besedilo, 33/11, 91/11, 32/12,
57/12, 44/13 – odl. US, 82/13, 55/15 in 15/17; ZGD-1) in
-       
je neodvisna družba.
(2) Naziv krajinsko arhitekturni biro lahko uporablja
gospodarski subjekt, če poleg pogojev iz 14. člena tega zakona izpolnjuje še
naslednje pogoje:
-       
najmanj polovico deležev v družbi imajo družbeniki, ki imajo pridobljen
naziv pooblaščeni krajinski arhitekt,
-       
vsaj en družbenik, ki izpolnjuje pogoje iz prejšnje alineje, je v tej
družbi zaposlen za polni delovni čas ali za krajši delovni čas v posebnih
primerih v skladu z zakonom, ki ureja delovna razmerja,
-       
ni povezana družba v skladu s 527. členom ZGD-1 in
-       
je neodvisna družba.
(3) Naziv inženirski biro lahko uporablja gospodarski
subjekt, če poleg pogojev iz 14. člena tega zakona izpolnjuje še naslednje
pogoje:
-       
najmanj polovico deležev v družbi imajo družbeniki, ki imajo pridobljen
naziv pooblaščeni inženir,
-       
vsaj en družbenik, ki izpolnjuje pogoje iz prejšnje alineje, je v tej
družbi zaposlen za polni delovni čas ali za krajši delovni čas v posebnih
primerih v skladu z zakonom, ki ureja delovna razmerja,
-       
ni povezana družba v skladu s 527. členom ZGD-1 in
-       
je neodvisna družba.
(4) Naziv geodetski biro lahko uporablja gospodarski subjekt,
če poleg pogojev iz 14. člena tega zakona izpolnjuje še naslednje pogoje:
-       
najmanj polovico deležev v družbi imajo družbeniki, ki imajo pridobljen
naziv pooblaščeni inženir geodetske stroke,
-       
vsaj en družbenik, ki izpolnjuje pogoje iz prejšnje alineje, je v tej
družbi zaposlen za polni delovni čas ali za krajši delovni čas v posebnih
primerih v skladu z zakonom, ki ureja delovna razmerja,
-       
ni povezana družba v skladu s 527. členom ZGD-1 in
-       
je neodvisna družba.
(5) Gospodarski subjekt, ki ima pravico do uporabe
zaščitenega naziva po tem členu, lahko opravlja le storitve s področja
poklicnih nalog pooblaščenih arhitektov in inženirjev.
(6) Uporaba zaščitenega naziva po tem členu ne preprečuje uporabe
firme.
(7) Zaščiteni naziv se ne more uporabljati kot pogoj ali
merilo v postopkih javnega naročanja.
(8) Zaščiten naziv iz tega člena lahko uporablja tudi
samostojni podjetnik posameznik in posameznik, ki samostojno opravlja
dejavnost, če je sam pooblaščeni arhitekt in inženir.
17. člen
(kodeks dobrih poslovnih običajev v arhitekturni in
inženirski dejavnosti)
(1) Gospodarski subjekti morajo pri opravljanju arhitekturne in
inženirske dejavnosti ravnati v skladu z dobrimi poslovnimi običaji.
(2) Dobri poslovni običaji v arhitekturni in inženirski
dejavnosti so določeni s kodeksom dobrih poslovnih običajev, ki ga sprejme
zbornica.
(3) S kodeksom dobrih poslovnih običajev se urejajo temeljna načela
in pravila ravnanja pri opravljanju arhitekturne in inženirske dejavnosti.
Kodeks zavezuje gospodarske subjekte, ki opravljajo dejavnost na področju
poklicnih nalog arhitektov in inženirjev ne glede na pravnoorganizacijsko
obliko in ne glede na obseg opravljanja arhitekturne in inženirske dejavnosti.
18. člen
(neodvisna družba)
Družba je neodvisna, če sama ni investitor, če dela izvaja
izključno na strani investitorja oziroma ni kapitalsko ali interesno povezana z
dobavitelji (materiala, opreme in tehnologij) in izvajalci del, ki nastopajo v
posameznem investicijskem procesu.
Peto poglavje
POGOJI ZA OPRAVLJANJE STORITEV IN
DEJAVNOSTI ZA TUJE PONUDNIKE IN PRIZNAVANJE POKLICNIH KVALIFIKACIJ
19. člen
(pogoji za ponudnike storitev s sedežem zunaj Republike
Slovenije)
(1) Tuji ponudniki s sedežem v državi članici Evropske unije,
Evropskega gospodarskega prostora in Švicarske konfederacije ali s sedežem v
državi, s katero je sklenjen ustrezen mednarodni sporazum (v nadaljnjem
besedilu: države pogodbenice), ki želijo v Republiki Sloveniji opravljati
dejavnost, ki sodi v opis poklicnih nalog pooblaščenih arhitektov in
inženirjev, lahko opravljajo to dejavnost v vseh statusnopravnih oblikah, če
izpolnjujejo pogoje za zakonito opravljanje dejavnosti v državi sedeža.
(2) Tuji ponudniki, ki nimajo sedeža v državah pogodbenicah (v
nadaljnjem besedilu: tretje države), lahko opravljajo dejavnost, ki sodi v opis
poklicnih nalog pooblaščenih arhitektov in inženirjev pod pogoji iz prejšnjega
odstavka, če je izpolnjen pogoj materialne vzajemnosti. Ta je izpolnjen, če
ponudniki, ki imajo sedež v Republiki Sloveniji, v državi sedeža tujega
ponudnika lahko opravljajo dejavnost, ki sodi v opis poklicnih nalog
pooblaščenih arhitektov in inženirjev pod enakimi ali podobnimi pogoji, pod
katerimi jih lahko ponujajo v Republiki Sloveniji tuji ponudniki in
izpolnjevanje katerih za ponudnika s sedežem v Republiki Sloveniji ni bistveno
težje, kakor je v pravnem redu Republike Slovenije predpisano za tuje
ponudnike. Če je sedež ponudnika v več tretjih državah, se pri ugotavljanju
materialne vzajemnosti upošteva pravni red tiste države, ki je strožji.
(3) Ne glede na določbe prejšnjih odstavkov morajo imeti tuji
ponudniki sklenjeno zavarovanje odgovornosti za škodo v skladu s 15. členom
tega zakona. Ne glede na določbe prejšnjih odstavkov morajo tuji ponudniki
zagotoviti sodelovanje pooblaščenega arhitekta in inženirja, ki izpolnjuje
pogoje iz tega zakona, pri čemer njegova zaposlitev ni obvezna. Za sklenjeno
zavarovanje odgovornosti za škodo se šteje dokazilo o zavarovanju odgovornosti,
sklenjeno v Republiki Sloveniji ali v drugi državi, če to zavarovanje ustrezno
krije škodo, povzročeno v Republiki Sloveniji.
20. člen
(pristojnost za priznavanje poklicnih kvalifikacij)
(1) Naloge pristojnega organa v skladu z zakonom, ki ureja postopek
priznavanja poklicnih kvalifikacij, izvaja zbornica.
(2) Zbornica ima kot pristojni organ v zvezi z izvajanjem
nalog iz prejšnjega odstavka vse pravice in obveznosti, ki jih določa zakon, ki
ureja postopek priznavanja poklicnih kvalifikacij. Če s tem zakonom ni določeno
drugače, se za izvajanje teh nalog uporabljajo določbe zakona, ki ureja
postopek priznavanja poklicnih kvalifikacij.
(3) Naloge iz prvega odstavka tega člena zbornica izvaja kot
javno pooblastilo.
(4) O pritožbah zoper odločitve zbornice v zvezi s
priznavanjem poklicnih kvalifikacij odloča ministrstvo.
21. člen
(trajno opravljanje reguliranega poklica)
(1) Posamezniki, ki so pridobili poklicno kvalifikacijo v
drugi državi pogodbenici in želijo v Republiki Sloveniji trajno opravljati
regulirani poklic po tem zakonu, morajo pri zbornici pridobiti odločbo o
priznanju poklicne kvalifikacije.
(2) Poleg pogojev iz zakona, ki ureja postopek priznavanja poklicnih
kvalifikacij, je pogoj za izdajo odločbe o priznanju poklicne kvalifikacije
zagotovljeno zavarovanje odgovornosti za škodo, v skladu z določbami tega
zakona, in da mu s pravnomočno sodno odločbo ni izrečen varnostni ukrep
prepovedi opravljanja poklica.
(3) Če zbornica v postopku priznavanja poklicne kvalifikacije
v skladu z zakonom, ki ureja postopek priznavanja poklicnih kvalifikacij,
odloči, da je potreben dopolnilni ukrep in posameznik izbere ukrep preizkusa
poklicne usposobljenosti, zbornica določi manjkajoče vsebine, ki jih mora
kandidat opraviti na strokovnem izpitu. Za izvedbo strokovnega izpita se
uporabljajo določbe splošnega akta iz osmega odstavka 10. člena tega zakona. Če
pa posameznik izbere ukrep prilagoditvenega obdobja, mora zbornici predložiti
ime mentorja in mentorjevo podpisano izjavo, da bo med prilagoditvenim obdobjem
pod njegovim mentorstvom. Mentor mora izpolnjevati pogoje za opravljanje
reguliranega poklica, za katerega se kandidat usposablja, določene s tem
zakonom, to pa je tudi pogoj za izdajo odločbe o določitvi ukrepa
prilagoditvenega obdobja po zakonu, ki ureja postopek priznavanja poklicnih
kvalifikacij.
(4) Zbornica posameznika vpiše v imenik pooblaščenih
arhitektov in inženirjev najpozneje v osmih dneh od dokončnosti odločbe o
priznanju poklicne kvalifikacije. Posameznik ima pravico opravljati regulirani
poklic z dnem dokončnosti odločbe o priznanju poklicne kvalifikacije.
(5) Z vpisom v imenik pooblaščenih arhitektov in inženirjev postane
posameznik član zbornice, z vsemi pravicami in obveznostmi člana.
(6) Za vpis in izbris iz imenika pooblaščenih arhitektov in
inženirjev se smiselno uporabljajo določbe 11. in 13. člena tega zakona, če v
tem členu ni določeno drugače.
22. člen
(začasno ali občasno opravljanje reguliranih poklicev)
(1) Posamezniki, ki so poklicno kvalifikacijo pridobili v
drugi državi pogodbenici in želijo v Republiki Sloveniji začasno ali občasno
opravljati regulirani poklic po tem zakonu, morajo pri zbornici vložiti pisno
prijavo, v skladu z zakonom, ki ureja postopek priznavanja poklicnih
kvalifikacij. Prijavo je treba vložiti tudi vsakokrat, ko se bistveno
spremenijo okoliščine za opravljanje poklicnih nalog.
(2) Pri prijavi za opravljanje storitev reguliranega poklica
pooblaščeni inženir, pooblaščeni krajinski arhitekt in pooblaščeni prostorski
načrtovalec se pred prvim opravljanjem poklicnih nalog preveri poklicno
kvalifikacijo ponudnika po postopku, kot je določen v prejšnjem členu. Pri
prijavi za opravljanje storitev reguliranega poklica pooblaščeni arhitekt, za
katerega se uporablja avtomatično priznavanje v skladu s 23. členom tega
zakona, se poklicna kvalifikacija ponudnika pred prvim opravljanjem poklicnih
nalog preveri samo v primeru, če zbornica na podlagi pisne prijave ugotovi, da
niso podani pogoji za avtomatično priznavanje.
(3) V postopkih v zvezi z začasnim ali občasnim opravljanjem reguliranih
poklicev iz prejšnjega odstavka se ne uporabljajo določbe zakona, ki ureja
postopek priznavanja poklicnih kvalifikacij, o pravni domnevi, da posameznik zaradi
molka organa lahko opravlja regulirani poklic v Republiki Sloveniji.
(4) Na podlagi prijave se posameznik začasno vpiše v imenik
pooblaščenih arhitektov in inženirjev in s tem postane začasni član zbornice.
Za začasni vpis v imenik pooblaščenih arhitektov in inženirjev in začasno
članstvo v zbornici ta posamezniku ne sme zaračunati stroškov za vpis, za
vodenje imenika pooblaščenih arhitektov in inženirjev ali članarine.
(5) Posameznik, ki poklicne naloge v Republiki Sloveniji opravlja
več kot eno leto, svojo prijavo podaljša enkrat v koledarskem letu pri zbornici
in v njej navede morebitno spremembo podatkov. Če zbornica ob prijavi ali
podaljšanju prijave na podlagi kriterijev iz zakona, ki ureja postopek
priznavanja poklicnih kvalifikacij, ugotovi, da ima posameznikovo opravljanje
reguliranega poklica naravo trajnega opravljanja reguliranega poklica, lahko
zahteva trajen vpis v imenik pooblaščenih arhitektov in inženirjev, včlanitev
kandidata v zbornico in plačilo vseh obveznosti do zbornice, ki se zahtevajo
pri trajnem opravljanju reguliranega poklica, v skladu z določbami prejšnjega
člena, vključno s stroški vpisa in plačilom članarine.
(6) Posameznik, ki se v imenik vpisuje začasno, mora ravnati
po predpisih in drugih splošnih aktih, ki veljajo v Republiki Sloveniji.
Posamezniki, ki se vpisujejo v imenik pooblaščenih arhitektov in inženirjev
začasno, morajo ravnati tudi v skladu s kodeksom.
(7) Za vpis in izbris iz imenika pooblaščenih arhitektov in
inženirjev se smiselno uporabljajo določbe 11. in 13. člena tega zakona, če v
tem členu ni določeno drugače.
23. člen
(priznavanje poklicne kvalifikacije pooblaščenim arhitektom)
(1) Za priznavanje poklicne kvalifikacije pooblaščeni
arhitekt se uporabljajo pravila za avtomatično priznavanje poklicne kvalifikacije.
Če pogoji za avtomatično priznavanje poklicne kvalifikacije niso izpolnjeni, se
za priznavanje njegove kvalifikacije uporablja splošni sistem priznavanja
poklicnih kvalifikacij, v skladu z zakonom, ki ureja postopek priznavanja
poklicnih kvalifikacij.
(2) Pravila za avtomatično priznavanje poklicnih kvalifikacij
iz prejšnjega odstavka določi minister s pravilnikom.
24. člen
(priznavanje poklicnih kvalifikacij, pridobljenih v tretjih
državah)
(1) Posamezniki, ki so pridobili poklicno kvalifikacijo v tretji
državi, lahko opravljajo regulirani poklic po tem zakonu pod pogojem materialne
vzajemnosti, če so njihove pridobljene kvalifikacije primerljive tistim, ki se
zahtevajo za državljane Republike Slovenije. Materialna vzajemnost obstaja, če
državljan Republike Slovenije v tretji državi lahko opravlja regulirani poklic
pod enakimi ali podobnimi pogoji, pod katerimi ga lahko opravljajo v Republiki
Sloveniji državljani tretje države in izpolnjevanje katerih za državljana
Republike Slovenije ni bistveno težje, kakor je v pravnem redu Republike
Slovenije predpisano za državljane tretje države.
(2) Vzajemnost in enakovrednost kvalifikacij iz prejšnjega odstavka
za regulirane poklice, za opravljanje katerih je pogoj vpis v imenik
pooblaščenih arhitektov in inženirjev, ugotavlja zbornica v postopku
ugotavljanja izpolnjevanja pogojev za ta vpis.
(3) Posamezniki iz prvega odstavka tega člena se na podlagi
odločbe o priznanju poklicnih kvalifikacij vpišejo v imenik pooblaščenih
arhitektov in inženirjev in s tem vpisom postanejo člani zbornice z vsemi
pravicami in dolžnostmi, ki so s tem zakonom določene za člane zbornice.
(4) Za vpis in za vodenje imenika pooblaščenih arhitektov in
inženirjev lahko zbornica zaračuna stroške v višini, ki je določena za
državljane Republike Slovenije.
Šesto poglavje
ORGANIZACIJA IN DELOVNO PODROČJE
ZBORNICE
25. člen
(ustanovitev in cilji ustanovitve zbornice)
(1) V Republiki Sloveniji se zaradi zagotavljanja
strokovnosti in varovanja javnega interesa na področju urejanja prostora in graditve
objektov ter varstva tretjih oseb ustanovita ZAPS in IZS.
(2) Zbornica izvaja cilje ustanovitve iz prejšnjega odstavka
kot poklicno zastopstvo stanovskih interesov, za svoje področje spremlja in
obravnava problematiko dela pooblaščenih arhitektov in inženirjev, določa
strokovna načela na področju prostorskega načrtovanja in graditve objektov,
spodbuja in zastopa poklicne, socialne in gospodarske interese pooblaščenih arhitektov
in inženirjev in jim svetuje, skrbi za skladen razvoj stroke in varstvo stanovskega
ugleda, sprejema kodeks, nadzoruje izpolnjevanje njihovih poklicnih dolžnosti
in opravlja druge z zakonom in statutom določene naloge.
26. člen
(pravni položaj zbornice in odgovornost članov)
(1) Zbornica je nepridobitna pravna oseba javnega prava.
(2) Zbornica odgovarja za svoje obveznosti z vsem svojim
premoženjem. Člani zbornice za obveznosti zbornice, katere člani so, ne
odgovarjajo.
(3) Zbornica je zastopnica javnega interesa v skladu s cilji
ustanovitve, določenimi v prejšnjem členu.
27. člen
(naloge zbornice)
(1) Zbornica v okviru svojih pristojnosti in na svojem
področju izvaja naslednje naloge:
1.     
izvajanje strokovnih izpitov,
2.     
vpis in izbris iz imenika pooblaščenih arhitektov in inženirjev,
3.     
vodenje imenika pooblaščenih arhitektov in inženirjev,
4.     
vodenje disciplinskih postopkov zoper pooblaščene arhitekte in
inženirje,
5.     
organiziranje, izvajanje in spodbujanje poklicnega usposabljanja
pooblaščenih arhitektov in inženirjev,
6.     
izvajanje nadzora nad stalnim poklicnim usposabljanjem pooblaščenih
arhitektov in inženirjev,
7.     
sprejemanje aktov za izvajanje javnih pooblastil in drugih aktov,
določenih s tem zakonom,
8.     
izdelovanje poročil ali strokovnih mnenj, dajanje pobud in sodelovanje z
državnimi organi in organi lokalnih skupnosti in zastopanje stroke v razmerju
do državnih organov,
9.     
krepitev odnosov z drugimi domačimi in tujimi poklicnimi organizacijami,
10.  
nadzorovanje skladnosti ravnanja pooblaščenih arhitektov in inženirjev s
pravili kodeksa,
11.  
izvajanje postopkov mediacij in arbitraž s ciljem reševanja sporov med
pooblaščenimi arhitekti in inženirji in gospodarskimi subjekti ter tretjimi
osebami,
12.  
izvajanje nadzora nad spoštovanjem njenih aktov,
13.  
izvajanje strokovnega nadzora nad pooblaščenimi arhitekti in inženirji,
14.  
priprava in organizacija javnih natečajev za investitorje,
15.  
nastopanje kot posvetovalni organ državnih organov, državne uprave in
univerz,
16.  
urejanje kolektivnega zavarovanja za odgovornost pred škodo,
17.  
vodenje postopkov za priznavanje poklicnih kvalifikacij po tem zakonu,
18.  
spremljanje postopkov javnega naročanja na področju arhitekturnih in
inženirskih storitev in opozarjanje na pomanjkljivosti in
19.  
opravljanje drugih nalog.
(2) Naloge iz 1., 2., 3., 4., 6., 13. in 17. točke in
sprejemanje aktov za izvajanje javnih pooblastil zbornica izvaja kot javno
pooblastilo.
(3) Zbornica lahko za potrebe izvajanja javnih pooblastil
brezplačno pridobiva o pooblaščenih arhitektih in inženirjih podatke iz zbirk
podatkov naslednjih upravljalcev:
1.     
Ministrstva za notranje zadeve – podatke iz centralnega registra
prebivalstva (osebno ime, EMŠO, stalno in začasno prebivališče);
2.     
centrov za socialno delo – podatke o obdobju upravičenosti in o datumu
izplačila porodniškega nadomestila, nadomestila za nego in varstvo otroka ter
posvojiteljskega nadomestila;
3.     
Zavoda za pokojninsko in invalidsko zavarovanje Slovenije – podatke o
uživalcih pravic pokojninskega in invalidskega zavarovanja, ki jih izplačuje
Zavod za pokojninsko in invalidsko zavarovanje (o vrsti in datumu upravičenosti
do posamezne pravice) in podatke o posameznikih, ki so prijavljeni v sistem
socialnih zavarovanj ter vrsti in obsegu zavarovanja;
4.     
Zavoda Republike Slovenije za zaposlovanje – podatke o posameznikih,
prijavljenih v evidenco brezposelnih oseb;
5.     
Geodetske uprave Republike Slovenije – podatke zemljiškega katastra stavb
in registra nepremičnin ter podatke iz zbirke listin pri geodetski upravi,
podatke o lastnikih parcel in drugih osebah, ki sodelujejo v postopkih izvedbe
geodetskih storitev, podatke o njihovem stalnem prebivališču pa pri sodišču
oziroma drugih organih, pristojnih za vodenje teh podatkov. Zbornica ima pri
pridobivanju podatkov o lastnikih parcel ter o drugih osebah in njihovem
stalnem prebivališču enake pravice kakor geodetska uprava;
6.     
Agencije Republike Slovenije za javnopravne evidence in storitve – podatke
o lastniških deležih v pravnih osebah, podatke o dejavnosti pravnih oseb in
podatke o poslovodnih osebah;
7.     
Visokošolski zavodi v Republiki Sloveniji – podatki o diplomah (osebno
ime, datum in kraj rojstva, datum diplomiranja, strokovni naslov, predmetnik
opravljenih izpitov s kreditnimi točkami);
8.     
Prostorski informacijski sistem – podatke o posameznih spisih, vlogah v
spisih in odločitvah organov v posameznih postopkih.
28. člen
(člani)
Pooblaščeni arhitekti, pooblaščeni krajinski arhitekti in
pooblaščeni prostorski načrtovalci se združujejo v ZAPS, pooblaščeni inženirji
pa v IZS in postanejo člani zbornice z vpisom v imenik pooblaščenih arhitektov
in inženirjev.
29. člen
(dolžnosti članov)
(1) Člani so zavezani k spoštovanju poklicnih dolžnosti, ki
jim jih nalagajo zakon in pravila stroke. Poleg tega so zavezani k ravnanju v
skladu s sklepi organov zbornice, plačevanju predpisanih dajatev in drugih
prispevkov zbornici ter podpiranju zbornice pri izvajanju njenih nalog.
(2) Pooblaščeni arhitekti in inženirji morajo vestno
opravljati svoj poklic in so odgovorni za kršitve dolžnosti pri njegovem opravljanju.
(3) Kandidati za pooblaščenega arhitekta in inženirja morajo
vestno opravljati delo v okviru pridobivanja praktičnih izkušenj in so pri tem
odgovorni za kršitve dolžnosti.
30. člen
(organi zbornice)
(1) Organi zbornice so skupščina zbornice, upravni odbor
zbornice, predsednik zbornice in disciplinski organi.
(2) Podrobno sestavo organov iz prejšnjega odstavka, temeljne
določbe o volitvah, mandate organov, pravila delovanja organov in njihove
naloge opredeli statut.
(3) Vsi člani organov zbornice svojo funkcijo opravljajo
nepoklicno.
(4) Mandat organov zbornice je enak mandatu skupščine
zbornice.
31. člen
(skupščina zbornice)
(1) Skupščina zbornice je najvišji organ odločanja zbornice.
(2) Skupščino zbornice izvolijo člani zbornice za štiri leta.
(3) Pristojnosti skupščine so:
-       
sprejem statuta zbornice in drugih splošnih aktov zbornice, če ta zakon
ali statut ne določa drugače,
-       
sprejem kodeksa,
-       
sprejem disciplinskega pravilnika,
-       
sprejem programa dela, finančnega načrta in določitev višine letne
članarine,
-       
sprejemanje letnega poročila in zaključnega računa zbornice,
-       
volitve in razrešitev disciplinskih organov,
-       
imenovanje in razrešitev članov upravnega odbora in predsednika
zbornice,
-       
nadzor delovanja predsednika in upravnega odbora zbornice in
-       
sprejem drugih odločitev, če tako določa statut.
32. člen
(upravni odbor)
Upravni odbor je izvršilni organ zbornice in ima zlasti
naslednje pristojnosti:
-       
vodi delo in poslovanje zbornice,
-       
skrbi za izvrševanje programa dela in finančnega načrta, letnega
poročila in zaključnega računa, splošnih aktov in sklepov skupščine zbornice,
-       
skrbi za zagotavljanje izvajanja javnih pooblastil,
-       
izda akt o notranji organizaciji zbornice ter o sistemizaciji delovnih
mest,
-       
skupščini zbornice predlaga v sprejem statut, kodeks, disciplinski
pravilnik, druge splošne akte, program dela, finančni načrt in druge odločitve,
-       
nadzoruje delovanje disciplinskih organov in služb zbornice,
-       
odloča o sklenitvi pravnih poslov nad zneskom, opredeljenim s statutom,
-       
opravlja druge naloge, določene s statutom.
33. člen
(predsednik zbornice)
(1) Predsednik zbornice predstavlja in zastopa zbornico. Za
predsednika zbornice lahko kandidira vsak član zbornice, če mu ni s pravnomočno
odločbo izrečena disciplinska sankcija.
(2) Predsednik zbornice je član upravnega odbora po funkciji
in predseduje upravnemu odboru, ga predstavlja, sklicuje in vodi njegove seje.
(3) Predsednik lahko samostojno odloča o sklenitvi pravnih poslov,
katerih vrednost ne presega zneska, določenega s statutom.
(4) Predsednik odloča o sklenitvi delovnih razmerij in o
pravicah in obveznostih iz delovnega razmerja.
34. člen
(disciplinski organi)
V disciplinskih zadevah zoper člane zbornice odloča disciplinsko
sodišče. Pred disciplinskim sodiščem zastopa obtožbo disciplinski tožilec.
35. člen
(skupno koordinacijsko telo)
(1) Skupno koordinacijsko telo je posvetovalno telo zbornice,
pristojno za reševanje zadev, ki se posredno ali neposredno nanašajo na naloge
ZAPS in IZS. Opravlja tudi druge zadeve, ki so povezane z delovanjem drugih
poklicnih zbornic.
(2) Število članov skupnega koordinacijskega telesa, njegove naloge
in pristojnosti ter način imenovanja in razreševanja njegovih članov in vodenja
se določi s statutom zbornice.
36. člen
(vsebina statuta)
Zbornica sprejme statut, s katerim se podrobneje uredijo
naloge, organizacija in delovanje zbornice in druga vprašanja, pomembna za
delovanje zbornice.
37. člen
(sprejem statuta)
(1) Statut sprejema skupščina zbornice z dvotretjinsko večino
glasov vseh članov skupščine.
(2) Statut se objavi v Uradnem listu Republike Slovenije
skupaj s soglasjem ministra.
38. člen
(način financiranja delovanja zbornice)
(1) Delovanje zbornice se financira iz:
1.     
članarin,
2.     
vpisnin in plačil, ki jih zbornica zaračunava za vpisovanje posameznikov
ter za vodenje in vzdrževanje imenika pooblaščenih arhitektov in inženirjev,
3.     
stroškov, ki jih zbornica zaračunava kandidatom za opravljanje
strokovnega izpita zaradi njegove priprave in izvedbe,
4.     
upravnih taks, ki jih zbornica zaračunava za vodenje postopkov
priznavanja poklicnih kvalifikacij,
5.     
stroškov vodenja disciplinskih postopkov,
6.     
denarnih kazni za disciplinske prekrške,
7.     
nadomestil, ki jih zbornica zaračunava za izvajanje stalnega poklicnega
usposabljanja,
8.     
sredstev iz lastne dejavnosti,
9.     
nadomestil za izvajanje postopkov reševanja sporov med svojimi člani in
gospodarskimi subjekti ter tretjimi osebami (mediacija, arbitraža),
10.  
drugih virov, kot so donacije, dotacije in drugi prispevki, ki jih v
skladu s predpisi, ki urejajo finančno poslovanje, nakažejo zbornici pravne in
fizične osebe.
(2) Način plačevanja vpisnin in drugih virov financiranja iz
prejšnjega odstavka, razen upravnih taks, se uredi s statutom zbornice, če s
tem zakonom ni določeno drugače.
(3) Zbornica samostojno odmerja in pobira članarino ter druge
vire financiranja iz prvega odstavka tega člena (v nadaljnjem besedilu: viri
financiranja).
39. člen
(določanje višine članarine)
(1) Osnova za določitev članarine je povprečna letna bruto
plača v Republiki Sloveniji v preteklem letu.
(2) Članarina se plačuje letno in se določi največ do višine
3 % povprečne letne bruto plače.
(3) Način določitve članarine in znižane članarine zbornica podrobneje
opredeli v internem aktu.
(4) Višino članarine za člane in znižane članarine za člane z
mirovanjem določi skupščina zbornice za vsako leto posebej na podlagi letnega
programa dela, ki ga sprejme pred začetkom koledarskega leta, za katero se
določa.
40. člen
(določanje višine drugih virov financiranja)
(1) Višina virov financiranja iz 2., 3., 5. in 7. točke
prvega odstavka 38. člena tega zakona se določa na podlagi materialnih in
drugih stroškov, ki jih ima zbornica v zvezi z opravljanjem teh nalog,
strokovnim delovanjem matičnih sekcij in komisij ter v zvezi z informiranjem in
izobraževanjem članov zbornice.
(2) Vire financiranja iz 8. in 9. točke prvega odstavka 38.
člena tega zakona zbornica zaračunava po tržnih načelih.
41. člen
(obveznost namenske uporabe sredstev, dobljenih iz članarin
in drugih virov financiranja)
Iz virov financiranja iz prvega odstavka 38. člena tega
zakona se lahko financirajo samo tiste naloge, s katerimi se dosegajo cilji
ustanovitve zbornice.
42. člen
(nadzor nad porabo sredstev, dobljenih iz članarin in drugih
virov financiranja)
Nadzor nad namensko uporabo sredstev iz prvega odstavka 38.
člena tega zakona izvaja skupščina zbornice, lahko pa tudi samostojna
revizijska družba, če to zahteva katerikoli organ zbornice ali katerakoli njena
matična sekcija ali ministrstvo.
43. člen
(disciplinska odgovornost)
(1) Pooblaščeni arhitekt in inženir ter kandidat za
pooblaščenega arhitekta in inženirja je disciplinsko odgovoren, če s svojim
ravnanjem ali opustitvijo ravnanja krši dolžnosti pri opravljanju poklica in
dolžnosti vestnega opravljanja dela ali pridobivanja praktičnih izkušenj.
(2) Pooblaščeni arhitekt in inženir ne more biti disciplinsko
kaznovan za ravnanje, če to ravnanje ni bilo že prej določeno kot disciplinska
kršitev in če ni bila zanj določena tudi disciplinska sankcija.
44. člen
(disciplinski pravilnik)
(1) Zbornica sprejme disciplinski pravilnik, v katerem
podrobneje opredeli dejanja, ki predstavljajo disciplinske kršitve in
disciplinske sankcije zanje.
(2) Disciplinski pravilnik sprejme skupščina zbornice z večino
glasov vseh članov skupščine.
45. člen
(disciplinske sankcije)
(1) Disciplinske sankcije so:
1.     
pisni opomin,
2.     
obveznost dodatnega poklicnega usposabljanja,
3.     
odvzem pravice do mentorstva,
4.     
odvzem pravice do opravljanja praktičnih izkušenj,
5.     
odvzem aktivne in pasivne volilne pravice za zbornične volitve,
6.     
denarna kazen do višine 10.000 evrov ali
7.     
izbris iz imenika pooblaščenih arhitektov in inženirjev.
(2) Poleg pisnega opomina, denarne kazni in izbrisa iz
imenika pooblaščenih arhitektov in inženirjev se lahko izrečejo še druge
disciplinske sankcije iz prejšnjega odstavka.
(3) Disciplinske sankcije iz 3., 4., 5. in 7. točke prvega
odstavka tega člena se lahko izrečejo za dobo največ pet let.
46. člen
(disciplinski postopek)
(1) Disciplinski postopek se začne na zahtevo disciplinskega tožilca.
(2) V disciplinskem postopku mora imeti pooblaščeni arhitekt in
inženir možnost, da se izjavi glede kršitev in predlagati izvedbo dokazov.
(3) Disciplinsko sodišče odloči po opravljeni ustni
obravnavi.
(4) Pravnomočne in izvršljive odločbe zbornice predstavljajo izvršilni
naslov v skladu z zakonom, ki ureja izvršbo.
(5) Če se pooblaščeni arhitekt in inženir med vodenjem
disciplinskega postopka izbriše iz imenika na lastno zahtevo, se disciplinski
postopek ne ustavi.
(6) Zoper odločitev disciplinskega sodišča je dovoljen
upravni spor.
47. člen
(delovanje disciplinskih organov in podrobnejša ureditev
disciplinskega postopka)
Delovanje disciplinskih organov in disciplinski postopek
podrobneje uredi zbornica z disciplinskim pravilnikom.
48. člen
(strokovni nadzor zbornice)
(1) Zbornica na podlagi prijave, na lastno pobudo ali na
zahtevo ministrstva izvaja redni, izredni in obnovitveni nadzor nad delom
pooblaščenih arhitektov in inženirjev.
(2) Redni nadzor zbornica opravlja na podlagi letnega
programa, ki ga sprejme ob sprejemu načrta dela in finančnega načrta za
naslednje leto. Zbornica je dolžna vsako leto opraviti nadzor po letnem
programu nadzora, glede na zbrane prihodke za ta namen, vendar letno nad
najmanj enim odstotkom svojih članov.
(3) Izredni nadzor se izvaja na lastno pobudo zbornice ali na
zahtevo ministrstva v primeru suma kršitev.
(4) Obnovitveni nadzor se izvaja eno leto po opravljenem
rednem ali izrednem nadzoru, pri katerem so bile ugotovljene nepravilnosti.
(5) Preglede v okviru strokovnega nadzora opravlja komisija, ki
jo imenuje zbornica.
(6) O opravljenem strokovnem nadzoru se najkasneje v 30 dneh
po pregledu sestavi ugotovitveni zapisnik, ki se pošlje pooblaščenemu arhitektu
in inženirju, njegovemu delodajalcu in zbornici. V primeru ugotovljenih
kršitev, ki predstavljajo disciplinsko kršitev, zbornica zapisnik posreduje
disciplinskemu tožilcu.
49. člen
(nadzor pristojnega ministrstva nad izvajanjem javnih
pooblastil)
(1) Nadzor nad izvajanjem nalog, ki jih zbornica opravlja kot
javno pooblastilo po določbah tega zakona, opravlja ministrstvo. Zbornica mora
za izvajanje javnih pooblastil izpolnjevati kadrovske, prostorske in druge
pogoje, ki jih s pravilnikom predpiše minister.
(2) Posamezne naloge nadzorstva in preverjanje izpolnjevanja pogojev
iz prejšnjega odstavka izvaja komisija, ki jo imenuje minister.
(3) Komisija ima v okviru nadzora nad izvajanjem nalog, ki
jih zbornica izvaja kot javno pooblastilo, pravico udeleževati se sej organov
zbornice, na njih razpravljati ter predlagati obravnavanje določenih zadev.
50. člen
(akti za izvrševanje javnih pooblastil)
(1) Splošni akti, s katerimi zbornica ureja zadeve, ki so s
tem zakonom določene kot javno pooblastilo, se objavijo v Uradnem listu
Republike Slovenije in na spletni strani zbornice.
(2) Zbornica splošne akte iz prejšnjega odstavka pred objavo
posreduje ministrstvu v mnenje, v primerih, določenih s tem zakonom, pa v
soglasje.
(3) Če zbornica ne sprejme akta za izvrševanje javnih
pooblastil, ki bi ga morala sprejeti v skladu s tem zakonom in bi bilo s tem
ogroženo izvajanje javnih pooblastil po tem zakonu, ga lahko sprejme minister v
obliki pravilnika.
51. člen
(prenehanje javnega pooblastila in izpolnitev posebnih
pogojev pred stečajem ali likvidacijo)
(1) Javna pooblastila, ki jih ima zbornica po določbah tega
zakona, prenehajo, če:
-       
zbornica ne izpolnjuje predpisanih pogojev,
-       
ravna v nasprotju s predpisi ali
-       
krši pogodbo, ki jo v zvezi z medsebojnimi razmerji skleneta ministrstvo
in zbornica.
(2) Prenehanje javnih pooblastil ugotovi minister z odločbo.
(3) V primeru likvidacije ali stečaja zbornice, se stečajni
ali likvidacijski postopek, ne glede na predpise, ki urejajo prenehanje pravnih
oseb, ne more zaključiti prej, preden se na način in pod pogoji, določenimi s
statutom zbornice, Republiki Sloveniji ne vrnejo evidence in druga gradiva, ki
jih je zbornica uporabljala pri izvajanju javnih pooblastil po določbah tega
zakona.
(4) V primeru prenehanja delovanja zbornice zagotavlja
opravljanje nalog, ki jih ta zakon določa kot javna pooblastila zbornice,
ministrstvo.
Sedmo poglavje
NADZOR NAD IZVAJANJEM DOLOČB ZAKONA
52. člen
(pristojnost za nadzor)
Za nadzor nad izvajanjem določb tega zakona v delu, ki se
nanaša na prekrške pooblaščenih inženirjev geodetske stroke in gospodarskih
subjektov, ki opravljajo geodetske storitve, je pristojna geodetska inšpekcija.
Za nadzor nad izvajanjem določb tega zakona v delu, ki se nanaša na prekrške
drugih pooblaščenih arhitektov in inženirjev ter gospodarskih subjektov, ki opravljajo
arhitekturno in inženirsko dejavnost, je pristojna gradbena inšpekcija.
Osmo poglavje
KAZENSKE DOLOČBE
53. člen
(prekrški)
(1) Z globo od 10.000 do 30.000 eurov se kaznuje za prekršek
pravna oseba, če se pravna oseba po zakonu, ki ureja gospodarske družbe, šteje
za srednjo ali veliko gospodarsko družbo, pa v razponu od 20.000 do 60.000
eurov:
-       
če opravlja dejavnost, ki sodi v opis poklicnih nalog pooblaščenih arhitektov
in inženirjev, pa ne izpolnjuje predpisanih pogojev za opravljanje dejavnosti
(14. in 19. člen tega zakona),
-       
če uporablja naziv arhitekturni, krajinsko arhitekturni, geodetski ali
inženirski biro in ne izpolnjuje predpisanih pogojev (16. člen tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali
odgovorna oseba samoupravne lokalne skupnosti.
(4) Z globo od 1.000 do 3.000 eurov se kaznuje za prekršek posameznik,
če pri izvajanju poklicnih nalog po tem zakonu uporablja poklicni naziv
pooblaščeni arhitekt, pooblaščeni krajinski arhitekt, pooblaščeni inženir ali
pooblaščeni prostorski načrtovalec, pa za to ne izpolnjuje predpisanih pogojev
(3. člen tega zakona).
54. člen
(višina globe v hitrem prekrškovnem postopku)
Za prekrške po tem zakonu se v hitrem postopku lahko izreče
globa v znesku, ki je višja od najnižje globe, določene po tem zakonu.
Deveto poglavje
PREHODNE IN KONČNE DOLOČBE
55. člen
(pridobljene pravice po ZGO-1)
(1) Šteje se, da posameznik, ki je z dnem začetka uporabe
tega zakona vpisan v imenik IZS ali ZAPS s pooblastilom za odgovorno projektiranje
v skladu z Zakonom o graditvi objektov (Uradni list RS, št. 102/04 – uradno
prečiščeno besedilo, 14/05 – popr., 92/05 – ZJC-B, 93/05 – ZVMS, 111/05 – odl.
US, 126/07, 108/09, 61/10 – ZRud-1, 20/11 – odl. US, 57/12, 101/13 – ZDavNepr,
110/13 in 19/15; v nadaljnjem besedilu: ZGO-1), izpolnjuje pogoje za
pooblaščenega arhitekta in inženirja s tistega strokovnega področja, za katerega
ima opravljen strokovni izpit. Šteje se, da posameznik, ki je z dnem začetka
uporabe tega zakona vpisan v imenik ZAPS z licenco A ali KA v skladu z ZGO-1,
izpolnjuje pogoje za pooblaščenega prostorskega načrtovalca po tem zakonu.
(2) Posamezniku iz prejšnjega odstavka IZS oziroma ZAPS vpiše
v imenik pooblaščenih arhitektov in inženirjev poklicni naziv po tem zakonu s
področja, za katerega je opravil strokovni izpit. Če gre za pooblaščenega
arhitekta, ki nima pridobljene licence A v skladu z ZGO-1, se v imenik
pooblaščenih arhitektov vpiše omejeno pooblastilo »pooblaščeni arhitekt brez
pooblastila za vodenje izdelave občinskih podrobnih prostorskih načrtov«.
Posameznik mora najkasneje v šestih mesecih po začetku uporabe tega zakona predložiti
dokazilo o načinu opravljanja poklicnih nalog iz tretjega odstavka 5. člena
tega zakona in dokazilo o sklenjenem zavarovanju odgovornosti za škodo iz 15.
člena tega zakona. Če v tem roku dokazil ne predloži, mu zbornica po uradni
dolžnosti izda odločbo o mirovanju in vpiše mirovanje v imenik.
(3) Šteje se, da posameznik, ki je z dnem začetka uporabe
tega zakona vpisan v imenik IZS s pooblastilom za odgovorno vodenje del za
zahtevne objekte v skladu z ZGO‑1,
izpolnjuje pogoje za izvajanje nalog nadzora nad gradnjo za zahtevne objekte s
tistega strokovnega področja, za katerega ima opravljen strokovni izpit.
(4) Posamezniku iz prejšnjega odstavka IZS vpiše v imenik
pooblaščenih inženirjev omejeno pooblastilo in sicer za odgovornega nadzornika
vseh vrst zahtevnosti objektov s področja, za katerega je opravil strokovni
izpit. Posameznik mora najkasneje v šestih mesecih po začetku uporabe tega
zakona predložiti dokazilo o načinu opravljanja poklicnih nalog iz tretjega
odstavka 5. člena tega zakona in dokazilo o sklenjenem zavarovanju odgovornosti
za škodo iz 15. člena tega zakona. Če v tem roku dokazil ne predloži, mu
zbornica po uradni dolžnosti izda odločbo o mirovanju in vpiše mirovanje v
imenik. Ti posamezniki ne smejo uporabljati poklicnega naziva pooblaščeni
inženir.
(5) Šteje se, da posameznik, ki ima z dnem začetka uporabe
tega zakona na podlagi ZGO-1 pravico nastopati kot odgovorni nadzornik ali
odgovorni nadzornik posameznih del in ni vpisan v imenik IZS, izpolnjuje pogoje
za vpis v imenik pooblaščenih inženirjev z omejenim pooblastilom in sicer za
nadzornega inženirja za tisto strokovno področje, za katerega ima opravljen
strokovni izpit po ZGO-1 in za objekte iste stopnje zahtevnosti kot po ZGO-1.
(6) Posameznik iz prejšnjega odstavka mora vložiti zahtevo za
vpis v imenik pooblaščenih inženirjev in zahtevi predložiti dokazila o pravici
nastopati kot odgovorni nadzornik ali odgovorni nadzornik posameznih del po
ZGO-1 ter dokazilo o načinu opravljanja poklicnih nalog iz tretjega odstavka 5.
člena tega zakona in dokazilo o sklenjenem zavarovanju odgovornosti za škodo iz
15. člena tega zakona. Če posameznik v roku šestih mesecev po začetku uporabe
tega zakona ne vloži zahteve za vpis v imenik pooblaščenih inženirjev, po
poteku tega roka ne izpolnjuje več pogojev za izvajanje storitev nadzora nad
gradnjo. Ti posamezniki ne smejo uporabljati poklicnega naziva pooblaščeni
inženir.
56. člen
(pridobljene pravice po ZGeoD-1 in ZEN)
(1) Šteje se, da posameznik, ki je z dnem začetka uporabe
tega zakona vpisan v imenik pooblaščenih inženirjev in v imenik geodetov v
skladu z določbami Zakona o geodetski dejavnosti (Uradni list RS, št. 77/10; v
nadaljnjem besedilu: ZGeoD-1) in ima opravljen izpit iz geodetske stroke in
strokovni izpit za izvajanje geodetskih storitev po dosedanjih predpisih,
izpolnjuje pogoje za pooblaščenega inženirja s področja geodezije po tem
zakonu.
(2) Posamezniku iz prejšnjega odstavka IZS vpiše v imenik pooblaščenih
inženirjev poklicni naziv »pooblaščeni inženir s področja geodezije«.
Posameznik mora najkasneje v šestih mesecih po začetku uporabe tega zakona
predložiti dokazilo o načinu opravljanja poklicnih nalog iz tretjega odstavka
5. člena tega zakona in dokazilo o sklenjenem zavarovanju odgovornosti za škodo
iz 15. člena tega zakona. Če v tem roku dokazil ne predloži, mu IZS po uradni
dolžnosti izda odločbo o mirovanju in vpiše mirovanje v imenik.
(3) Ne glede na določbo prvega odstavka tega člena
posameznik, ki je z dnem začetka uporabe tega zakona vpisan samo v imenik
pooblaščenih inženirjev, ne sme potrjevati elaboratov geodetskih storitev iz
sedmega odstavka 6. člena Zakona o evidentiranju nepremičnin (Uradni list RS,
št. 47/06, 65/07 – odl. US in 79/12 – odl. US; v nadaljnjem besedilu: ZEN),
dokler ne opravi strokovnega izpita v skladu z določbami 10. člena tega zakona.
Posamezniku se prizna ustrezni del strokovnega izpita, ki je vsebinsko enak
opravljenemu strokovnemu izpitu za imenovanje v naziv ali drugemu strokovnemu
izpitu. O priznanju dela izpita odloči IZS z odločbo.
(4) Posamezniku iz prejšnjega odstavka IZS vpiše v imenik pooblaščenih
inženirjev poklicni naziv »pooblaščeni inženir s področja geodezije brez
pooblastila za potrjevanje elaboratov geodetskih storitev iz sedmega odstavka
6. člena ZEN«. Posameznik mora najkasneje v šestih mesecih po začetku uporabe
tega zakona predložiti dokazilo o načinu opravljanja poklicnih nalog iz
tretjega odstavka 5. člena tega zakona in dokazilo o sklenjenem zavarovanju
odgovornosti za škodo iz 15. člena tega zakona. Če v tem roku dokazil ne
predloži, mu IZS po uradni dolžnosti izda odločbo o mirovanju in vpiše
mirovanje v imenik.
57. člen
(dokončanje postopkov)
Postopki vpisa v imenik in izbrisa iz imenika ZAPS in IZS,
opravljanja strokovnih izpitov, podeljevanja licenc, priznavanja poklicnih
kvalifikacij, disciplinski postopki in drugi postopki, začeti pred začetkom
uporabe tega zakona, ki jih skladno z ZGO-1 vodita ZAPS in IZS, se dokončajo po
ZGO‑1.
58. člen
(priznavanje pridobljenih praktičnih izkušenj, izobrazbe in
strokovnih izpitov v prehodnem obdobju)
(1) Pridobljene praktične izkušnje do začetka uporabe tega
zakona se štejejo kot pridobljene praktične izkušnje po tem zakonu.
(2) Šteje se, da posameznik izpolnjuje pogoj strokovnega
izpita iz 10. člena tega zakona, če je pred začetkom uporabe tega zakona
opravil strokovni izpit iz odgovornega projektiranja po ZGO-1 ali geodetske
stroke po ZGeoD-1 in izvajanja geodetskih storitev po ZGeoD-1, še pet let po
uveljavitvi tega zakona.
(3) Šteje se, da posameznik izpolnjuje pogoj ustrezne
izobrazbe iz 8. člena tega zakona, če ima najmanj visoko strokovno izobrazbo po
študijskih programih pred uveljavitvijo bolonjskega študija iz geodetske smeri
ali s področja inženirskih znanosti, zlasti s področja gradbeništva,
strojništva, elektrotehnične stroke, tehnoloških strok, rudarstva,
geotehnologije, geologije, geodezije, prometnega inženirstva, še pet let po
uveljavitvi tega zakona.
(4) Ne glede na določbe 9. člena tega zakona mora imeti
posameznik iz prejšnjega odstavka najmanj pet let delovnih izkušenj po
pridobljeni izobrazbi iz prejšnjega odstavka, če želi pristopiti k strokovnemu
izpitu po tem zakonu.
(5) Ne glede na določbo drugega odstavka 8. člena tega zakona
se šteje, da diplomanti študijskega programa druge bolonjske stopnje, ki je po
dosedanjih predpisih ustrezal za pridobitev pooblastil in licenc A ter KA po
ZGO-1 in je bil začet najkasneje v letu 2021, izpolnjujejo pogoj glede ustrezne
vrste izobrazbe po tem zakonu.
59. člen
(priznavanje diplom in javnih listin in druge posebnosti)
(1) Za namen uveljavljanja pravic iz tega zakona se diplome
in javne listine o opravljenih strokovnih izpitih, pridobljene na območju SFRJ
do 25. junija 1991, štejejo za enakovredne diplomam in javnim listinam o
opravljenih strokovnih izpitih, pridobljenih v Republiki Sloveniji.
(2) Potrdila o strokovnih izpitih, opravljenih po dosedanjih
predpisih, veljajo v obsegu, za katerega so bila dana.
60. člen
(uskladitev pogojev za opravljanje dejavnosti)
Gospodarski subjekt, ki na dan začetka uporabe tega zakona
opravlja dejavnost po tem zakonu in izpolnjuje pogoje iz ZGO-1, Zakona o
urejanju prostora (Uradni list RS, št. 110/02, 8/03 – popr., 58/03 –
ZZK-1, 33/07 – ZPNačrt, 108/09 – ZGO-1C in 80/10 – ZUPUDPP) in ZGeoD-1, lahko
opravlja dejavnost pod temi pogoji še največ eno leto po začetku uporabe tega
zakona.
61. člen
(izdajanje žigov)
Ne glede na določbo drugega odstavka 7. člena tega zakona
zbornica pooblaščenemu arhitektu in inženirju ob vpisu v imenik pooblaščenih
arhitektov in inženirjev do 1. januarja 2021 po uradni dolžnosti izda žig.
62. člen
(nadaljevanje dela in uskladitev aktov ZAPS in IZS)
(1) ZAPS in IZS, ustanovljena na podlagi ZGO-1, nadaljuje z
delom kot zbornica po tem zakonu.
(2) Akti ZAPS in IZS se morajo uskladiti s tem zakonom v roku
šestih mesecev po uveljavitvi tega zakona.
(3) Imenik ZAPS, vzpostavljen na podlagi ZGO-1, se šteje za
imenik pooblaščenih arhitektov, imenik IZS, vzpostavljen na podlagi ZGO-1, pa
za imenik pooblaščenih inženirjev po tem zakonu.
63. člen
(obveznost izdaje splošnih aktov zbornice)
Zbornica mora splošne akte iz 6. člena, drugega odstavka 8.
člena, osmega odstavka 10. člena, sedmega odstavka 11. člena, 36. člena, 44.
člena in 47. člena tega zakona sprejeti najkasneje v šestih mesecih po
uveljavitvi tega zakona.
64. člen
(podaljšanje veljavnosti sedanjih izvršilnih predpisov)
(1) Pravilnik o pogojih, ki jih mora za izvajanje javnih
pooblastil izpolnjevati poklicna zbornica (Uradni list RS, št. 59/03) velja še
naprej kot predpis, izdan na podlagi prvega odstavka 49. člena tega zakona.
(2) Pravilnik o priznavanju poklicne kvalifikacije odgovorni projektant
za področje arhitekture državljanom držav članic Evropske unije, Evropskega
gospodarskega prostora in Švicarske konfederacije (Uradni list RS, št. 63/08,
83/13 in 1/16) velja še naprej kot predpis, izdan na podlagi drugega odstavka
23. člena tega zakona.
65. člen
(prenehanje veljavnosti izvršilnih predpisov)
(1) Z dnem uveljavitve tega zakona prenehajo veljati
naslednji predpisi, ki pa se do uveljavitve ustreznih predpisov na podlagi tega
zakona, uporabljajo še naprej, kolikor niso v nasprotju s tem zakonom:
-       
Pravilnik o strokovnih izpitih s področja opravljanja inženirskih storitev
(Uradni list RS, št. 124/03, 56/05 in 78/11)
-       
Pravilnik o programu in načinu opravljanja izpita iz geodetske stroke
(Uradni list RS, št. 10/11) in
-       
Pravilnik o obliki in vsebini ter o načinu vodenja imenika Zbornice za
arhitekturo in prostor Slovenije in Inženirske zbornice Slovenije (Uradni list
RS, št. 123/03, 56/05 in 108/09 – ZGO-1C).
(2) Z dnem uveljavitve tega zakona preneha veljati:
-       
Pravilnik o programu in načinu opravljanja strokovnega izpita za
izvajanje geodetskih storitev (Uradni list RS, št. 11/11, 23/11),
-       
Pravilnik o vsebini in obliki geodetske izkaznice ter postopku izdaje
geodetske izkaznice (Uradni list št. 14/11) in
-       
Pravilnik o pogojih in postopkih za točkovanje, spremljanje, potrjevanje
in evidentiranje obveznega strokovnega izobraževanja geodetov (Uradni list RS,
št. 10/11).
66. člen
(prenehanje veljavnosti in prenehanje uporabe)
Z dnem uveljavitve tega zakona preneha veljati, uporablja pa
se do začetka uporabe tega zakona:
1.     
V Zakonu o geodetski dejavnosti (Uradni list RS, št. 77/10):
- 
v prvem odstavku 1. člena besedilo »in določa pogoje za opravljanje te
dejavnosti« in drugi odstavek tega člena,
- 
naslov drugega poglavja »II. Pogoji za opravljanje geodetske dejavnosti«
in 3. do 16. člen,
- 
naslov tretjega poglavja »III. Pogoji za opravljanje geodetske dejavnosti
za tuje ponudnike« in 17. do 24. člen,
- 
naslov petega poglavja »V. Združevanje geodetov« in 26. člen,
- 
40. do 45. člen.
2.     
V Zakonu o evidentiranju nepremičnin (Uradni list RS, št. 47/06, 65/07 –
odl. US in 79/12 – odl. US) drugi in sedmi odstavek 6. člena in
3.     
V Zakonu o državnem geodetskem referenčnem sistemu (Uradni list RS, št.
25/14) prvi odstavek 17. člena.
67. člen
(začetek veljavnosti in uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. junija 2018.
Št. 803-07/17-1/44
Ljubljana, dne 24. oktobra 2017
EPA 1983-VII
Državni zbor
Republike Slovenije
dr. Milan Brglez l.r.
Predsednik