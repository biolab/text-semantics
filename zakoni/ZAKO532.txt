I. SPLOŠNE DOLOČBE
1. člen
(namen zakona)
Ta zakon ureja vrsto, organizacijo in obseg obrambe države.
2. člen
(namen obrambe)
Temeljni namen obrambe je odvračanje napada na državo ter
obramba neodvisnosti, nedotakljivosti in celovitosti države. Ta namen se
uresničuje tudi z vključevanjem in z aktivnim sodelovanjem države v mednarodnih
varnostnih povezavah na podlagi mednarodnih pogodb.
3. člen
(obrambni sistem)
(1) Obrambo države sestavljata vojaška in civilna obramba. 
(2) Vojaško obrambo izvajajo samostojno ali v zavezništvu na
podlagi mednarodnih pogodb, obrambne sile, ki jih sestavlja Slovenska vojska (v
nadaljnjem besedilu: Slovenska vojska ali vojska).
(3) Civilna obramba obsega ukrepe državnih organov in organov
lokalne samouprave za delovanje v vojni, gospodarsko in psihološko obrambo ter
druge nevojaške oblike obrambe, ki jih izvajajo državljani, samoupravne lokalne
skupnosti, državni organi, gospodarske družbe, zavodi in druge organizacije. 
(4) Vojaška in civilna obramba države tvorita celoto. 
(5) Obrambne zadeve so v državni pristojnosti.
4. člen
(spoštovanje mednarodnega vojnega prava)
Vse oblike vojaške in civilne obrambe temeljijo in se
izvajajo v skladu z načeli mednarodnega vojnega prava oziroma sprejetimi
mednarodnimi obveznostmi.
5. člen
(pomen pojmov)
V tem zakonu uporabljeni pojmi imajo naslednji pomen: 
1.     
Vojaška obramba je obramba države z orožjem in drugimi vojaškimi
sredstvi, izvaja pa jo Slovenska vojska samostojno ali skupaj z zavezniškimi
vojskami. 
2.     
Civilna obramba je celota ukrepov in dejavnosti državnih organov,
organov lokalne samouprave, gospodarskih družb, zavodov in drugih organizacij
ter državljanov in državljank (v nadaljnjem besedilu: državljanov), s katerimi
se z nevojaškimi sredstvi in načini podpira in dopolnjuje vojaška obramba
države, zagotavlja delovanje oblasti ter preskrba, zaščita in preživetje
prebivalstva v vojnem stanju. 
3.     
Varstvo pred naravnimi in drugimi nesrečami je sistem, ki obsega varstvo
ljudi, živali, premoženja, kulturne dediščine ter okolja pred naravnimi in
drugimi nesrečami. Naravne nesreče so tiste, ki jih povzročijo naravne sile,
druge nesreče pa so tiste, ki jih povzroči človek s svojo dejavnostjo in
ravnanjem, pa tudi vojna, izredno stanje in druge oblike množičnega nasilja. 
4.     
Izredno stanje se razglasi, kadar velika ali splošna nevarnost ogroža
obstoj države. Izredno stanje se lahko razglasi, če grozi povečana nevarnost
napada na državo oziroma nastane neposredna vojna nevarnost. Povečano nevarnost
napada na državo oziroma neposredno vojno nevarnost lahko predstavlja tudi
nevarnost oboroženega napada ali oborožen napad na državo ali države, s
katerimi je Republika Slovenija v zavezništvu na podlagi mednarodnih pogodb.
5.     
Vojno stanje se razglasi ob vojaškem napadu na državo. Vojaški napad na
katerikoli del države in s kakršnimikoli vojaškimi sredstvi in načini se šteje
za napad na celo državo. Vojno stanje se lahko razglasi tudi ob oboroženem
napadu na Republiko Slovenijo ali na državo oziroma države, s katerimi je
Republika Slovenija v zavezništvu na podlagi mednarodnih pogodb. Za oborožen
napad v skladu s tem zakonom se šteje tudi napad s sredstvi in na način, ki
daje Republiki Sloveniji, napadeni zavezniški državi ali državam pravico do
individualne ali kolektivne samoobrambe v skladu z ustanovno listino
Organizacije združenih narodov.
6.     
Ukrepi za pripravljenost so celota organizacijskih, kadrovskih,
tehničnih in drugih ukrepov ter aktivnosti, s katerimi se zagotovi načrtno, pravočasno
in organizirano povečanje pripravljenosti za obrambo države in organiziran
prehod v vojno stanje. 
6.a Pripravljenost Slovenske vojske je stanje, ki odraža
njeno sposobnost za izvrševanje z zakonom predpisanih nalog v miru in v vojni.
7.     
Slovenska vojska so vojaška poveljstva, enote, zavodi in druge vojaške
sestave, ki so pod enotnim poveljstvom, z enotnimi oznakami pripadnosti
Slovenski vojski in ki odkrito nosijo orožje.
8.     
Stalna sestava vojske je formacija, ki jo sestavljajo poklicni
pripadniki vojske, to so vojaki, podčastniki, častniki in vojaški uslužbenci (v
nadaljnjem besedilu: vojaške osebe) ter civilne osebe, ki delajo v vojski,
vendar civilne osebe ne opravljajo vojaške službe. 
9.     
Mirnodobna sestava vojske je formacija, ki jo sestavljajo poklicni
pripadniki vojske, vojaški obvezniki na služenju vojaškega roka in pripadniki
rezervne sestave, kadar so vpoklicani v vojaško službo 
10.  
Vojna sestava vojske je formacija, ki jo sestavljajo pripadniki stalne
sestave, vojaški obvezniki na služenju vojaškega roka in pripadniki rezervne
sestave, ki so razporejeni v vojno sestavo vojske. 
11.  
Rezervna sestava so vsi vojaški obvezniki, ki niso pripadniki mirnodobne
sestave in so dolžni služiti v rezervni sestavi. Pripadniki rezervne sestave so
tudi državljani, ki sklenejo pogodbo o službi v rezervni sestavi.
12.  
 Formacija je seznam funkcionalnih in kadrovskih dolžnosti, pogojev za
njihovo opravljanje ter potrebnih materialnih sredstev in opreme, za vojaško
poveljstvo, enoto ali zavod v stalni, mirnodobni in vojni sestavi ter njena
kadrovska in materialna popolnitev. 
13.  
Vojaška služba je opravljanje vojaških in drugih del v vojaških
poveljstvih, enotah in zavodih ter drugih sestavah vojske in na določenih
delovnih mestih v ministrstvu, pristojnem za obrambo (v nadaljnjem besedilu:
ministrstvo) ter v drugih državnih organih. 
14.  
Vojaška oseba je oseba, ki opravlja vojaško službo.
14.a Delavec
po tem zakonu je vojaška oseba, civilna oseba, ki poklicno dela v vojski ali
druga oseba, ki poklicno opravlja upravne in strokovno tehnične naloge v
ministrstvu (v nadaljnjem besedilu: delavec, ki poklicno opravlja delo na
obrambnem področju, delavec na obrambnem področju ali delavec).
15.  
Upravne zveze so posebej organiziran sistem zvez za vodenje obrambe, ki
povezuje državne organe, gospodarske družbe, zavode in druge organizacije,
katerih dejavnost je posebnega pomena za obrambo, ter državne organe in
Slovensko vojsko. 
16.  
Obrambne priprave so celota organizacijskih, kadrovskih, tehničnih in
drugih ukrepov ter dejavnosti za zagotovitev potrebne pripravljenosti vojaške
in civilne obrambe ter za njuno izvajanje. 
17.  
Vodja priprav civilne obrambe je predstojnik državnega organa, organ
upravljanja gospodarske družbe, zavoda ali druge organizacije, katere dejavnost
je posebnega pomena za obrambo, oziroma druge gospodarske družbe, zavoda ali
organizacije, ki je dolžna opravljati proizvodnjo ali storitve v vojnem stanju,
župan oziroma predsednik pokrajine.
II. DOLŽNOSTI IN PRAVICE DRŽAVLJANOV PRI OBRAMBI DRŽAVE
6. člen
(vrste obrambnih dolžnosti)
(1) Pri obrambi države imajo državljani v skladu z ustavo
naslednje dolžnosti: 
-       
vojaško dolžnost, ki jo uresničujejo v Slovenski vojski in v enotah za
zveze; 
-       
delovno dolžnost, ki jo uresničujejo z opravljanjem del, ki so nujna za
oskrbo Slovenske vojske, prebivalstva, delovanje državnih organov, organov
lokalne samouprave in druge obrambne potrebe; 
-       
materialno dolžnost, ki jo uresničujejo z dajanjem vozil, strojev,
objektov in drugih sredstev za vojsko, državne organe ter druge obrambne
potrebe. 
(2) Državljan, ki mu je priznan ugovor vesti vojaški
dolžnosti, sodeluje pri obrambi države tako, da nadomestno civilno službo
praviloma opravi v civilni zaščiti ali v drugih silah za zaščito, reševanje in
pomoč, oziroma se usposobi za zaščito in reševanje ter te dolžnosti opravlja
tudi v vojni.
7. člen
(pravica do samoobrambe)
(1) Državljani imajo v vojnem stanju pravico, da se
samoorganizirajo in vključijo v obrambo države. 
(2) Državljani iz prejšnjega odstavka so se dolžni podrediti
najbližjemu vojaškemu poveljstvu ali enoti, do tedaj pa zagotoviti enotno
poveljevanje, nošenje oznak pripadnosti Slovenski vojski, odkrito nošenje
orožja in spoštovanje mednarodnega vojnega in humanitarnega prava. 
(3) Za državljane iz prvega odstavka tega člena smiselno
veljajo določbe, kot jih ta zakon določa za pravice in dolžnosti vojaških oseb.
8. člen
(vojaška dolžnost)
Vojaško dolžnost ureja poseben zakon.
9. člen
(izvrševanje delovne in materialne dolžnosti)
(1) Delovna dolžnost se izvršuje v vojnem ali izrednem
stanju, če tako odloči Državni zbor Republike Slovenije (v nadaljnjem besedilu:
Državni zbor). 
(2) Materialna dolžnost se izvršuje v vojnem ali izrednem
stanju, če tako določi Državni zbor, v miru pa le zaradi pregledov in vaj.
10. člen
(delovna dolžnost)
(1) Delovno dolžnost izvajajo državljani, ki so stari najmanj
18 in ne več kot 63 (moški) oziroma 55 let (ženske) in so zdravstveno sposobni
za delo. 
(2) Med izvajanjem delovne dolžnosti delavci nimajo pravice
do stavke. 
(3) Vlada Republike Slovenije (v nadaljnjem besedilu: vlada)
podrobneje uredi izvajanje delovne dolžnosti.
11. člen
(materialna dolžnost)
(1) Državljan, ki je zavezan materialni dolžnosti, ima
pravico do nadomestila za uporabo sredstev, ki jih je predal za obrambne
potrebe. 
(2) Materialna dolžnost se lahko naloži tudi pravnim osebam,
razen za sredstva in opremo, ki so namenjena zaščiti in reševanju,
zdravstvenemu varstvu ter delovanju organov za notranje zadeve. 
(3) Za materialno dolžnost se šteje tudi začasna uporaba
zemljišč ali objektov, na katerih se izvaja mobilizacija vojske ali vojaške
vaje. 
(4) S posebnim zakonom se določi vrsto sredstev, opreme in
nepremičnin, za katere pristojna organizacijska enota ministrstva (v nadaljnjem
besedilu: upravni organ, pristojen za obrambne zadeve) lahko naloži materialno
dolžnost za potrebe obrambe, varnosti, zaščite, reševanja in pomoči, vodenje
evidence, postopek razporejanja in prevzema sredstev, način določanja
nadomestila za uporabo sredstev ter način ugotavljanja škode in izplačevanja
odškodnin na sredstvih, za katere je naložena materialna dolžnost.
12. člen
(razporejanje)
(1) K opravljanju vojaške in delovne dolžnosti državljane
razporedi upravni organ, pristojen za obrambne zadeve. 
(2) Državljan, ki je razporejen k opravljanju vojaške
dolžnosti, ne more biti razporejen na drugo dolžnost. 
(3) Državljan, ki je razporejen na delovno dolžnost ali v
civilno zaščito, oziroma opravlja operativne dolžnosti v drugih silah za
zaščito, reševanje in pomoč, praviloma ne more biti razporejen na vojaško
dolžnost. 
(4) Vlada podrobneje predpiše kriterije za razporejanje na
obrambne dolžnosti.
13. člen
(dolžnost usposabljanja)
Državljan, ki je razporejen na vojaško ali delovno dolžnost,
se je dolžan usposabljati za opravljanje te dolžnosti v skladu s predpisi.
14. člen
(dolžnost varovanja tajnih obrambnih podatkov)
(1) Kdor se pri opravljanju obrambnih dolžnosti, pri delu ali
kako drugače seznani s tajnimi obrambnimi podatki, jih je dolžan varovati v
skladu s predpisi, ki urejajo določanje, varovanje in dostop do tajnih podatkov
državnih organov in varovanje tajnih obrambnih podatkov.
(2) Dolžnost varovanja obrambnih podatkov iz prejšnjega
odstavka velja tudi po prenehanju dela ali opravljanja dolžnosti. Posameznika
lahko dolžnosti varovanja obrambnih podatkov, ki so strogo tajni, izjemoma
zaradi utemeljenih razlogov odveže vlada, tajnih obrambnih podatkov drugih
stopenj tajnosti pa pristojni minister, če z zakonom ni določeno drugače.
(3) Vlada predpiše, kateri obrambni podatki se ne smejo
vnašati v javne publikacije.
(4) Minister, pristojen za obrambo (v nadaljnjem besedilu:
minister), predpiše merila za določanje tajnih obrambnih podatkov v skladu z
zakonom ter splošne in posebne ukrepe za njihovo varovanje.
15. člen
(dolžnost zglasitve)
(1) Državljan, ki je zavezan vojaški, delovni ali materialni
dolžnosti, se je na podlagi poziva pristojnega organa dolžan zglasiti na
določenem kraju in ob določenem času oziroma dostaviti materialno sredstvo. 
(2) Če se vpoklicani ne odzove na poziv in ne opraviči
svojega izostanka, lahko upravni organ, ki je izdal poziv, izda nalog, da ga
privede policija.
16. člen
(omejitev prostega gibanja)
(1) Poveljnik vojaškega teritorialnega poveljstva oziroma
poveljnik bataljona, njemu enake ali višje enote, lahko v vojnem stanju,
praviloma v sporazumu s policijo, prepove prosto gibanje na območju, kjer
potekajo boji.
(2) Omejitev iz prejšnjega odstavka sme trajati le toliko
časa, kolikor je to nujno potrebno.
17. člen
(varstvo pri opravljanju obrambnih dolžnosti)
(1) Poškodba ali bolezen, ki nastane pri opravljanju delovne
ali materialne dolžnosti, se šteje kakor poškodba pri delu ali poklicna
bolezen. Državljan, ki se pri opravljanju vojaške dolžnosti poškoduje ali
zboli, ima pravice po posebnih predpisih. 
(2) Za poškodbo iz prejšnjega odstavka se šteje tudi
poškodba, ki jo je državljan utrpel na poti z doma ali delovnega mesta na
zbirališče, oziroma pri povratku po običajni poti do doma ali delovnega mesta. 
(3) Družinski člani državljana, ki je izgubil življenje pri
opravljanju obrambnih dolžnosti, imajo po njem pravico do pokojnine ter pravico
do povračila stroškov prevoza in pogrebnih storitev, v skladu s predpisi o
pokojninskem in invalidskem zavarovanju oziroma zdravstvenem zavarovanju. 
(4) Osnova za odmero pravic po tem členu je povprečna mesečna
plača na zaposlenega delavca v državi v zadnjem mesecu pred nastankom poškodbe,
če je to za državljana ugodneje. 
(5) Stroške za zdravstveno, invalidsko in pokojninsko
zavarovanje ter pravice iz prejšnjih odstavkov tega člena krije država, če
državljan ni zavarovan na drugi podlagi.
18. člen
(telesna okvara)
(1) Državljan, ki se je v miru pri opravljanju obrambnih
dolžnosti poškodoval brez svoje krivde tako, da je njegov organizem okvarjen
najmanj za 20% po predpisih o vojnih invalidih, ima pravico do enkratne denarne
pomoči. 
(2) Do enkratne denarne pomoči po prejšnjem odstavku je
upravičen državljan tudi v primeru, kadar je njegov organizem okvarjen najmanj
za 20% zaradi bolezni, ki je nastala ali se poslabšala neposredno zaradi
opravljanja obrambnih dolžnosti. 
(3) Do enkratne denarne pomoči iz prvega odstavka tega člena
so upravičeni tudi družinski člani državljana, ki je pri opravljanju obrambnih
dolžnosti izgubil življenje. 
(4) Pravic iz prvega, drugega in tretjega odstavka tega člena
ni mogoče uveljavljati zaradi poškodbe, okvare, bolezni ali smrti, ki je
nastala v času dovoljenega ali nedovoljenega odhoda ali odsotnosti z
opravljanja obrambne dolžnosti, zaradi delovanja ali aktivnosti, ki ni povezano
z obrambno dolžnostjo.
(5) Vlada določi višino enkratne denarne pomoči, ki ne more
biti nižja od 12 zajamčenih plač, ter postopek za uveljavljanje pravic iz
prejšnjega in tega člena.
19. člen
(odškodninska odgovornost)
(1) Državljan, ki je pri opravljanju obrambnih dolžnosti
utrpel škodo, ima pravico do njenega povračila po splošnih predpisih. 
(2) Državljan ali pravna oseba imata pravico do povračila
dejanske škode, ki sta jo utrpela zaradi vojaških vaj. 
(3) Državljan, ki je med izvajanjem obrambnih dolžnosti ali v
zvezi z njimi, namenoma ali iz velike malomarnosti povzročil škodo, odgovarja
po predpisih, ki urejajo odškodninsko odgovornost javnih uslužbencev. 
(4) Minister predpiše postopek za ugotavljanje škode in
izplačilo odškodnine iz drugega odstavka tega člena.
20. člen
(zbiranje in varstvo osebnih podatkov)
(1) Upravni organ, pristojen za obrambne zadeve, zbira,
obdeluje, uporablja in hrani naslednje osebne podatke: 
1.     
državljanih, ki bodo v tekočem letu dopolnili 17 let starosti, podatke o
enotni matični številki, imenu in priimku, datumu in kraju rojstva, stalnem in
začasnem prebivališču, zdravstvenem stanju, družinskem stanju, šolski
izobrazbi, zaposlitvi in poklicu, vojaško strokovni usposobljenosti in znanjih,
pomembnih za vojaške dolžnosti, zato da se ugotovi njihova sposobnost za
vojaško službo, izvajanje vojaške dolžnosti ter jim določi razpored v vojski; 
2.     
državljanih, ki želijo opraviti prostovoljno služenje vojaškega roka,
prostovoljno opravljati vojaško službo v rezervni sestavi, delati v stalni
sestavi Slovenske vojske ali poklicno opravljajo delo na obrambnem področju,
poleg podatkov iz prejšnje točke še podatke o predkaznovanosti v skladu z
zakonom o javnih uslužbencih, zato da se zagotovi izvrševanje njihovih pravic
in dolžnosti v skladu s tem zakonom; 
3.     
državljanih, ki vodijo priprave civilne obrambe, podatke o enotni
matični številki, imenu in priimku, rojstvu in podatke o zaposlitvi ter
prebivališču, zato da se zagotovi ažurnost priprav civilne obrambe; 
4.     
družinskih članih pripadnikov Slovenske vojske in enot za zveze, podatke
o enotni matični številki, podatke o imenu in priimku, rojstvu, prebivališču in
zaposlitvi, zaradi izplačila preskrbnin v vojnem stanju; 
5.     
osebah, ki jih na zahtevo organov, gospodarskih družb, zavodov in drugih
organizacij razporedi na delovno dolžnost, podatke o enotni matični številki,
imenu in priimku, rojstvu, prebivališču in delovnem mestu oziroma dolžnosti, na
katero so razporejene, zato da se zagotovi ažurnost priprav za izvajanje
delovne dolžnosti; 
6.     
vrsti, zmogljivosti, stanju transportnih in drugih sredstev ter o enotni
matični številki imenu in priimku ter prebivališču lastnikov in uporabnikov teh
sredstev oziroma zemljišč in objektov, zaradi popolnitve vojske ter drugih
obrambnih potreb. 
(2) Upravni organ, pristojen za obrambne zadeve, v skladu s
prejšnjim odstavkom vodi zbirke osebnih podatkov o vojaških obveznikih,
pripadnikih Slovenske vojske in štipendistih, pripadnikih enot za zveze,
lastnikih ali uporabnikih materialnih sredstev, ki jim je naložena materialna
dolžnost, vodjih priprav civilne obrambe, upravičencih do preskrbnin in
razporejenih na delovno dolžnost. 
(3) Upravni organ iz prejšnjega odstavka je v skladu z
zakonom odgovoren za varstvo osebnih podatkov iz prvega odstavka tega člena. 
(4) Ministrstvo vodi zbirne podatke v skladu s prvim in
drugim odstavkom tega člena.
21. člen
(posredovanje osebnih podatkov)
(1) Upravni organ, pristojen za obrambne zadeve, lahko osebne
podatke iz prejšnjega člena posreduje: 
1.     
vojaškemu poveljstvu, enoti ali zavodu ter organu, v katerega je
državljan razporejen na podlagi vojaške dolžnosti, oziroma službi, pristojni za
izplačilo preskrbnin; 
2.     
organu, gospodarski družbi, zavodu in drugi organizaciji, kamor je
državljan razporejen na podlagi delovne dolžnosti; 
3.     
vojaškemu poveljstvu, enoti ali zavodu, organu, gospodarski družbi,
zavodu in drugi organizaciji, v katero je razporejeno transportno ali drugo
sredstvo, zemljišče ali objekt na podlagi materialne dolžnosti. 
(2) Vojaško poveljstvo, enota ali zavod, organ, gospodarska
družba, zavod in druga organizacija ter služba iz prejšnjega odstavka so v
skladu z zakonom odgovorni za varstvo osebnih podatkov, ki so jih prejeli od
upravnega organa, pristojnega za obrambne zadeve.
22. člen
(zbiranje osebnih podatkov in pravica do vpogleda)
(1) Organi in službe, ki zbirajo osebne podatke iz 20. člena
tega zakona, so jih dolžni dati na razpolago upravnemu organu, pristojnemu za
obrambne zadeve, na njegovo zahtevo. 
(2) Upravni organ iz prejšnjega odstavka neposredno zbira
osebne podatke iz 20. člena tega zakona le, če jih ni mogoče pridobiti iz
obstoječih zbirk podatkov. 
(3) Vsakdo ima pravico do vpogleda v osebne podatke, ki jih o
njem vodi upravni organ, pristojen za obrambne zadeve. 
(4) Upravni organ iz prejšnjega odstavka je dolžan v osmih
dneh od dneva vložitve pisnega zahtevka vsakogar seznaniti z osebnimi podatki,
ki jih o njem vodi. 
(5) Osebni podatki iz 20. člena tega zakona se uničijo, ko
prenehata rok in namen, za katera so se zbirali.
23. člen
(prijava spremembe osebnih podatkov)
Vojaški obvezniki, državljani ali pravne osebe, ki jim je
naložena materialna dolžnost, obvezniki delovne dolžnosti in vodje priprav
civilne obrambe so upravnemu organu, pristojnemu za obrambne zadeve, dolžni
sporočiti spremembo osebnih podatkov iz 20. člena tega zakona oziroma uničenje
ali odtujitev materialnega sredstva, za katero jim je naložena materialna
dolžnost, v 15 dneh po nastanku spremembe.
III. OBRAMBNI UKREPI
1. Ukrepi za pripravljenost
24. člen
(ukrepi za pripravljenost)
(1) S pripravami za izvajanje ukrepov za pripravljenost se
zagotavlja postopen in organiziran prehod Slovenske vojske in izvajalcev
civilne obrambe na delovanje v vojnem stanju. Priprave za izvajanje ukrepov za
pripravljenost obsegajo tudi priprave civilne zaščite. 
(2) Vlada določa priprave za izvajanje ukrepov za pripravljenost.
(3) Ob povečanju nevarnosti napada na državo ali v neposredni
vojni nevarnosti vlada predlaga Državnemu zboru uveljavitev potrebnih ukrepov
za pripravljenost. Ob neposredni vojni nevarnosti vlada lahko predlaga tudi
razglasitev izrednega stanja, mobilizacijo in uporabo Slovenske vojske ter
druge nujne ukrepe. 
(4) Ministrstvo skrbi za prenos in seznanjanje z ukrepi za
pripravljenost ter usklajuje priprave za njihovo izvajanje.
2. Mobilizacija
25. člen
(mobilizacija)
(1) Mobilizacija obsega postopke in aktivnosti, s katerimi
Slovenska vojska in državni organi v skladu z načrti preidejo na delovanje v
vojnem stanju, ostali izvajalci civilne obrambe in civilna zaščita pa v stanje
pripravljenosti za izvajanje nalog v vojni. 
(2) Mobilizacija je po obsegu delna ali splošna, po načinu
izvedbe pa tajna ali javna. 
(3) O splošni mobilizaciji odloča Državni zbor na predlog
vlade. O mobilizaciji Slovenske vojske odloča predsednik republike na predlog
vlade. 
(4) O mobilizaciji državnih organov in drugih izvajalcev
civilne obrambe ter civilne zaščite odloča vlada. O preverjanju mobilizacijske
pripravljenosti odloča minister. 
(5) Ministrstvo skrbi za usklajenost mobilizacijskih priprav
ter prenos povelij za izvajanje mobilizacije. 
(6) Vlada podrobneje uredi postopek in način izvajanja
mobilizacije.
26. člen
(kurirska služba)
(1) Ministrstvo organizira in ureja kurirsko službo za
izvajanje mobilizacije. 
(2) Kurirska služba se praviloma popolnjuje z vojaškimi
obvezniki, ki so izenačeni s položajem pripadnikov enot za zveze. 
(3) Organi lokalne samouprave so dolžni pomagati pri
organizaciji kurirske službe in izvajanju mobilizacije.
27. člen
(odgovornost za izvedbo mobilizacije)
Za izvedbo mobilizacije so odgovorni minister, vojaški
poveljniki, vodje priprav civilne obrambe in poveljniki civilne zaščite.
3. Obrambne potrebe
28. člen
(prostorski akti in infrastrukturni objekti)
(1) V državnih, občinskih in skupnih prostorskih aktih se
mora upoštevati obrambne potrebe in zagotoviti medsebojno usklajenost prostorskih
aktov pri določanju teh potreb. 
(2) Pri projektiranju in gradnji železniških prog in objektov
na njih, državnih cest in objektov na njih, mednarodnih letališč ter
telekomunikacijskih in energetskih povezav ter objektov širšega pomena, se mora
upoštevati obrambne potrebe. 
(3) Ministrstvo daje soglasje k prostorskim aktom pred
njihovim sprejemom z vidika upoštevanja obrambnih potreb in njihove medsebojne
usklajenosti v prostorskih aktih ter soglasja k projektom iz prejšnjega
odstavka pred izdajo gradbenega dovoljenja. 
(4) Vlada določi vrsto obrambnih potreb, ki jih je treba
upoštevati v prostorskih aktih ter pri projektiranju in gradnji objektov. Vlada
podrobneje določi tudi vrsto objektov, pri katerih se mora upoštevati obrambne
potrebe.
29. člen
(obrambni objekti in okoliši)
(1) Vlada določi objekte in okoliše objektov, ki so posebnega
pomena za obrambo ter predpiše ukrepe za njihovo varovanje.
(2) Okoliš iz prejšnjega odstavka je funkcionalno, ograjeno
ali neograjeno zemljišče vojaškega ali drugega objekta, ki je posebnega pomena
za obrambo ter varnostni pas ali območje, ki je potrebno za varno uporabo
takega objekta. Kot okoliš posebnega pomena za obrambo se lahko določi tudi
območje, predvideno za razmestitev vojske.
(3) Ministrstvo daje soglasje k prometu z zemljišči v
okoliših iz tega člena, če obrambni interes ni zavarovan z drugimi predpisi ter
soglasje za meritve, snemanje in raziskave v teh okoliših in objektih,
posebnega pomena za obrambo.
(4) Ne glede na prvi odstavek tega člena, se v načrtih
uporabe vojske lahko določijo pomembni energetski, transportni, proizvodni,
telekomunikacijski in drugi podobni objekti ter sedeži organov oblasti na ravni
države, kot objekti, pomembni za obrambo države. Njihovo varovanje, vključno z
zračnim prostorom nad temi objekti, obalo in pripadajočim akvatorijem pred temi
objekti, izvaja tudi vojska v skladu z načrti in po predhodni odobritvi vlade.
(5) Zračni prostor države nadzoruje in varuje vojska v skladu
z načrti, predpisi in mednarodnimi pogodbami.
30. člen
(dela posebnega pomena za obrambo)
Minister določi dela v vojaških poveljstvih, enotah ter v
ministrstvu, ki so posebnega pomena za obrambo, in ukrepe za njihovo varovanje.
31. člen
(aerosnemanje in raziskave)
(1) Aerosnemanja za izdelavo kartografskih publikacij lahko
opravljajo le pravne osebe, ki jih pooblasti vlada. 
(2) Tuje fizične in pravne osebe, ki opravljajo raziskovanja
na področjih, za katera je predpisano, da so pomembna za obrambo, morajo
predhodno pridobiti soglasje ministrstva ter ministrstva, pristojnega za raziskovalno
dejavnost.
4. Strokovne obveščevalne, protiobveščevalne in varnostne
naloge obrambe
32. člen
(obveščevalne in protiobveščevalne ter varnostne naloge)
(1) Obveščevalne in protiobveščevalne naloge obsegajo
zbiranje, dokumentiranje in analiziranje informacij ter podatkov, ki so
pomembni za obrambne interese države oziroma varovanje takih podatkov, zlasti
pa:
-       
ugotavljanje in ocenjevanje vojaških in politično varnostnih razmer ter
vojaških zmogljivosti izven države, ki so posebnega pomena za varnost države;
-       
zbiranje in ocenjevanje podatkov o razmerah na območjih, kjer med
izvrševanjem obveznosti, prevzetih v mednarodnih organizacijah, oziroma pri
opravljanju vojaške službe delujejo tudi pripadniki Slovenske vojske;
-       
odkrivanje in preprečevanje dejavnosti obveščevalnih služb vojaških
organizacij ter drugih organov in organizacij, ki ogrožajo obrambne interese
države, Slovensko vojsko ali ministrstvo.
(2) Varnostne naloge na obrambnem področju so:
-       
odkrivanje, preiskovanje in preprečevanje ogrožanja varnosti določenih
oseb, delovnih mest, objektov in okolišev, ki jih uporablja ministrstvo in
Slovenska vojska v državi ali zunaj nje ter podatkov o razvoju ali proizvodnji
določenega vojaškega orožja ali opreme;
-       
preiskovanje kaznivih dejanj v skladu z zakonom;
-       
proučevanje in predlaganje rešitev za fizično in tehnično varovanje;
-       
operativno varovanje določenih oseb, delovnih mest, objektov in
okolišev, ki so posebnega pomena za obrambo;
-       
varnostno preverjanje oseb v skladu s predpisi;
-       
usmerjanje dela vojaške policije pri opravljanju določenih varnostnih
nalog v skladu s tem zakonom.
(3) Obveščevalne in protiobveščevalne ter varnostne naloge na
obrambnem področju opravlja obveščevalno varnostna služba ministrstva.
(4) Elektronsko spremljanje mednarodnih sistemov zvez,
pomembnih za obrambne interese države, opravljajo za obveščevalno varnostno
službo ministrstva in druge potrebe, enote za elektronsko bojevanje Slovenske
vojske.
(5) Ne glede na tretji odstavek tega člena, štabni varnostni
organi Slovenske vojske izvajajo preventivne naloge protiobveščevalne zaščite
poveljstev, enot in zavodov vojske, štabno varnostne naloge ter usmerjajo in
vodijo delo vojaške policije, razen pri preiskovanju kaznivih dejanj v skladu s
tem zakonom, ki je v pristojnosti obveščevalno varnostne službe ministrstva.
Štabni varnostni organ generalštaba strokovno vodi in usmerja delovanje
podrejenih štabnih varnostnih organov ter sodeluje z obveščevalno varnostno
službo ministrstva.
33. člen
(obveščevalno varnostna služba)
(1) Obveščevalno varnostna služba iz prejšnjega člena se
organizira kot organizacijska enota ministrstva, ki ima lahko svoje izpostave v
Slovenski vojski. 
(2) Podatki in informacije, zbrane pri opravljanju
obveščevalnih in protiobveščevalnih ter varnostnih nalog, so podlaga za
analitične in operativne ocene, opravljanje štabno varnostnih nalog v vojski,
izdelavo načrtov uporabe vojske in drugih obrambnih priprav ter za načrtovanje
in izvajanje obrambnih ukrepov. S pomembnejšimi ugotovitvami obveščevalno varnostna
služba ministrstva seznanja ministra, načelnika generalštaba, predsednika
vlade, predsednika republike in po odločitvi predsednika vlade druge organe. 
(3) Če pri opravljanju nalog iz prejšnjega člena obveščevalno
varnostna služba ministrstva ali vojaška policija zazna oziroma odkrije kaznivo
dejanje, storjeno izven ministrstva ali Slovenske vojske, o tem brez odlašanja
obvesti policijo in ji zadevo preda v nadaljnji postopek. 
(4) Če policija ali Slovenska obveščevalno-varnostna agencija
pri opravljanju svojih nalog ugotovi, da obstajajo utemeljeni razlogi za sum,
da je vojaška oseba izvršila, izvršuje ali bo izvršila kaznivo dejanje, ki se
preganja po uradni dolžnosti, o tem brez odlašanja obvesti obveščevalno varnostno
službo ministrstva. Če policija vojaško osebo zaloti pri kaznivem dejanju, ki
ga v skladu z zakonom preiskuje obveščevalno varnostna služba ministrstva, ali
če pri kaznivem dejanju zaloti vojaškega obveznika, ki služi vojaški rok, ga
pridrži do prihoda vojaške policije. 
(5) Obveščevalno varnostna služba ministrstva pri opravljanju
svojih nalog sodeluje z ministrstvom, pristojnim za notranje zadeve, policijo
in Slovensko obveščevalno-varnostno agencijo in z njimi izmenjuje obveščevalne
informacije. Obveščevalno varnostna služba ministrstva lahko izmenjuje
obveščevalne informacije s tujimi vojaškimi obveščevalnimi in varnostnimi
službami po predhodnem soglasju ministra. 
(6) Minister določi pravila za izvajanje nalog obveščevalno varnostne
službe po predhodnem soglasju vlade.
34. člen
(pooblastila)
(1) Delavci obveščevalno varnostne službe ministrstva, ki
opravljajo obveščevalne in protiobveščevalne naloge iz prvega odstavka 32.
člena tega zakona in ki jih določi minister, imajo pooblastila, kot jih zakon
določa za delavce Slovenske obveščevalno-varnostne agencije. Pooblaščeni
delavci zbirajo obveščevalne podatke s tajnim sodelovanjem, s posebnimi
oblikami pridobivanja podatkov pod pogoji in na način, predpisan za Slovensko
obveščevalno-varnostno agencijo. 
(2) Delavci obveščevalno varnostne službe ministrstva, ki
opravljajo varnostne naloge in ki jih določi minister, imajo v skladu s tem
zakonom pri preprečevanju, odkrivanju in preiskovanju kaznivih dejanj v
ministrstvu in Slovenski vojski pooblastila, kot jih zakon določa za policijo.
Delavci varnostno obveščevalne službe ministrstva, ki opravljajo varnostne
naloge, ne morejo imeti tudi pooblastil iz prejšnjega odstavka. 
(3) Delavci obveščevalno varnostne službe ministrstva iz
prejšnjega odstavka lahko pri opravljanju nalog uporabijo s predpisi dovoljene
posebne ukrepe po postopku, pod pogoji ter v obsegu, kot je to z zakonom
določeno za policijo. 
(4) Delavci obveščevalno varnostne službe ministrstva iz
prvega in drugega odstavka tega člena pridobijo pooblastila, določena s tem
zakonom, če predhodno uspešno opravijo usposabljanje po programu, ki ga
predpiše minister. Delavec je dolžan vsaka tri leta opraviti preizkus
usposobljenosti, ki ga predpiše minister. Delavec, ki preizkusa ne opravi
uspešno, izgubi vsa pooblastila za delo v obveščevalno varnostni službi
ministrstva in se prerazporedi na delo, ki ustreza njegovi izobrazbi oziroma na
drugo dolžnost. 
(5) Pooblaščeni delavci, ki opravljajo obveščevalne in
protiobveščevalne ter varnostne naloge, se pri izvrševanju nalog praviloma
izkazujejo s službeno izkaznico. Delavci obveščevalno varnostne službe, ki so
razporejeni v vojno organizacijo službe, lahko pooblastila, določena s tem
zakonom, uporabljajo le, kadar so vpoklicani in kadar opravljajo službo. 
(6) Pooblaščeni delavci obveščevalno varnostne službe se v
zvezi z delom v službi v postopkih pred sodišči in upravnimi organi lahko
izkazujejo s službeno izkaznico. 
(7) Delavci obveščevalno varnostne službe imajo pravico
nositi službeno orožje. 
(8) Pri določanju in izvrševanju pooblastil iz tega člena ima
minister pristojnosti, kot jih zakon določa ministru, pristojnemu za notranje
zadeve, oziroma generalnemu direktorju policije in predstojniku Slovenske
obveščevalno-varnostne agencije.
35. člen
(varnostno preverjanje oseb)
(1) Varnostno preverjanje oseb, kot posebna oblika zbiranja
osebnih in drugih podatkov, se izvaja zaradi preprečevanja, odkrivanja in
preiskovanja: 
1.     
ogrožanja oseb, delovnih mest in dolžnosti, za katere se v skladu s tem
zakonom lahko sklene delovno razmerje brez predhodne javne objave, ali na
katerih se opravljajo upravne in strokovne zadeve na področju obrambe; 
2.     
ogrožanja oseb, del in dolžnosti v vojaških poveljstvih, enotah in
ministrstvu, ki so določena kot posebnega pomena za obrambo; 
3.     
ogrožanja vojaških poveljstev, enot in zavodov ter objektov in okolišev,
ki so posebnega pomena za obrambo. 
(2) Varnostno preverjanje se opravi tudi zaradi preprečevanja
ogrožanja opravljanja vojaške službe na dolžnostih podčastnikov in častnikov
ter za opravljanje vojaških dolžnosti v diverzantskih in gardnih enotah ter
enotah vojaške policije. Varnostno preverjanje se opravi v skladu s to določbo
tudi za vojaške obveznike, ki se bodo usposobili ali razporedili na navedene
dolžnosti ter osebe, ki želijo poklicno opravljati vojaško službo. 
(3) Varnostno preverjanje iz 3. točke prvega in drugega
odstavka tega člena obsega poleg osebnih podatkov tudi preverbo podatkov o
ožjih družinskih članih, prejšnjih delodajalcih in predkaznovanosti. 
(4) Varnostno preverjanje iz 1. in 2. točke prvega odstavka
tega člena in varnostno preverjanje za pridobitev dovoljenja za dostop do
tajnih podatkov, obsega preverbo podatkov, določenih s predpisi za pridobitev
dovoljenja za dostop do tajnih podatkov. Varnostno preverjanje po tem in
prejšnjem odstavku se opravi po predhodni privolitvi osebe, za katero se
varnostno preverjanje zahteva. 
(5) Varnostno preverjanje oseb po tem členu in predpisih za
pridobitev dovoljenja za dostop do tajnih podatkov na obrambnem področju, lahko
opravljajo samo delavci obveščevalno varnostne službe ministrstva, ki imajo
pooblastila iz drugega odstavka 34. člena tega zakona. 
(6) Oseba, za katero se z varnostnim preverjanjem ugotovi
obstoj varnostnega zadržka, ne more začeti delati oziroma nadaljevati z delom
na določenem delovnem mestu oziroma dolžnosti in ji delovno razmerje v
ministrstvu preneha z dnem dokončnosti akta o prenehanju delovnega razmerja. Če
gre za pripadnika vojne sestave, mu preneha razpored na določeni dolžnosti v
vojni sestavi. Za osebo, ki ne privoli v varnostno preverjanje, se šteje, da ne
izpolnjuje varnostnih pogojev za opravljanje del ali dolžnosti, ki jih opravlja
oziroma želi opravljati. 
(7) Kadar pooblaščeni delavci obveščevalno varnostne službe
ministrstva zbirajo podatke zaradi varnostnega preverjanja oseb v skladu s tem
zakonom ter predpisi za pridobitev dovoljenj za dostop do tajnih podatkov na
obrambnem področju iz obstoječih zbirk podatkov, so jih organi, službe in druge
organizacije, ki te podatke zbirajo, dolžni posredovati obveščevalno varnostni
službi ministrstva na njeno pisno zahtevo. Če teh podatkov ni v obstoječih
zbirkah, jih pooblaščeni delavci obveščevalno varnostne službe ministrstva
zberejo neposredno. 
(8) Kadar obveščevalno varnostna služba zbira osebne in druge
podatke v skladu s tem zakonom, o tem ni dolžna obvestiti posameznika, na
katerega se podatki nanašajo, če bi to onemogočilo ali otežilo izvršitev nalog
obveščevalno varnostne službe. 
(9) V primeru iz prejšnjega odstavka lahko na zahtevo
ministra državni organi in organizacije z javnimi pooblastili seznanijo osebo,
na katero se osebni podatki nanašajo, šele po preteku petih let od posredovanja
podatkov obveščevalno varnostni službi.
36. člen
(zbirke podatkov)
(1) Obveščevalno varnostna služba ministrstva vodi zbirke
osebnih podatkov v zvezi z opravljanjem obveščevalnih in protiobveščevalnih ter
varnostnih nalog iz svoje pristojnosti pod pogoji ter na način in v obsegu, kot
je predpisan za policijo in Slovensko obveščevalno-varnostno agencijo. 
(2) Obveščevalno varnostna služba vodi v skladu s svojimi
pristojnostmi tudi druge evidence in zbirke podatkov pod pogoji ter na način in
v obsegu, kot je predpisan za policijo in Slovensko obveščevalno-varnostno
agencijo.
IV. SLOVENSKA VOJSKA
1. Naloge in organizacija
37. člen
(naloge vojske)
(1) Naloge Slovenske vojske so: 
-       
izvaja vojaško izobraževanje in usposabljanje za oborožen boj in druge
oblike vojaške obrambe; 
-       
zagotavlja potrebno ali zahtevano pripravljenost; 
-       
ob napadu na državo izvaja vojaško obrambo; 
-       
ob naravnih in drugih nesrečah v skladu s svojo organizacijo in
opremljenostjo sodeluje pri zaščiti in reševanju; 
-       
izvršuje obveznosti, ki jih je država sprejela v mednarodnih
organizacijah in z mednarodnimi pogodbami. 
(2) Slovenske vojske ni dovoljeno uporabljati za politično
ali strankarsko dejavnost ali namen. 
(3) O sodelovanju vojske pri zaščiti in reševanju odloča
vlada, v nujnih primerih pa minister na predlog poveljnika civilne zaščite
Republike Slovenije oziroma načelnik generalštaba po pooblastilu ministra.
(4) Slovenska vojska lahko sodeluje s policijo pri širšem
varovanju državne meje v notranjosti državnega ozemlja v skladu z načrti in po
predhodni odločitvi vlade. Pripadniki Slovenske vojske pri opravljanju teh
nalog nimajo policijskih pooblastil.
37.a člen
(izjemna pooblastila vojske)
(1) Če to zahtevajo varnostne razmere, lahko Državni zbor na
predlog vlade z dvotretjinsko večino glasov navzočih poslancev odloči, da
pripadniki Slovenske vojske, skupaj s policijo, izjemoma, pri širšem varovanju
državne meje, v skladu z načrti in po predhodni odločitvi vlade iz četrtega
odstavka prejšnjega člena, izvajajo tudi naslednja pooblastila:
1.     
opozarjajo;
2.     
napotujejo;
3.     
začasno omejujejo gibanje oseb;
4.     
sodelujejo pri obvladovanju skupin in množic.
(2) Pooblastila iz prejšnjega odstavka izvajajo pod pogoji,
ki so predpisani za policiste.
(3) O opravljenih pooblastilih iz prvega odstavka tega člena
nemudoma obvestijo policijo.
(4) Državni zbor v aktu iz prvega odstavka tega člena določi
rok, v katerem lahko pripadniki Slovenske vojske izvajajo pooblastila iz prvega
odstavka tega člena, in ki sme trajati le nujno potreben čas za izvedbo, vendar
ne več kot tri mesece. Obdobje iz prejšnjega stavka se lahko pod istimi pogoji
ponovno podaljša.
38. člen
(sestav vojske)
(1) Slovenska vojska ima stalno, mirnodobno in vojno sestavo.
(2) Vojna sestava obsega pripadnike stalne in mirnodobne
sestave ter pripadnike rezervne sestave, razporejene v vojsko, in materialna
sredstva iz popisa. 
(3) Vojna sestava se organizira in pripravlja v miru.
39. člen
(organizacija poveljstev)
(1) Slovensko vojsko sestavljajo generalštab, kot organ v
sestavi ministrstva, ter njemu podrejena poveljstva, enote in zavodi.
(2) Generalštab je najvišji vojaški strokovni organ za
poveljevanje z vojsko. Opravlja vojaške strokovne naloge, ki se nanašajo na
razvoj, načrtovanje, organizacijo, usposabljanje in delovanje Slovenske vojske.
(3) Operativno poveljstvo se organizira za poveljevanje z
združenimi taktičnimi in taktičnimi enotami ter vojaškimi teritorialnimi
poveljstvi.
(4) Vojaško teritorialno poveljstvo se organizira za
poveljevanje z dopolnilnimi silami na določenem območju državnega ozemlja ter
za sodelovanje z nosilci civilne obrambe.
(5) Območje odgovornosti operativnega in vojaškega
teritorialnega poveljstva določi minister na predlog načelnika generalštaba.
(6) Zavodi se praviloma organizirajo za izvajanje vojaškega
izobraževanja in usposabljanja ter za opravljanje drugih nebojnih vojaških
nalog.
(7) Poveljstva, enote in zavode ustanavlja, organizira,
popolnjuje in opremlja ministrstvo v skladu s splošnim dolgoročnim programom
razvoja in opremljanja vojske.
40. člen
(organizacija vojske)
(1) Glede na namen je Slovenska vojska sestavljena iz sil za
posredovanje, glavnih in dopolnilnih sil. 
(2) Sile za posredovanje sestavljajo enote, namenjene za
delovanje na območju celotne države ter usposobljene in opremljene za izvajanje
obveznosti, ki jih je država sprejela v mednarodnih organizacijah in z
mednarodnimi pogodbami. 
(3) Glavne sile sestavljajo združene taktične in taktične
enote, namenjene in opremljene za delovanje na območju celotne države in izven
nje ter za izvajanje vseh oblik in sestavin bojevanja. 
(4) Dopolnilne sile sestavljajo enote, organizirane po
teritorialnem načelu. Namenjene so za bojni nadzor ozemlja, bojno zavarovanje
objektov posebnega pomena za obrambo, oviranje, logistično oskrbo in druge
naloge. Določene enote dopolnilnih sil zagotavljajo sprejem, nastanitev in po
potrebi logistično podporo zavezniških sil. 
(5) Organizacija vojske je enotna in se ne deli na zvrsti,
obsega pa rodove: pehoto, oklepne enote, letalstvo, pomorstvo, artilerijo,
zračno obrambo, inženirstvo, radiološko, kemično in biološko obrambo ter zveze.
(6) V vojski so prištabna služba, služba informatike, vojaška
zdravstvena služba, intendantska, tehnična in prometna služba ter vojaška
policija. 
(7) Materialne, zdravstvene in druge zaledne potrebe vojske
se v vojnem stanju zagotavljajo zlasti z delovanjem civilne obrambe. 
(8) Minister določa specialnosti v rodovih in službah ter
formacijo poveljstev, enot in zavodov.
41. člen
(zastave, himna in oznake v vojski)
(1) Slovenska vojska ima svojo zastavo in himno. 
(2) Bojno zastavo in svečano pesem imajo lahko tudi vojaška
teritorialna poveljstva, operativna poveljstva, brigade, samostojni bataljoni
in njim enake ali višje enote. 
(3) Himno, obliko zastav ter oznako pripadnosti Slovenski
vojski določi vlada, druge oznake v Slovenski vojski pa minister. 
(4) Nihče ne sme reproducirati ali uporabljati oznake
pripadnosti in drugih oznak, ki se uporabljajo v Slovenski vojski.
2. Vodenje in poveljevanje
42. člen
(vodenje vojske)
(1) Minister preko generalštaba odreja potrebne razvojne,
organizacijske, tehnične in druge ukrepe ter usmeritve, ki jih izvršujejo
načelnik generalštaba in podrejeni poveljniki. Poveljniki so ministru odgovorni
za izvajanje teh ukrepov in usmeritev preko svojih nadrejenih. 
(2) Minister določa planiranje in opremljanje, vrsto
oborožitve in druge vojaške opreme, ki jo uporablja vojska, organizacijo
materialne in zdravstvene oskrbe, programe usposabljanja, vojaško strokovno
literaturo, izdaja strokovna navodila in ureja druga upravna in strokovna
vprašanja organizacije ter dela vojske. 
(3) Minister po predhodnem mnenju predsednika republike
določa generalštabu praviloma letne usmeritve za načrtovanje operativnih,
materialnih in organizacijskih priprav za uporabo vojske.
43. člen
(poveljevanje)
(1) Vrhovni poveljnik Slovenske vojske je predsednik
republike. 
(2) Vojaško poveljevanje s podrejenimi poveljstvi, enotami in
zavodi je v pristojnosti načelnika generalštaba in drugih poveljnikov. 
(3) Vojaško poveljevanje temelji na načelih enostarešinstva,
subordinacije in obveznega izvrševanja povelij. 
(4) Vsaka vojaška oseba mora biti vselej seznanjena o tem,
katera vojaška oseba ji je nadrejena in katera podrejena. 
(5) Vsak poveljujoči mora imeti namestnika, če tega ni,
pooblasti vojaško osebo, ki ga nadomešča. 
(6) Vsaka enota mora biti vselej seznanjena o tem, kdo ji
neposredno poveljuje. 
(7) Poveljujoči mora nadzorovati, da se njegova povelja izvršujejo.
(8) Nihče ne sme izdati, niti ni dolžan in ne sme izvršiti
povelja, če je očitno, da bi s tem storil kaznivo dejanje ali kršil določbe
mednarodnega vojnega prava. 
(9) Minister po predhodnem soglasju predsednika republike
podrobneje določi pogoje in postopke seznanjanja vrhovnega poveljnika s stanjem
pripravljenosti vojske in drugimi zadevami, pomembnimi za obrambo države,
zagotavljanje nastanitve, zavarovanja, protokolarnih zadev, straže ter drugih
pogojev za opravljanje funkcije vrhovnega poveljnika v miru in vojni.
44. člen
(odgovornost poveljnikov)
(1) Načelnik generalštaba je odgovoren za pripravljenost,
delo in uporabo vseh poveljstev, enot in zavodov v vojski. 
(2) Poveljnik operativnega poveljstva je odgovoren za
pripravljenost, delo in uporabo vseh podrejenih poveljstev, enot in zavodov. 
(3) Poveljnik vojaškega teritorialnega poveljstva je
odgovoren za pripravljenost, delo in uporabo vseh podrejenih poveljstev, enot
in zavodov.
(4) Poveljniki enot in zavodov so odgovorni za pripravljenost,
delo in uporabo svojih enot oziroma zavodov.
45. člen
(imenovanje poveljnikov)
(1) Načelnika generalštaba imenuje vlada na predlog ministra.
(2) Poveljnike in namestnike poveljnikov operativnih in
vojaških teritorialnih poveljstev, samostojnih bataljonov, njim enakih ali
višjih enot, imenuje minister na predlog načelnika generalštaba. Druge
poveljnike in njihove namestnike imenuje načelnik generalštaba. Za imenovanje
drugih poveljnikov in namestnikov lahko načelnik generalštaba pooblasti
podrejene poveljnike.
(3) Vojaške osebe na formacijske dolžnosti z zahtevanim činom
brigadirja, njim enakim in višjim činom, imenuje minister na predlog načelnika
generalštaba. Imenovanja na druge dolžnosti so v pristojnosti načelnika
generalštaba oziroma podrejenih poveljnikov, ki jih pooblasti načelnik
generalštaba.
(4) Pristojnost za imenovanje, določena v tem členu, obsega
tudi pristojnost za razrešitev.
(5) Zoper akt o imenovanju oziroma razrešitvi iz drugega,
tretjega in četrtega odstavka tega člena lahko vojaška oseba vloži ugovor po
službeni poti. Ugovor ne zadrži izvršitve akta.
(6) Poveljnike, vključno z načelnikom generalštaba,
namestnike poveljnikov in druge pripadnike stalne sestave vojske se imenuje in
razrešuje na formacijsko dolžnost v skladu s tem zakonom brez interne in javne
objave na podlagi službenih potreb, določenih s tem zakonom. Določbe tega
zakona o imenovanju in razreševanju na poveljniške in druge formacijske
dolžnosti se smiselno uporabljajo tudi za imenovanje in razreševanje na
formacijske dolžnosti, ki jih opravljajo vojaški uslužbenci.
46. člen
(akti vodenja in poveljevanja)
(1) Vodenje vojske se izvaja s predpisi in akti vodenja, kot
so smernice, obvezne usmeritve, odredbe, pravila in navodila, ki jih izdaja
minister, razen pravil službe, ki jih izdaja vlada. 
(2) Poveljevanje v vojski se izvaja z akti poveljevanja, kot
so direktive, odločitve, načrti, ukazi ali povelja. 
(3) Akti vodenja in poveljevanja so obvezni za vse, na katere
se nanašajo. 
(4) Akti vodenja in poveljevanja, razen povelij, se praviloma
izdajajo pisno.
3. Vojaška služba
47. člen
(opravljanje vojaške službe)
(1) Vojaško službo opravljajo pripadniki stalne sestave,
vojaški obvezniki, ki so na služenju vojaškega roka, ter pripadniki rezervne
sestave, kadar so vpoklicani v vojaško službo. 
(2) Vojaško službo opravljajo tudi pripadniki rezervne
sestave, ki so sklenili z ministrstvom pogodbo o službi v rezervni sestavi v
času usposabljanja, opravljanja nalog, ki so nujne za zagotavljanje
pripravljenosti Slovenske vojske in opravljanja vojaške službe. Pogodbo
sklenejo na podlagi prostovoljne odločitve za najmanj eno leto službe v
rezervni sestavi. Pripadniki rezervne sestave so se med trajanjem pogodbe
dolžni odzvati na vpoklic na usposabljanje, na opravljanje nalog, ki so nujne
za zagotavljanje pripravljenosti Slovenske vojske, na opravljanje vojaške
službe in na druge obveznosti v povezavi z usposabljanjem in opravljanjem
vojaške službe. Za pripadnike rezervne sestave se temeljno vojaško strokovno
usposabljanje izvede po programu, ki je lahko krajši od treh mesecev. Za čas
trajanja pogodbe pripada pripadnikom rezervne sestave plačilo za
pripravljenost, med vojaško službo pa plačilo za opravljanje vojaške službe. V
času usposabljanja, opravljanja nalog, ki so nujne za zagotavljanje
pripravljenosti Slovenske vojske in opravljanja drugih obveznosti v povezavi z
usposabljanjem in opravljanjem vojaške službe, imajo pripadniki rezervne
sestave pravice in obveznosti po tem zakonu in na njegovi podlagi izdanih
podzakonskih predpisih. Med opravljanjem vojaške službe imajo pripadniki rezervne
sestave pravice in obveznosti kot pripadniki stalne sestave, razen prepovedi
članstva v političnih strankah iz tretje alineje tretjega odstavka
88. člena tega zakona. Po opravljeni vojaški službi se pripadniki rezervne
sestave lahko najkasneje v petih dneh vrnejo na prejšnje delo in delodajalci so
jih dolžni sprejeti. Delodajalci pripadnikov rezervne sestave zaradi službe v
rezervni sestavi ne smejo postaviti v manj ugoden položaj.
(3) Minister lahko določi, da se opravljanje določenih del v
Slovenski vojski ne šteje za vojaško službo ter da se vojaška služba lahko
opravlja tudi na določenih delovnih mestih oziroma delih v ministrstvu ali v
drugih državnih organih. Delovna mesta, na katerih se opravlja vojaška služba,
se popolnjujejo z vojaškimi osebami, ki imajo v času opravljanja vojaške službe
na teh delih pravice in dolžnosti kot druge vojaške osebe v stalni sestavi
vojske, podrejene pa so vodji organizacijske enote ali organa, v katerem je
tako delovno mesto. Ta določba se smiselno uporablja tudi za inšpektorje za
obrambo.
(4) Minister določi pravice in obveznosti delavcev na
delovnih mestih ali delih iz prejšnjega odstavka. 
(5) Vlada uredi pogoje in način opravljanja službe v rezervni
sestavi iz drugega odstavka tega člena ter višino plačila za pripravljenost in
opravljanje vojaške službe.
48. člen
(vojaške osebe)
(1) Kdor opravlja vojaško službo je vojaška oseba in je
podrejen vojaški disciplini. 
(2) Pripadnik stalne sestave postane vojaška oseba z dnem, ko
nastopi delo v stalni sestavi vojske ali drugo delo, na katerem se opravlja
vojaška služba, in preneha biti vojaška oseba, ko preneha opravljati tako delo.
(3) Vojaški obveznik, ki je na služenju vojaškega roka,
postane vojaška oseba z vstopom v vojaško enoto ali zavod in preneha biti
vojaška oseba z odpustom iz vojaške enote ali zavoda. 
(4) Vojaški obveznik, pripadnik rezervne sestave, postane
vojaška oseba z vstopom v vojaško enoto ali zavod in preneha biti vojaška oseba
z odpustom iz enote ali zavoda.
48.a člen
(vojaška služba izven države)
(1) Vojaške in civilne osebe v vojski, vojaške in civilne
osebe po pogodbi za določen čas in osebe, ki opravljajo vojaško ali drugo
službo v ministrstvu, lahko opravljajo vojaško službo oziroma službo izven
države v vojaško diplomatskih predstavništvih, organih mednarodnih organizacij,
pri drugih organih ali v skupnih poveljstvih in enotah, zaradi izvrševanja
obveznosti, prevzetih v mednarodnih organizacijah oziroma z mednarodnimi
pogodbami.
(2) Vojaško službo izven države lahko opravljajo tudi
pripadniki enot stalne sestave, ki so napotene na opravljanje nalog izven
države.
(3) Vojaško službo oziroma službo izven države iz prvega
odstavka tega člena lahko opravljajo v miru tudi pripadniki vojne ali rezervne
sestave oziroma civilne osebe, ki sklenejo z ministrstvom pogodbo za določen
čas za delo v vojski. V času dela v vojski njihove statusne, delovnopravne in
druge zatečene pravice mirujejo in po prenehanju opravljanja vojaške službe
oziroma službe se najkasneje v 30 dneh lahko vrnejo na prejšnje delo in delodajalci
so jih dolžni sprejeti. Delodajalci ne smejo zaradi opravljanja vojaške službe
oziroma službe v vojski takih oseb postavljati v manj ugoden položaj.
(4) V miru so lahko na usposabljanje izven države napoteni
tudi vojaški obvezniki med služenjem vojaškega roka in služenjem v rezervni
sestavi, če so razporejeni v enote vojne sestave. Usposabljanje vojaških
obveznikov izven države je glede časa, obsega in pravic praviloma izenačeno z
uposabljanjem v državi.
(5) Pripadniki enot Slovenske vojske, ki opravljajo vojaško
službo izven države v skladu s tem zakonom, so podrejeni nadrejenim
poveljnikom, vojaško službo pa opravljajo v skladu s pravili službe v Slovenski
vojski, če z mednarodno pogodbo ali drugim aktom, na podlagi katerega se
opravlja vojaška služba izven države, ni določeno drugače.
(6) Pripadnik Slovenske vojske, zoper katerega se uveljavlja
disciplinsko, kazensko ali odškodninsko odgovornost za dejanje, ki je bilo
storjeno pri opravljanju nalog vojaške službe izven države ali v zvezi z njo,
je disciplinsko, kazensko in odškodninsko odgovoren po tem zakonu in v skladu s
pravnim redom Republike Slovenije.
(7) Določbi petega in šestega odstavka tega člena se smiselno
uporabljata tudi za civilne osebe, pripadnike Slovenske vojske, med
opravljanjem službe izven države.
48.b člen
(začasne skupine ali enote)
(1) Vojaška služba iz prejšnjega člena se lahko opravlja tudi
v začasnih skupinah ali enotah stalne sestave Slovenske vojske. 
(2) Začasno skupino ali enoto iz prejšnjega odstavka imenuje
minister na predlog načelnika generalštaba in v skladu z odločitvijo vlade, če
je vlada odločila o opravljanju vojaške službe izven države. 
(3) Poveljniku začasne skupine ali enote so podrejene vse
vojaške in civilne osebe v začasni skupini oziroma enoti v času priprav in ves
čas opravljanja službe izven države v skladu s tem zakonom in pravili službe v
Slovenski vojski. 
(4) Poveljnik začasne skupine ali enote je med opravljanjem
nalog izven države dolžan izvrševati odločitve nadrejenih poveljstev oziroma
pristojnih organov mednarodnih organizacij in odločitve vlade. Če sta odločitvi
pristojnega organa mednarodne organizacije in vlade v nasprotju, je poveljnik
dolžan izvršiti odločitev vlade. 
(5) Pripadniki začasne skupine ali enote so v času
opravljanja službe izven države disciplinsko, kazensko in odškodninsko
odgovorni v skladu s tem zakonom.
48.c člen
(vojaška obramba izven države)
(1) Ob povečani nevarnosti napada oziroma neposredni vojni
nevarnosti, v vojnem ali izrednem stanju v skladu s tem zakonom, odločitvami
Državnega zbora in sklenjenimi mednarodnimi pogodbami, vojaško službo izven
države opravljajo poleg pripadnikov stalne sestave tudi pripadniki vojne
sestave, ki so odslužili vojaški rok in so razporejeni v enote, poslane na
opravljanje vojaške službe izven države. 
(2) Enote iz prejšnjega odstavka izvršujejo odločitve skupnih
poveljstev v skladu z mednarodnimi pogodbami. Statusne in druge pravice,
odgovornosti in obveznosti pripadnikov teh enot se izvršujejo po tem zakonu, na
njegovi podlagi izdanih predpisih in pravilih službe v Slovenski vojski, če z
mednarodno pogodbo ni določeno drugače.
49. člen
(prisega)
(1) Kdor prvič nastopi vojaško službo, mora dati prisego. 
(2) Prisega se glasi:
"Slovesno prisegam, da bom branil
samostojnost, neodvisnost, svobodo in ozemeljsko celovitost svoje domovine
Republike Slovenije ter vestno in odgovorno izvrševal dolžnosti pri njeni
obrambi."
50. člen
(pooblastila in prepovedi)
(1) Vojaška oseba med opravljanjem službe nosi službeno
izkaznico ali vojaško knjižico ter uniformo in orožje v skladu s pravili
službe. 
(2) Vojaška oseba se v uniformi ne sme udeleževati shodov
političnih strank. 
(3) Prepovedano je strankarsko delovanje, propaganda ali
shodi strank v vojaških objektih, vojaških poveljstvih, enotah in zavodih.
51. člen
(uporaba orožja)
(1) Vojaška oseba lahko uporabi orožje pri opravljanju
stražarske, patruljne, požarne ali druge podobne službe, če ne more drugače: 
1.     
zavarovati življenja moštva, ki ga varuje; 
2.     
odvrniti napada na objekt ali druga sredstva, ki jih varuje; 
3.     
odvrniti neposrednega napada, s katerim je ogroženo njeno življenje. 
(2) Vojaške osebe, ki službo opravljajo pod neposrednim
vodstvom nadrejenega, smejo orožje uporabiti le po njegovem povelju. 
(3) Vojaške osebe pri opravljanju bojnih nalog uporabljajo
orožje po pravilih za bojno delovanje. 
(4) V skladu s prejšnjim odstavkom ravna tudi poveljstvo ali
enota, ki je napadena v miru.
52. člen
(varstvo človekovih pravic in temeljnih svoboščin ter
pravica do ugovora)
(1) Vojaška oseba lahko da pobudo za začetek postopka pri
varuhu človekovih pravic in temeljnih svoboščin, če meni, da so ji med vojaško
službo njene pravice ali temeljne svoboščine omejene ali kršene. 
(2) Vojaška oseba ima pravico do ugovora zoper prejeto
povelje v skladu s pravili službe. Ugovor ne zadrži izvršitve dobljenega
povelja, razen v primeru iz osmega odstavka 43. člena tega zakona.
(3) Vojaška oseba ima med vojaško službo pravico do
religiozne duhovne oskrbe. Organizacijo religiozne duhovne oskrbe in način
izvrševanja pravice do te oskrbe določi minister.
53. člen
(posebne pravice med vojaško službo)
(1) Vojaški obvezniki, ki služijo vojaški rok, in pripadniki
rezervne sestave imajo med vojaško službo pravico do brezplačnega zdravstvenega
varstva, denarnih prejemkov in povračil stroškov, nastalih v zvezi z vojaško
službo. Pripadniki stalne sestave imajo med vojaško službo pravico do
brezplačne nujne zdravstvene pomoči. 
(2) Stroške zdravstvenega varstva in zavarovanja iz
prejšnjega odstavka krije država, če vojaškim obveznikom zavarovanje ni
zagotovljeno na drugi podlagi. 
(3) Pripadniki rezervne sestave imajo med vojaško službo v
miru pravico do nadomestila plače oziroma izgubljenega zaslužka v višini in pod
pogoji, ki jih določi vlada. 
(4) Družinski člani pripadnika vojne sestave Slovenske
vojske, ki jih je dolžan preživljati, imajo po razglasitvi vojnega stanja
pravico do preskrbnine toliko časa, dokler se pripadnik ne vrne iz vojaške
službe. Pogoje in višino preskrbnine določi vlada. 
(5) Minister predpiše vrsto in obseg pravic iz prvega
odstavka tega člena ter postopek za uveljavljanje teh pravic, nadomestila plače
oziroma izgubljenega zaslužka in preskrbnin.
54. člen
(priznanja)
(1) Vojaške osebe so lahko pohvaljene za zasluge in hrabrost
ter uspehe pri opravljanju vojaške službe. 
(2) Pohvala oziroma priznanje za zasluge in hrabrost ter
uspehe pri opravljanju vojaške službe se lahko podeli tudi osebi, ki ni
državljan Republike Slovenije oziroma tujemu organu ali organizaciji. 
(3) Minister lahko pripadniku Slovenske vojske ali delavcu
ministrstva za posebne zasluge ali uspehe na obrambnem področju podari hladno
ali strelno orožje, ki ga ta lahko nosi ali poseduje v skladu s splošnimi
predpisi.
(4) Vrste priznanj in orožij, ki se podeljujejo vojaškim in
drugim osebam, organom in organizacijam za zasluge in krepitev obrambe države,
predpisuje minister.
55. člen
(hramba vojaške oborožitve in opreme)
(1) Vojaškim osebam se lahko da osebna vojaška oborožitev in
oprema v hrambo. 
(2) Osebna vojaška oborožitev in oprema se lahko da v hrambo
tudi vojaškim obveznikom, ko ne opravljajo vojaške službe. 
(3) Kdor izgubi, poškoduje, odtuji ali uniči osebno vojaško
oborožitev ali opremo, ki mu je dana v hrambo, mora pokriti nastalo škodo. 
(4) Vojaška oseba oziroma vojaški obveznik mora osebno vojaško
oborožitev in opremo, ki mu je dana v hrambo, skrbno varovati ter hraniti v
skladu z navodili in na lastne stroške.
56. člen
(kazenska in odškodninska odgovornost)
(1) Vojaške osebe kazensko odgovarjajo po kazenskem zakoniku
Republike Slovenije. 
(2) Vojaške osebe odškodninsko odgovarjajo po predpisih, ki
urejajo odškodninsko odgovornost javnih uslužbencev.
57. člen
(disciplinska odgovornost)
(1) Vojaške osebe so disciplinsko odgovorne za kršitev
vojaške discipline.
(2) Kršitve vojaške discipline so lažje in težje.
(3) Lažje kršitve vojaške discipline so:
1.     
neupravičena zapustitev ali nepravočasna vrnitev v poveljstvo, enoto ali
zavod do osem ur;
2.     
malomarno izvrševanje dolžnosti, ki ne povzroči večjih škodljivih
posledic;
3.     
namerna povzročitev manjše materialne škode na vojaškem premoženju;
4.     
malomarno vzdrževanje vojaškega premoženja;
5.     
nepravilno in malomarno nošenje uniforme in predpisanih oznak;
6.     
malomarno ravnanje s tajnimi podatki, ki ne povzroči večjih škodljivih
posledic.
(4) Težje kršitve vojaške discipline so:
1.     
neupravičena zapustitev ali nepravočasna vrnitev v poveljstvo, enoto ali
zavod nad osem ur;
2.     
uživanje alkohola ali psihotropnih snovi med opravljanjem vojaške službe
oziroma opravljanje vojaške službe pod vplivom alkohola ali psihotropnih snovi;
3.     
odklonitev preizkusa ali strokovnega pregleda, s katerim se ugotavlja
prisotnost alkohola oziroma psihotropnih snovi, ki zmanjšuje zmožnost za delo
oziroma vojaško službo ali opravljanje dolžnosti v zvezi s službo;
4.     
opustitev požarno-varnostnih, varnostnih in drugih ukrepov, ki lahko
ogrozijo varnost moštva ali vojaškega premoženja;
5.     
malomarno izvrševanje dolžnosti ali opuščanje oziroma nepooblaščeno
spreminjanje predpisanih postopkov za določeno ravnanje, ki povzroči večje
škodljive posledice;
6.     
odklonitev, neizvršitev ali nepopolna izvršitev sprejetega akta vodenja
ali poveljevanja;
7.     
napačno poročanje ali prikrivanje podatkov v zvezi z vojaško službo ali
opravljanjem določenih dolžnosti v zvezi z njo;
8.     
neupravičeno sprejemanje daril ali kakršnih koli koristi od podrejenih
in drugih oseb v zvezi z vojaško službo;
9.     
namerno povzročanje večje materialne škode na vojaškem premoženju;
10.  
žaljivo ali nasilno obnašanje do podrejenih, nadrejenih ali drugih
vojaških oseb na istem položaju oziroma do civilnih oseb;
11.  
neizvrševanje odrejenih inšpekcijskih ukrepov, za katere je vojaška
oseba pristojna;
12.  
dejanje, ki pomeni kaznivo dejanje zoper uradno dolžnost, drugo kaznivo
dejanje, storjeno na delu ali v zvezi z delom ali storjeno iz nečastnih
nagibov, in drugo kaznivo dejanje ali prekršek, s katerim se krni ugled
državnega organa;
13.  
opravljanje dela v gospodarskih družbah ali opravljanje enakih oziroma
podobnih del pri drugem organu ali organizaciji brez pisnega dovoljenja
ministra, razen za delo, za katero po tem zakonu dovoljenje ni potrebno;
14.  
neopravičeni izostanek z dela pet delovnih dni v obdobju šestih mesecev
ali neopravičeni izostanek z dela tri dni zaporedoma;
15.  
kršitev pravic vojaških oseb, določenih s tem zakonom in pravili službe
v Slovenski vojski;
16.  
neupravičena odklonitev predpisanega zdravstvenega pregleda;
17.  
več kot tri ponovitve lažjih kršitev vojaške discipline v obdobju dveh
let;
18.  
protipravna odtujitev tajnih podatkov ali malomarno ravnanje s tajnimi
podatki, ki povzroči večje škodljive posledice.
(5) Za vojaške osebe, pripadnike stalne sestave, se kot
kršitve vojaške discipline štejejo tudi vse kršitve, predpisane za javne
uslužbence. Za težje kršitve vojaške discipline se lahko pripadniku stalne
sestave izreče začasna odstranitev z dolžnosti, z dela ali delovnega mesta, če
je zoper njega uveden disciplinski postopek zaradi težje kršitve vojaške
discipline. Vojaška oseba, pripadnik stalne sestave, v času začasne odstranitve
z dela ali delovnega mesta nima pooblastil iz prvega odstavka 50. člena tega
zakona, niti pooblastil, ki jih ta zakon določa za vojaškega policista, če se
postopek vodi zoper vojaškega policista.
(6) Za manjšo oziroma večjo materialno škodo iz tretjega in
četrtega odstavka tega člena se šteje majhna oziroma večja škoda, ki je
določena v kazenskem zakoniku Republike Slovenije. Škodljive posledice kršitve
vojaške discipline po tem zakonu se presojajo zlasti glede na njihov vpliv na
vojaško disciplino, pripravljenost moštva za izvajanje nalog, varnost moštva in
odnose med pripadniki ter na ugled vojske ali ministrstva.
(7) O disciplinski odgovornosti pripadnikov stalne sestave na
prvi stopnji odloča načelnik generalštaba oziroma poveljnik bataljona, njemu
enake ali višje enote, ki ga za vodenje disciplinskega postopka pooblasti
načelnik. Disciplinska odgovornost za pripadnike stalne sestave se ugotavlja po
postopku, v katerem se smiselno uporabljajo predpisi, ki veljajo za postopek
pred sodišči, ki so pristojna za spore iz delovnih razmerij, za vojaške
obveznike med služenjem vojaškega roka in službo v rezervni sestavi pa po
postopku, določenem s pravili službe v Slovenski vojski. Zoper odločitev o
disciplinski odgovornosti prve stopnje ima pripadnik stalne sestave v roku
osmih dni po vročitvi odločbe pravico do ugovora na komisijo, ki jo imenuje
minister in ki ima najmanj deset članov. Enega člana komisije imenuje
disciplinska komisija pri vladi. Komisija odloča v senatu treh članov, ki jih
določi predsednik komisije za vsak primer posebej.
(8) Ne glede na prejšnji odstavek, je za vodenje
disciplinskega postopka v začasni skupini ali enoti oziroma v drugi enoti, ki
opravlja službo izven države, pristojen neposredno nadrejeni taki skupini ali
enoti, ki ima tudi pooblastila načelnika generalštaba iz prejšnjega odstavka. O
ugovoru zoper odločitev o disciplinski odgovornosti prve stopnje odloča
tričlanski senat komisije iz prejšnjega odstavka na ozemlju Republike Slovenije
ali izven države, o čemer odloči predsednik komisije, upoštevaje težo,
zahtevnost in ekonomičnost postopka.
(9) Začetek disciplinskega postopka zastara po treh mesecih
od dneva, ko se je zvedelo za kršitev vojaške discipline in za storilca.
Začetek disciplinskega postopka zastara v vsakem primeru po šestih mesecih od
dneva, ko je bila kršitev storjena.
(10) Vodenje disciplinskega postopka zastara po šestih mesecih
od dneva, ko se je zvedelo za kršitev vojaške discipline in za storilca, pri
čemer se všteva tudi čas iz prejšnjega odstavka. Vodenje disciplinskega
postopka zastara v vsakem primeru po enem letu od dneva, ko je bila kršitev
storjena.
(11) Postopek za ugotavljanje disciplinske odgovornosti
pripadnikov vojske v izrednem ali vojnem stanju oziroma pri izvajanju vojaške
obrambe v skladu s tem zakonom, se določi s pravili službe v Slovenski vojski.
58. člen
(disciplinski ukrepi)
(1) Za lažjo kršitev vojaške discipline se lahko vojaškemu
obvezniku na služenju vojaškega roka izrečeta opomin ali javni opomin pred
enoto, za težjo kršitev pa prepoved izhoda iz vojaške enote ali zavoda v
prostem času, podaljšano opravljanje dolžnosti v notranji službi ali premestitev
v drugo enoto. 
(2) Ukrepi iz prejšnjega odstavka, razen podaljšanega
opravljanja dolžnosti v notranji službi, se lahko izrečejo tudi pripadniku
rezervne sestave, kadar je v vojaški službi. 
(3) V miru se lahko pripadnika rezervne sestave zaradi
kršitve vojaške discipline, kadar je v vojaški službi, predčasno odpusti iz
enote. 
(4) Vojaški osebi se kot disciplinski ukrep za težje kršitve
vojaške discipline lahko odvzame čin oziroma razred za eno stopnjo ali se jo
razporedi na drugo ali nižjo dolžnost največ do enega leta. 
(5) Vojaški osebi, pripadniku stalne sestave, se za lažje
kršitve vojaške discipline lahko izreče opomin, javni opomin pred enoto ali
denarna kazen, za težje kršitve vojaške discipline pa se lahko izreče tudi
ukrep prenehanja delovnega razmerja. Vojaški osebi, pripadniku stalne sestave,
se lahko poleg ukrepov po tem odstavku izrečejo tudi ukrepi iz prejšnjega
odstavka. Razporeditev na drugo ali nižjo dolžnost zaradi kršitve vojaške
discipline lahko obsega tudi zadržanje povišanja v višji čin oziroma
napredovanja v višji razred. 
(6) Denarna kazen za lažje kršitve vojaške discipline se
lahko izreče v višini največ do 15 odstotkov plače za polni delovni čas,
izplačane za mesec, v katerem je bila storjena kršitev, za težje kršitve
vojaške discipline pa do 33 odstotkov plače za polni delovni čas, izplačane za
mesec, v katerem je bila storjena kršitev. Denarna kazen po tej določbi se
lahko izreče zaradi kršitve delovne dolžnosti tudi civilni osebi, ki dela v
vojski. 
(7) Izvršitev disciplinskih ukrepov denarne kazni in
prenehanje delovnega razmerja se lahko pogojno odloži največ za dobo enega
leta. Pogojno odložena izvršitev disciplinskega ukrepa se lahko prekliče, če
pripadnik stalne sestave v roku, za katerega je izvršitev odložena, ponovno krši
vojaško disciplino. 
(8) Če je s kršitvijo vojaške discipline nastala škoda, se
lahko v disciplinskem postopku odloči tudi o odškodninski odgovornosti. Če bi
bila z ugotavljanjem odškodninske odgovornosti v disciplinskem postopku
onemogočena hitra in učinkovita izvedba disciplinskega postopka, se o
odškodninski odgovornosti odloči v posebnem postopku v skladu s predpisi, ki
veljajo za javne uslužbence, če s pravili službe v Slovenski vojski ni določeno
drugače. 
(9) O izrečenih disciplinskih ukrepih se vodi evidenca. 
(10) Izrečenega disciplinskega ukrepa ni mogoče izvršiti, če
je minilo 60 dni od dneva pravnomočnosti odločbe, s katero je bil disciplinski
ukrep izrečen. 
(11) Če vojaška oseba v dveh letih od dneva pravnomočnosti
odločbe, s katero sta ji bila izrečena javni opomin pred enoto in denarna
kazen, ne stori kršitve vojaške discipline, se izrečeni ukrep izbriše iz
evidence. 
(12) V vojnem stanju se izrekajo le tisti disciplinski
ukrepi, ki so smotrni in izvršljivi. Kot poseben disciplinski ukrep se lahko v
vojnem stanju izreče zapor do 30 dni.
59. člen
(varstveni ukrepi)
(1) Vojaški osebi, pripadniku stalne sestave, ki krši vojaško
disciplino ali pravila službe tako, da neposredno ogrozi varnost moštva ali
vojaškega premoženja, se lahko poleg disciplinskega ukrepa izreče tudi eden od
naslednjih varstvenih ukrepov: 
1.     
prepoved samostojnega opravljanja dolžnosti do treh mesecev; 
2.     
prepoved samostojnega upravljanja vojaškega vozila, stroja ali plovila
do šest mesecev; 
3.     
razporeditev na drugo ali nižjo dolžnost do šest mesecev. 
(2) Vojaški osebi, ki ji je bil izrečen varstveni ukrep,
pripadajo med trajanjem ukrepa pravice glede na dolžnost, kot jo opravlja po
izreku varstvenega ukrepa. 
(3) Pri težjih kršitvah vojaške discipline, ki so bile
storjene namenoma ali iz velike malomarnosti iz 2., 4., 5., 6., 7., 9., 10.,
11., 12., 15. in 16. točke četrtega ter petega odstavka 57. člena tega zakona
in ki so povzročile večje škodljive posledice, je izrek varstvenega ukrepa
obvezen.
60. člen
(odnosi, red in notranje službe)
Vlada podrobneje uredi odnose v vojaški službi, red in
notranje službe, pristojnosti in postopek za uveljavljanje disciplinske in
odškodninske odgovornosti, za izrekanje varstvenih ukrepov ter druga vprašanja
vojaške službe.
4. Čini, podeljevanje činov in poviševanje
61. člen
(vrste činov)
(1) V Slovenski vojski so naslednji čini:
-       
za vojake in slušatelje vojaških šol poddesetnik, desetnik in
naddesetnik; 
-       
za podčastnike, slušatelje šole za podčastnike, šole za častnike ter
šole za častnike vojnih enot vodnik, višji vodnik, štabni vodnik, višji štabni
vodnik, praporščak, višji praporščak, štabni praporščak in višji štabni
praporščak; 
-       
za častnike poročnik, nadporočnik, stotnik, major, podpolkovnik,
polkovnik, brigadir; 
-       
za generale generalmajor, generalpodpolkovnik in general. 
(2) Mornariški častniški in admiralski čini so poročnik
korvete, poročnik fregate, poročnik bojne ladje, kapitan korvete, kapitan
fregate, kapitan bojne ladje, kapitan, kontraadmiral, viceadmiral in admiral.
(3) Podčastniki in častniki, ki imajo nižji čin, kot je
predpisan za dolžnost, ki jo opravljajo v stalni ali v vojni sestavi, imajo
pravico do naslovnega čina, ki preneha, ko prenehajo opravljati dolžnost.
Pravica do naslovnega čina ni izenačena s pravicami imetnikov činov iz
prejšnjih dveh odstavkov.
62. člen
(poviševanje vojakov in podeljevanje činov)
(1) V čin poddesetnika ali desetnika ter naddesetnika se
lahko poviša vojak ali slušatelj vojaške šole. 
(2) Vojaškemu obvezniku se lahko podeli čin vodnika, če
izpolnjuje predpisane pogoje in je opravil predpisano vojaško šolanje. 
(3) Podčastniku se lahko podeli čin poročnika, če izpolnjuje
predpisane pogoje in je opravil predpisano vojaško šolanje. 
(4) Vojake povišuje poveljnik bataljona ali njemu enak
starešina oziroma predstojnik vojaške šole. 
(5) Čine podeljuje minister.
63. člen
(povišanje podčastnikov in častnikov)
(1) Podčastnik in častnik oziroma mornariški častnik je lahko
povišan v neposredno višji čin, če izpolnjuje naslednje pogoje:
-       
ima predpisano izobrazbo;
-       
je imenovan na dolžnost, na kateri se opravlja vojaška služba in za
katero se zahteva višji čin;
-       
je dolžnost opravljal določen čas, vendar najmanj eno leto;
-       
je uspešno končal predpisano vojaško izobraževanje ali usposabljanje;
-       
je od zadnjega povišanja preteklo najmanj dve leti;
-       
izpolnjuje pogoje, določene za psihofizično pripravljenost, in je
ocenjen z najmanj dobro službeno oceno.
(2) Vojaški osebi se v vojnem stanju ali zaradi vojnih
izkušenj, pridobljenih v miru, lahko podeli čin ali se ga poviša v neposredno
višji čin, če je postavljen na dolžnost, za katero se zahteva neposredno višji
čin.
(3) Častnike do vključno brigadirja in kapitana povišuje
minister na predlog načelnika generalštaba. Generale in admirale povišuje
predsednik republike na predlog ministra in po predhodnem soglasju vlade.
(4) Vojaški osebi se lahko zaradi težje kršitve vojaške
discipline zadrži povišanje v višji čin najmanj za dve in največ za pet let od
dneva, ko je izrečeni ukrep zaradi kršitve vojaške discipline dokončen.
(5) Vojaški osebi se čin lahko odvzame, če je obsojena zaradi
kaznivega dejanja zoper vojaške dolžnosti, varnost Republike Slovenije in njeno
ustavno ureditev, obrambno moč države ali zoper človečnost in mednarodno pravo.
(6) Za predpisano vojaško izobrazbo ali vojaško izobraževanje
in usposabljanje iz prvega odstavka tega člena se šteje tudi ustrezno vojaško
šolanje ali usposabljanje v tujini.
(7) Minister pooblasti načelnika generalštaba in druge
poveljnike za povišanje podčastnikov.
(8) Vlada podrobneje predpiše pogoje in postopke za
podeljevanje činov, poviševanje vojakov, podčastnikov in častnikov, zadržanje
povišanja ter odvzem činov.
63.a člen
(vojaški uslužbenci, razredi in napredovanje)
(1) Vojaški uslužbenci so nižji in višji.
(2) Nižji vojaški uslužbenci so razporejeni v razrede od I.
do VIII., višji pa v razrede od IX. do XV.
(3) Vojaški uslužbenci se razporejajo na dolžnosti, določene
s formacijo, za katere se ne zahteva vojaška izobrazba.
(4) Za napredovanje vojaških uslužbencev se smiselno
uporabljajo določbe prejšnjega člena o poviševanju podčastnikov in častnikov,
pri čemer razrede in napredovanja za višje vojaške uslužbence potrjuje minister
na predlog načelnika generalštaba, ostala napredovanja pa načelnik
generalštaba. Vlada podrobneje predpiše pogoje in postopke za določanje
razredov vojaškim uslužbencem, napredovanje, zadržanje v napredovanju in odvzem
razreda.
5. Vojaške šole
64. člen
(vojaško izobraževanje in usposabljanje)
(1) Ministrstvo organizira:
-       
šolo za podčastnike;
-       
šolo za častnike;
-       
poveljniško-štabno šolo;
-       
druge šole in centre za vojaško izobraževanje in usposabljanje.
(2) V šole iz prejšnjega odstavka se lahko vpišejo kandidati,
ki izpolnjujejo pogoje za poklicno delo v stalni sestavi vojske.
(3) Šole za podčastnike in častnike vojnih enot kandidati
opravijo med služenjem vojaškega roka. Zanje ne velja prepoved članstva v
političnih strankah.
(4) V poveljniško-štabni šoli se šolajo častniki stalne in
vojne sestave.
(5) Ne glede na prvi odstavek tega člena, se šola za
podčastnike lahko organizira kot višješolsko izobraževanje, šola za častnike
kot visoko strokovno oziroma univerzitetno izobraževanje in poveljniško štabno
usposabljanje kot podiplomski študij v skladu s splošnimi predpisi. Pri
izvajanju izobraževanja podčastnikov in častnikov v skladu s splošnimi predpisi
in v skladu s programom, lahko sodelujejo tudi šole iz prvega odstavka tega
člena. Ministrstvo lahko samostojno organizira višjestrokovno izobraževanje
podčastnikov v skladu z zakonom.
(6) Vojaške osebe se lahko za opravljanje določenih vojaških
dolžnosti šolajo v tujini oziroma se tuje vojaške osebe lahko šolajo na
vojaških šolah iz prvega odstavka tega člena.
(7) Priznavanje spričeval in diplom iz prejšnjega odstavka
ter spričeval in diplom iz šestega odstavka 63. člena tega zakona se opravi po
postopkih, določenih s splošnimi predpisi. Če postopka priznavanja spričeval in
diplom ni mogoče opraviti po splošnih predpisih, ga opravi posebna komisija
ustreznih strokovnjakov, ki jo imenuje minister. Minister predpiše postopek za
delo komisije.
(8) Pogoje za vpis in programe za vojaške šole določa
minister.
6. Vojaška policija
65. člen
(naloge vojaške policije)
(1) Vojaška policija skrbi za vojaški red in disciplino,
varnost vojaškega prometa ter opravlja določena opravila v zvezi s preprečevanjem,
preiskovanjem in odkrivanjem kaznivih dejanj v vojski, varovanjem objektov in
okolišev, ki so posebnega pomena za obrambo. Vojaška policija lahko preiskuje
kazniva dejanja v vojski, za katera je predpisana denarna kazen ali kazen
zapora do treh let.
(2) Vojaška policija skrbi tudi za varovanje vojaških in
civilnih oseb, ki opravljajo dolžnosti in dela v Slovenski vojski, ki so
posebnega pomena za obrambo, vojaških delegacij, poveljstev in enot ter varnost
vrhovnega poveljnika v vojnem stanju oziroma kadar se nahaja v vojaških
poveljstvih, enotah ali zavodih oziroma v objektih in njihovih okoliših, ki so
posebnega pomena za obrambo. 
(3) Organizacija vojaške policije se določa s formacijo. 
(4) Poveljniki enot vojaške policije so podrejeni in odgovorni
za svoje delo poveljnikom poveljstev ali enot, pri katerih se organizira
vojaška policija v skladu s prejšnjim odstavkom.
66. člen
(pravice in pooblastila vojaške policije)
(1) Vojaška policija ima pod pogoji, ki so predpisani za
policijo, pravico in pooblastila, da: 
1.     
opozarja ter ukazuje; 
2.     
ugotavlja identiteto, napoti, vabi, privede, pridrži, omeji gibanje ali
odvzame prostost; 
3.     
opravlja varnostne in protiteroristične preglede, preglede prevoznih
sredstev, prtljage ter objektov in njihovih okolišev, ki so posebnega pomena za
obrambo; 
4.     
zaseže predmete; 
5.     
uporablja prisilna sredstva; 
6.     
ureja in nadzoruje vojaški promet; 
7.     
zbira obvestila, od oseb zahteva podatke in ugotavlja istovetnost oseb
in predmetov. 
(2) Vojaška policija lahko pridrži vojaško osebo, ki pod
vplivom alkohola ali psihotropnih snovi moti javni red in mir ali vojaško
disciplino do iztreznitve, vendar ne dalj kot 24 ur. 
(3) Pripadniki vojaške policije vojne sestave imajo pravice
in pooblastila vojaške policije le, kadar opravljajo vojaško službo.
(4) Vojaški policist pridobi pooblastila iz tega člena, če
uspešno opravi usposabljanje, ki ga predpiše minister. Usposobljenost vojaškega
policista se preverja vsake tri leta na način, ki ga določi minister. Vojaški
policist, ki preizkusa usposobljenosti ne opravi uspešno, izgubi pooblastila
vojaškega policista in se razporedi na drugo dolžnost, ustrezno njegovi
izobrazbi.
67. člen
(območje pristojnosti)
(1) Pravice in pooblastila iz prejšnjega člena vojaška
policija uporablja le: 
-       
v objektih in okoliših, ki so posebnega pomena za obrambo; 
-       
na območju tabora, če je enota ali zavod izven vojašnice; 
-       
zoper vojaške osebe. 
(2) Vojaška policija lahko uporablja vozila s prednostjo in
vozila za spremstvo. 
(3) Pri urejanju vojaškega prometa v javnem prometu in pri
varovanju oseb po tem zakonu vojaška policija svoje delo usklajuje s policijo. 
(4) Vojaška policija lahko ugotavlja istovetnost osebe, ki
nosi uniformo ali dele uniforme Slovenske vojske, ne glede na to, kje se taka
oseba nahaja, oziroma istovetnost voznika in potnikov, če uporabljajo vozilo z
oznakami Slovenske vojske.
68. člen
(ukrepanje vojaške policije)
Če vojaška policija v objektu ali okolišu, ki je posebnega
pomena za obrambo, oziroma na območju tabora pri kaznivem dejanju ali
nepooblaščenem zadrževanju zaloti civilno osebo, o tem obvesti policijo. Zoper
tako osebo vojaška policija lahko uporabi le najnujnejše ukrepe in prisilna
sredstva, da jo pridrži do prihoda policije oziroma uspešno odvrne napad na
moštvo, osebe ali objekte in premoženje, ki jih varuje.
V. CIVILNA OBRAMBA
1. Ukrepi državnih organov in organov lokalne samouprave za
delo v vojni
69. člen
(naloge vlade)
(1) Vlada sprejema oceno ogroženosti države pred napadom ter
za delovanje gospodarstva in drugih dejavnosti v vojni. 
(2) Vlada sprejema obrambni načrt države. Načrt sestavljajo
načrt uporabe Slovenske vojske, načrt vlade in ministrstev ter Štaba Civilne
zaščite Republike Slovenije. Upravitelj obrambnega načrta države je
ministrstvo. 
(3) Vlada podrobneje predpiše postopek izdelave in vsebino
obrambnih načrtov ter načrtovanja proizvodnje in storitev v vojni, organizacijo
upravnih zvez in kriptografskega ter protielektronskega zavarovanja prenosa
podatkov na področju obrambe.
70. člen
(naloge državnih organov)
(1) Državni organi v obrambnih načrtih določijo svojo
organizacijo in način dela v vojnem stanju tako, da zagotovijo nepretrgano
opravljanje dejavnosti iz svoje pristojnosti. 
(2) Ministrstva so odgovorna za stanje priprav za delovanje v
vojni na področjih iz njihove pristojnosti. 
(3) Delovanje organov za notranje zadeve v vojnem stanju,
njihovo opremljanje in usposabljanje v ta namen ureja zakon. 
(4) Ministrstvo strokovno usmerja in usklajuje ukrepe in
priprave za delo državnih organov v vojni ter zagotavlja pogoje za delo predsednika
republike, vlade in Državnega zbora v vojnem stanju.
71. člen
(organi lokalne samouprave)
(1) Občinski in pokrajinski organi določijo svojo
organizacijo in način dela v vojnem stanju tako, da zagotovijo nepretrgano
opravljanje nalog iz svoje pristojnosti. 
(2) Župan oziroma predsednik pokrajine v vojnem stanju
sprejema potrebne ukrepe in akte, če se občinski oziroma pokrajinski svet ne
more sestati, in jih predloži v potrditev svetu takoj, ko se ta lahko sestane. 
(3) Občinam in pokrajinam lahko vlada v vojnem stanju naloži,
da opravljajo določene naloge v zvezi z izvajanjem civilne obrambe. 
(4) Župan oziroma predsednik pokrajine lahko predlaga
upravnemu organu, pristojnemu za obrambne zadeve, da se na delovno dolžnost
razporedijo občinski oziroma pokrajinski delavci, potrebni za delo v vojni.
72. člen
(upravne zveze in varstvo prenosa podatkov)
(1) Za vodenje obrambe ministrstvo organizira upravne zveze,
s katerimi se zagotavlja zveze za državne organe, gospodarske družbe, zavode in
druge organizacije, katerih dejavnost je po odločitvi vlade posebnega pomena za
obrambo države, ter zveze sodelovanja med državnimi organi in Slovensko vojsko.
(2) Upravne zveze se uporabljajo tudi za obveščanje organov
lokalne samouprave ter po potrebi za delovanje službe za opazovanje in
obveščanje. 
(3) Za potrebe upravnih zvez se lahko uporablja tudi dele
drugih sistemov zvez. 
(4) Delovanje upravnih zvez v vojni zagotavljajo enote za
zveze, ki jih po načelih, ki veljajo za vojaške enote, organizira ministrstvo.
Za pripadnike teh enot se smiselno uporabljajo določbe tega zakona, ki urejajo
pravice in dolžnosti vojaških oseb. 
(5) Ministrstvo organizira tudi kriptografsko in
protielektronsko zavarovanje prenosa podatkov v sistemih zvez, ki se
uporabljajo za obrambne potrebe.
2. Gospodarska obramba
73. člen
(gospodarska obramba)
(1) Gospodarska obramba obsega priprave in delovanje v vojni
gospodarskih družb, zavodov in drugih organizacij, katerih dejavnost je po
odločitvi vlade posebnega pomena za obrambo, ter materialno in zdravstveno
oskrbo Slovenske vojske, prebivalstva, državnih organov in druge obrambne
potrebe. 
(2) Gospodarska obramba obsega tudi priprave državnih in
drugih organov za preprečevanje gospodarskih in drugih ukrepov proti državi v
vojni, ki bi oslabili njeno obrambno moč. 
(3) Sestavni del gospodarske obrambe sta proizvodnja in
promet z vojaškim orožjem ter opremo.
74. člen
(materialna in zdravstvena oskrba)
(1) Pristojni državni organi na podlagi potreb Slovenske
vojske, prebivalstva in drugih obrambnih potreb v vojnem stanju določijo vrsto
in obseg proizvodnje ter storitev v vojni. 
(2) Na podlagi potreb iz prejšnjega odstavka pristojni
državni organi določijo, katere gospodarske družbe, zavodi in druge
organizacije bodo v vojnem stanju opravljale proizvodnjo in storitve ter v
kakšnem obsegu. Pristojni državni organi z izbranimi gospodarskimi družbami,
zavodi in drugimi organizacijami sklenejo pogodbe. 
(3) Izbrane gospodarske družbe, zavodi in druge organizacije
so dolžne v miru izvršiti kadrovske in druge priprave za določeno proizvodnjo
in storitve v vojni. Priprave, ki presegajo njihovo redno dejavnost, financira
država. 
(4) Organi lokalne samouprave so dolžni pomagati pri
pripravah in organizaciji proizvodnje ter storitev v vojni. 
(5) Državni organi iz drugega odstavka tega člena lahko
uporabijo podatke o poslovnih subjektih za namene iz prvega odstavka tega
člena, ki so zbrani z nacionalnim programom statističnih raziskovanj, za
določitev nosilcev proizvodnje in storitev v vojnem stanju.
75. člen
(zagotovitev pogojev za delo v vojni)
Gospodarske družbe, zavodi in druge organizacije, katerih
dejavnost je po odločitvi vlade posebnega pomena za obrambo države, ter
organizacije iz prejšnjega člena lahko predlagajo upravnemu organu, pristojnemu
za obrambne zadeve, da razporedi na delovno dolžnost potrebno število njihovih
delavcev ter sredstev iz popisa, da bi lahko opravljale zahtevano proizvodnjo
ali storitve v vojnem stanju.
76. člen
(racionirana preskrba in drugi ukrepi)
(1) Zaradi zagotavljanja oskrbe prebivalstva in drugih
obrambnih potreb lahko vlada v vojnem stanju poleg omejitev, ki jih določajo
predpisi o varstvu konkurence in drugi predpisi: 
-       
uvede racionirano preskrbo z določenimi izdelki in storitvami ter določi
merila za njeno izvajanje; 
-       
omeji prosto prodajo določenih proizvodov in surovin; 
-       
odredi obvezen odkup določenih proizvodov; 
-       
odredi utesnitev za sprejem in nastanitev evakuirancev; 
-       
odredi posebne ukrepe za delovanje določenih gospodarskih družb, zavodov
in drugih organizacij, katerih dejavnost bi lahko ogrozila prebivalstvo zaradi
vojnih dejstvovanj. 
(2) V vojnem stanju vlada lahko odredi evakuacijo, omeji
pravico do prostega gibanja prebivalcev na določenih območjih ter omeji ali
prepove prost vstop in čas bivanja tujcev v državi. Evakuacijo prebivalcev
vlada odredi praviloma po predhodnem mnenju župana tiste lokalne skupnosti, na
območju katere se evakuacija izvaja. 
(3) Z razglasitvijo vojnega stanja pripadniki vojne sestave
vojske lahko odpotujejo iz države le s soglasjem upravnega organa, pristojnega
za obrambne zadeve.
77. člen
(promet z vojaškim orožjem in opremo)
(1) Vojaško orožje in opremo lahko prodaja, izvaža ali uvaža
ter opravlja posle posredovanja s tem blagom le gospodarska družba, zavod ali
druga organizacija, ki pridobi dovoljenje ministrstva. 
(2) Za vsak izvoz, uvoz ali tranzit vojaškega orožja in
opreme čez državno ozemlje je potrebno predhodno dovoljenje ministrstva, če ni
drugače določeno z mednarodno pogodbo. 
(3) Dovoljenje iz prejšnjega odstavka se zavrne v primeru:
-       
če bi bilo ogroženo izpolnjevanje mednarodnih obveznosti Republike
Slovenije, 
-       
če bi bili ogroženi varnostni ali obrambni interesi Republike Slovenije,
-       
če bi se pospeševalo ali omogočalo oborožene spopade v državi, ki je
končni uporabnik vojaškega orožja ali opreme, 
-       
če obstaja utemeljen sum, da bo iz države uvoznice vojaško orožje ali
oprema preprodana v tretjo državo in bi bilo to v nasprotju z obrambnimi in
varnostnimi interesi države. 
(4) Ministrstvo lahko že izdano dovoljenje iz drugega odstavka
tega člena spremeni, odpravi ali razveljavi, če se po izdaji dovoljenja
ugotovijo razlogi iz prejšnjega odstavka. Ministrstvo lahko tudi brez
obrazložitve zavrne izdajo dovoljenja zaradi razlogov iz prejšnjega odstavka. V
dovoljenju ministrstva se lahko v skladu s tem členom določijo obveznosti, ki
jih mora izpolniti izvoznik ali uvoznik vojaškega orožja ali opreme. V primeru,
če je bila izdaja dovoljenja zavrnjena ali je bilo dovoljenje spremenjeno,
odpravljeno ali razveljavljeno v skladu s tem zakonom, ni mogoče uveljavljati
odškodninskih zahtevkov za škodo, ki je bila komurkoli povzročena z izvajanjem
tega zakona. 
(5) Minister najmanj enkrat letno poroča vladi o izdanih
dovoljenjih za izvoz, uvoz in tranzit vojaškega orožja in opreme. 
(6) Vlada predpiše, kaj se šteje za vojaško orožje in opremo.
78. člen
(proizvodnja vojaškega orožja in opreme)
(1) Kdor želi proizvajati vojaško orožje ali opremo, mora
poleg izpolnjevanja pogojev, določenih s splošnimi predpisi, predhodno
pridobiti soglasje ministrstva. 
(2) Za proizvodnjo vojaškega orožja in opreme se šteje tudi
proizvodnja posameznih sklopov ali sestavnih delov vojaškega orožja in opreme. 
(3) Pogoje za pridobitev dovoljenja iz prvega odstavka
prejšnjega člena ter za pridobitev soglasja iz prvega odstavka tega člena
predpiše vlada.
(4) Ministrstvo v skladu s 74. členom tega zakona določi
naloge gospodarskih družb, zavodov in drugih organizacij iz prejšnjega in tega
člena v vojnem stanju ter izda podrobnejše predpise v zvezi s preizkušanjem,
označevanjem, transportom in skladiščenjem vojaškega orožja in opreme.
(5) Minister predpisuje vojaške standarde, če zakon ne določa
drugače.
3. Psihološka obramba in druge nevojaške oblike obrambe
79. člen
(namen in obseg)
(1) Psihološka obramba obsega organizacijo, priprave in
delovanje informativno propagandne dejavnosti ter medijev za obveščanje
javnosti v vojnem stanju. 
(2) Priprave psihološke obrambe ureja vlada. 
(3) Načrt psihološke obrambe je sestavni del obrambnega
načrta države.
80. člen
(druge nevojaške oblike obrambe)
(1) Državljani imajo v vojnem stanju pravico organizirati in
izvajati različne nevojaške oblike obrambe, kot so bojkot, sabotaža,
nespoštovanje odredb napadalca in druge. 
(2) Državljani se seznanjajo in usposabljajo za nevojaške
oblike obrambe iz prejšnjega odstavka na neobvezen način. 
(3) Za usposabljanje iz prejšnjega odstavka skrbijo
ministrstva, vsako v okviru svojih pristojnosti. 
(4) Državni organi po potrebi usmerjajo in usklajujejo
nevojaške oblike obrambe iz prvega odstavka tega člena.
81. člen
(zaščita in reševanje)
(1) Zaščito in reševanje prebivalstva, živali, premoženja in
drugih dobrin v vojnem stanju opravljajo organi, službe, enote in organizacije,
ki to dejavnost opravljajo v miru. 
(2) Organom, službam, enotam in organizacijam iz prejšnjega
odstavka v vojnem stanju ni dovoljeno nalagati nalog v nasprotju z mednarodnim
vojnim in humanitarnim pravom.
VI. VODENJE IN NADZOR OBRAMBE DRŽAVE
82. člen
(Državni zbor)
(1) Državni zbor določa temeljne usmeritve za organizacijo in
izvajanje obrambe in pri tem zlasti: 
1.     
razglasi izredno stanje na predlog vlade, kadar velika in splošna
nevarnost ogroža obstoj države, predvsem če grozi povečana nevarnost napada na
državo oziroma nastane neposredna vojna nevarnost; 
2.     
razglasi vojno stanje na predlog vlade, če je izvršen napad na državo
oziroma državo ali države, s katerimi je Republika Slovenija v zavezništvu na
podlagi mednarodnih pogodb; 
3.     
odloči o uveljavitvi delovne in materialne dolžnosti v izrednem stanju,
ki je razglašeno zaradi povečane nevarnosti napada na državo oziroma neposredne
vojne nevarnosti; 
4.     
odloči o splošni mobilizaciji in uporabi Slovenske vojske v izrednem
stanju, če je to razglašeno zaradi povečane nevarnosti napada na državo oziroma
neposredne vojne nevarnosti, ki je nastala zaradi povečane nevarnosti napada na
državo ali države, s katerimi je Republika Slovenija v zavezništvu na podlagi
mednarodnih pogodb; 
5.     
sprejema splošne dolgoročne programe razvoja in opremljanja Slovenske
vojske; 
6.     
preko pristojnega delovnega telesa določa strateške smeri delovanja
obveščevalno varnostne službe ministrstva kot sestavnega dela varnostno
obveščevalne dejavnosti države. 
(2) Šteje se, da je z razglasitvijo vojnega stanja sprejeta
tudi odločitev o izvedbi splošne mobilizacije in uporabi Slovenske vojske. Ob
povečani nevarnosti napada ali neposredni vojni nevarnosti skladu s tem zakonom
oziroma ob napadu na državo ali države, s katerimi je Republika Slovenija v
zavezništvu na podlagi mednarodnih pogodb, Državni zbor lahko odloči o
mobilizaciji in uporabi vojske tudi, če ne razglasi vojnega stanja.
(3) Državni zbor nadzira organizacijo, priprave in izvajanje
obrambe države neposredno in preko pristojnih delovnih teles.
83. člen
(predsednik republike)
Predsednik republike na predlog vlade: 
1.     
razglasi izredno stanje, če se Državni zbor ne more sestati; 
2.     
razglasi vojno stanje, če je izvršen napad na državo in če se Državni
zbor ne more sestati; 
3.     
v izrednem ali vojnem stanju sprejema uredbe z zakonsko močjo, ki se
nanašajo na obrambo, če se Državni zbor ne more sestati; 
4.     
odloči o uporabi Slovenske vojske, uvedbi delovne in materialne
dolžnosti ter splošni mobilizaciji v izrednem stanju, če se Državni zbor ne
more sestati, v skladu s tem zakonom.
84. člen
(vlada)
(1) Vlada usklajuje organizacijo, priprave in vodi izvajanje
vojaške ter civilne obrambe države. 
(2) Vlada neposredno vodi civilno obrambo, usklajeno z
vojaško obrambo, ter skrbi za izvajanje nujnih ukrepov po razglasitvi izrednega
ali vojnega stanja. 
(3) Vlada odloča o sodelovanju Slovenske vojske pri
izvrševanju obveznosti, prevzetih v mednarodnih organizacijah ter sprejema
letne načrte usposabljanja vojske izven države in tujih vojaških enot v
Republiki Sloveniji v skladu z mednarodnimi pogodbami. Vlada odloča tudi o
sodelovanju Slovenske vojske pri izvrševanju priprav in nalog skupne obrambe v
skladu z načrti z državo ali državami, s katerimi je država v zavezništvu na
podlagi mednarodnih pogodb, pri čemer pa ne more odločati o razglasitvi
izrednega ali vojnega stanja ter o uporabi pripadnikov rezervne sestave,
razporejenih v vojno sestavo vojske za vojaško obrambo, ki je v pristojnosti Državnega
zbora.
(4) Za operativno usklajevanje vojaške in civilne obrambe,
varnostnih nalog, izvajanje zaščite in reševanja ter za izvajanje obrambe v
skladu z usmeritvami Državnega zbora v vojni, vlada imenuje državni operativni
štab obrambe, ki ga sestavljajo predstavniki vojaške in civilne obrambe,
notranjih in zunanjih zadev, varnostno obveščevalnih služb, varstva pred
naravnimi in drugimi nesrečami ter drugi. 
(5) Odločitve in ukrepi, ki jih sprejme državni operativni
štab obrambe, so obvezni za vse, na katere se nanašajo. 
(6) Nacionalni center za krizno upravljanje, ki ga organizira
ministrstvo, zagotavlja prostorske, tehnične, informacijske in telekomunikacijske
pogoje za delo vlade ter državnega operativnega štaba obrambe zlasti v vojnem
in izrednem stanju.
84.a člen
(obveznosti iz mednarodnih pogodb)
(1) Vlada lahko v skladu s sklenjenimi mednarodnimi pogodbami
zaradi obrambnih potreb:
1.     
dovoli uporabo zračnega prostora za prelete zrakoplovov zavezniških
držav, vključno z oborožitvijo in izvidniško opremo;
2.     
dovoli tranzit vojaških enot zavezniških držav po zraku, kopnem in
morju, praviloma na podlagi načela vzajemnosti, če z mednarodno pogodbo ni
drugače določeno.
(2) V miru lahko vlada na predlog ministra prizna pripadnikom
oboroženih sil drugih držav med njihovim bivanjem v Republiki Sloveniji enak
status, kot ga priznava na podlagi mednarodnih pogodb pripadnikom oboroženih
sil zavezniških držav, če ne ogrožajo varnosti Republike Slovenije.
(3) Vlada na predlog ministra odloča o namestitvi enot
oboroženih sil držav, s katerimi je država v zavezništvu na podlagi mednarodnih
pogodb.
(4) Vlada na predlog ministra lahko določi naloge in postopke
za izvajanje nadzora zračnega prostora, vključno z zrakoplovi oboroženih sil
zavezniških držav.
85. člen
(nadzor nad obveščevalno varnostno službo in vojaško
policijo)
(1) Minister je dolžan omogočiti stalen nadzor nad delom
obveščevalno varnostne službe ministrstva in vojaške policije delovnemu telesu
Državnega zbora, pristojnemu za nadzor nad delom varnostnih in obveščevalnih
služb. 
(2) Delovnemu telesu iz prejšnjega odstavka minister v
januarju pošlje za preteklo leto redno letno poročilo o delu obveščevalno
varnostne službe ministrstva in vojaške policije ter o uporabi posebnih
operativnih metod in sredstev.
VII. INŠPEKCIJA
86. člen
(inšpektorat za obrambo)
(1) Inšpekcijo na obrambnem področju opravlja Inšpektorat
Republike Slovenije za obrambo, ki je organ v sestavi ministrstva. Za določitev
pravic in dolžnosti inšpektorjev za obrambo se poleg tega zakona uporablja tudi
zakon, ki ureja inšpekcijski nadzor.
(2) Inšpektorji za obrambo nadzirajo izvrševanje predpisov na
obrambnem področju in pri tem zlasti: 
-       
preverjajo stanje priprav civilne obrambe; 
-       
preverjajo stanje in usposobljenost za izvajanje ukrepov za
pripravljenost in mobilizacijo; 
-       
preverjajo izvajanje vojaškega izobraževanja in usposabljanja; 
-       
preverjajo in ocenjujejo pripravljenost in delo vojaških poveljstev,
enot in zavodov; 
-       
preverjajo opravljanje upravnih in strokovnih zadev na področju obrambe.
(3) Glavni inšpektor za obrambo lahko za uresničitev smotrov
inšpekcije iz prejšnjega odstavka odredi praktični preizkus ali vajo. Če vaja
ali preizkus obsega tudi preverjanje mobilizacije, mora inšpektor predhodno
pridobiti soglasje ministra. Glavnega inšpektorja za obrambo v skladu s tem
zakonom imenuje vlada na predlog ministra brez interne ali javne objave.
(4) Inšpektorji za obrambo se pri izvajanju inšpekcije izkazujejo
s službenimi izkaznicami. 
(5) Minister podrobneje predpiše način in postopek za
opravljanje inšpekcije na obrambnem področju.
87. člen
(inšpekcijski ukrepi)
(1) Inšpektor iz prejšnjega člena ima pri opravljanju
inšpekcijskega nadzora v enotah, organih in organizacijah, v katerih opravlja
inšpekcijski nadzor, poleg pooblastil, ki jih določa zakon, ki ureja
inšpekcijski nadzor, tudi pravico in dolžnost: 
-       
naložiti, da se v določenem roku ali na določen način odpravijo
ugotovljene pomanjkljivosti ali neskladja s predpisi, načrti ali akti vodenja
in poveljevanja; 
-       
odrediti, da se do odločitve pristojnega organa odstrani z dela delavec
oziroma pripadnik vojne sestave, ki s svojim delom ogroža varnost ljudi in
premoženja; 
-       
odrediti, da se do odločitve pristojnega organa ustavijo dejanja ali
aktivnosti, ki bi lahko ogrožale ljudi ali premoženje; 
-       
predlagati uvedbo postopka za razrešitev z dela ali dolžnosti oziroma za
ugotovitev odgovornosti. 
(2) Zoper odločitev inšpektorja iz prejšnjega odstavka je v
roku 15 dni dovoljena pritožba ministru. Pritožba ne zadrži izvršitve
naloženega ukrepa, če gre za ukrep iz druge ali tretje alinee prejšnjega
odstavka.
VIII. POKLICNO DELO NA OBRAMBNEM PODROČJU
1. Sklenitev in odpoved pogodbe o zaposlitvi
88. člen
(posebni pogoji)
(1) Za delavce na obrambnem področju veljajo predpisi o javnih
uslužbencih, če s tem zakonom ni določeno drugače.
(2) Kdor želi poklicno opravljati delo na obrambnem področju,
mora biti državljan Republike Slovenije. Osebe z dvojnim državljanstvom ne
morejo poklicno opravljati dela na obrambnem področju.
(3) Kdor želi poklicno opravljati vojaško službo, mora poleg
pogoja, določenega v prejšnjem odstavku, izpolnjevati še naslednje pogoje:
-       
da je telesno in duševno sposoben za poklicno opravljanje vojaške službe
in je odslužil vojaški rok;
-       
da ima ustrezno izobrazbo;
-       
da izjavi, da z dnem nastopa vojaške službe ne bo član nobene politične
stranke;
-       
da je varnostno preverjen in da ne obstaja varnostni zadržek v skladu s
tem zakonom;
-       
da ni bil pravnomočno obsojen zaradi kaznivega dejanja, ki se preganja
po uradni dolžnosti, in da ni bil obsojen na nepogojno zaporno kazen za kakšno
drugo kaznivo dejanje v trajanju več kot treh mesecev;
-       
da praviloma ni starejši od 25 let, če se želi zaposliti kot vojak ali
podčastnik, oziroma 30 let, če se želi zaposliti kot častnik.
(4) Za ženske služenje vojaškega roka ni pogoj za sklenitev
delovnega razmerja. Pogoje iz druge, tretje, četrte in pete alinee prejšnjega
odstavka mora izpolnjevati tudi tisti, ki želi kot civilna oseba poklicno
opravljati delo v vojski.
(5) Ustrezna stopnja izobrazbe iz tretjega odstavka tega
člena je za vojaka praviloma končana srednja poklicna šola, za podčastnika
srednja ali višja šola in za častnika najmanj visoka strokovna šola.
(6) Delavcu, za katerega se ugotovi, da ne izpolnjuje
splošnih ali posebnih pogojev, določenih s tem zakonom za poklicno delo na
obrambnem področju, preneha delovno razmerje v ministrstvu z dnem dokončnosti
akta o prenehanju delovnega razmerja. Če delavec preneha izpolnjevati pogoje za
poklicno delo na obrambnem področju zaradi zdravstvenih razlogov, ima pravice
po tem zakonu in splošnih predpisih.
(7) Če je bil delavec, ki poklicno opravlja vojaško službo
oziroma kot civilna oseba dela v vojski, obsojen zaradi kaznivega dejanja
oziroma na kazen iz pete alinee tretjega odstavka tega člena, mora sodišče
pravnomočno sodbo poslati ministrstvu. Delavcu v tem primeru preneha delovno
razmerje z dnem vročitve ugotovitvenega sklepa o prenehanju delovnega razmerja
na podlagi pravnomočne sodbe.
(8) Ministrstvo vodi skupno kadrovsko evidenco za delavce na
obrambnem področju v skladu s splošnimi predpisi in tem zakonom.
(9) Minister določi kriterije za ugotavljanje sposobnosti iz
prve alinee tretjega odstavka tega člena.
(10) Kdor nima odsluženega vojaškega roka iz tretjega
odstavka tega člena, mora opraviti predhodno temeljno vojaško strokovno
usposabljanje v trajanju najmanj treh mesecev, v skladu s pogodbo o zaposlitvi,
če ta zakon ne določa drugače. Kdor ne opravi uspešno temeljnega vojaško
strokovnega usposabljanja, se mu pogodba o zaposlitvi prekine.
89. člen
(sklenitev delovnega razmerja brez objave)
(1) Delovno razmerje na obrambnem področju se lahko brez
javne objave sklene za delovna mesta: 
-       
uradnikov oziroma strokovno tehničnih delavcev, ki opravljajo operativna
dela civilne obrambe, upravnih zvez, informatike in telekomunikacij,
kriptozaščite in protielektronske zaščite, tehnične zaščite, vojaške, razvojne,
obveščevalne in protiobveščevalne ter varnostne naloge; 
-       
poveljnikov vojaških teritorialnih poveljstev in njihovih namestnikov,
poveljnikov bataljonov in drugih, njim enakih ali višjih položajev; 
-       
vojaških oseb, ki opravljajo operativne dolžnosti v vojski; 
-       
inšpektorjev na obrambnem področju, ki morajo izpolnjevati pogoje, določene
s splošnimi predpisi, in posebne pogoje, določene s tem zakonom. 
(2) Delovna mesta iz prejšnjega odstavka se določijo s
sistemizacijo in formacijo.
90. člen
(štipendisti za delo v vojski)
(1) Štipendisti, ki imajo sklenjeno štipendijsko pogodbo z ministrstvom,
po šolanju opravijo vojaški rok v skladu z zakonom. 
(2) Štipendisti iz prejšnjega odstavka po končanem šolanju in
odsluženem vojaškem roku z ministrstvom sklenejo pogodbo o zaposlitvi v stalni
sestavi vojske. 
(3) Štipendist, ki po svoji volji ne sklene pogodbe o
zaposlitvi iz prejšnjega odstavka, mora ministrstvu vrniti prejemke, ki jih je
prejel v času štipendiranja in služenja vojaškega roka, v času, ki je enak času
štipendiranja in opravljanja vojaškega roka. 
(4) Prejemke, ki jih je štipendist prejel med služenjem
vojaškega roka, je dolžan v primeru iz prejšnjega odstavka vrniti v višini, ki
presega prejemke drugih vojaških obveznikov med služenjem vojaškega roka.
91. člen
(omejitve)
(1) Delavec na obrambnem področju ne sme opravljati dela, ki
bi ga oviralo pri opravljanju vojaške službe ali dela, ki bi škodovalo ugledu
ministrstva ali vojske oziroma dela, ki ni združljivo z dejavnostjo
ministrstva. 
(2) Ne glede na določbo prejšnjega odstavka, sme delavec na
obrambnem področju poleg svojega dela opravljati dela v gospodarskih družbah
ali opravljati enaka oziroma podobna dela, kot jih opravlja na svojem delovnem
mestu, pri drugem organu ali organizaciji le s pisnim soglasjem ministra.
Pisnega soglasja ministra ni treba pridobiti delavcem za opravljanje
znanstvenega, pedagoškega ali publicističnega dela oziroma delavcem za
nepoklicno opravljanje dela v kulturnih, umetniških, športnih, humanitarnih in
drugih društvih ter organizacijah. 
(3) Dela iz prvega odstavka tega člena določi minister. 
(4) Za vrednotenje posebnih prepovedi in omejitev iz tega
člena vlada določi odstotek povečanja osnovne plače delavcem na obrambnem
področju v skladu s splošnimi predpisi.
92. člen
(pogodba o zaposlitvi)
(1) Kdor izpolnjuje pogoje za poklicno opravljanje vojaške
službe, lahko z ministrstvom sklene pogodbo o zaposlitvi, pri čemer se
zagotavlja enake možnosti za moške in ženske, in sicer kot kandidat: 
-       
za podčastnika in častnika oziroma vojaškega uslužbenca za nedoločen čas
ali določen čas do deset let, ki se lahko podaljšuje za enako časovno obdobje; 
-       
za vojaka do deset let in se lahko podaljšuje za enako časovno obdobje,
vendar ne dalj kot do 45. leta starosti. 
(2) Ne glede na drugo alinejo prejšnjega odstavka, lahko
vojak, ki izpolnjuje pogoje za poklicno opravljanje vojaške službe, sklene
pogodbo o zaposlitvi po 45. letu starosti na formacijskih dolžnostih, ki jih s
sklepom določi minister na predlog načelnika generalštaba, za določen čas do
deset let in se lahko podaljšuje, vendar najkasneje do konca koledarskega leta,
v katerem izpolni pogoje za pridobitev pravice do starostne pokojnine po
splošnih predpisih, ne glede na čas, za katerega je sklenjena pogodba o
zaposlitvi.
(3) Kandidat, ki je sklenil pogodbo o zaposlitvi iz prvega
odstavka tega člena, mora uspešno opraviti vojaško strokovno usposabljanje, in
sicer: 
-       
kandidat za vojaka-predpisano osnovno vojaško strokovno usposabljanje v
enem letu od sklenitve pogodbe; 
-       
kandidat za podčastnika-šolo za podčastnike v enem letu od sklenitve
pogodbe; 
-       
kandidat za častnika-šolo za častnike v dveh letih od sklenitve pogodbe;
-       
kandidat za vojaškega uslužbenca-osnovno usposabljanje za delo v vojski
v enem letu od sklenitve pogodbe. 
(4) Če kandidat iz prejšnjega odstavka vojaško strokovnega
usposabljanja ne opravi uspešno, pogodba o zaposlitvi preneha veljati v roku 30
dni od datuma, določenega za zaključek usposabljanja. 
(5) Uspešno zaključena šola za podčastnike oziroma za
častnike se šteje kot opravljen strokovni upravni izpit oziroma državni izpit
iz javne uprave. V programih šole za podčastnike in šole za častnike morajo
biti smiselno zajete vsebine, ki jih zakon določa za opravljanje strokovnega
upravnega izpita oziroma državnega izpita iz javne uprave za javne uslužbence.
Uspešno opravljeno osnovno vojaško strokovno usposabljanje za vojaka se šteje
kot pogoj za poklicno delo v Slovenski vojski in kandidatom ni treba opravljati
še strokovnega izpita.
(6) Kandidat, ki je uspešno opravil šolo za podčastnike ali
častnike, organizirano kot višješolsko ali visokostrokovno oziroma
univerzitetno izobraževanje, lahko sklene pogodbo o zaposlitvi brez dodatnih
pogojev, določenih v tretjem odstavku tega člena. Stažiranje v Slovenski vojski
se mu všteva v pripravniško dobo. 
(7) Kandidatu, ki sklene pogodbo o zaposlitvi za poklicno
opravljanje vojaške službe, se v pripravniško dobo všteva tudi čas stažiranja v
vojaških enotah med šolanjem oziroma študijem. 
(8) Kandidati za podčastnike in častnike ne morejo samostojno
opravljati formacijskih dolžnosti, dokler ne opravijo šol iz tretjega odstavka
tega člena. 
(9) Ne glede na prvi odstavek tega člena, se lahko za
opravljanje določenih formacijskih dolžnosti sklene pogodba o zaposlitvi za čas,
krajši od desetih let. S formacijo se v tem primeru določita vrsta in obseg
vojaško strokovnega usposabljanja ter dolžnosti, za katere se izjemoma ne
zahteva odslužen vojaški rok. 
(10) Pogodbo o zaposlitvi iz prvega in prejšnjega odstavka
lahko sklene tudi vojak, ki služi vojaški rok, in ki po izteku vojaškega roka
nadaljuje z delom v vojski kot pripadnik stalne sestave. 
(11) Pogodba o zaposlitvi za vojaka, podčastnika, častnika
ali vojaškega uslužbenca se sklene v pisni obliki in mora vsebovati podatke o
pogodbenih strankah, datumu nastopa dela in času trajanja delovnega razmerja.
Pogodba lahko vsebuje še druge pravice in obveznosti delavca, lahko pa glede
teh napotuje na uporabo zakona oziroma na splošne akte ministrstva. V pogodbi o
zaposlitvi se določi tudi obveznost opravljanja temeljnega vojaško strokovnega
usposabljanja, če kandidat nima odsluženega vojaškega roka.
(12) Vojaški osebi preneha delovno razmerje na obrambnem
področju najkasneje do konca koledarskega leta, v katerem izpolni pogoje za
pridobitev pravice do starostne pokojnine po splošnih predpisih, ne glede na
čas, za katerega je sklenila pogodbo o zaposlitvi. Pri tem se upošteva tudi
zavarovalna doba s povečanjem oziroma dodana doba iz naslova obveznega
dodatnega zavarovanja. Vojaška oseba ima ob prenehanju delovnega razmerja na
obrambnem področju pravico do odpravnine kot ob upokojitvi po splošnih
predpisih. Odločbo o prenehanju delovnega razmerja izda minister in je
dokončna.
93. člen
(pravice in obveznosti med trajanjem pogodbe)
(1) Med trajanjem pogodbe o zaposlitvi ima pripadnik stalne
sestave: 
-       
dolžnost, da se udeležuje dopolnilnega vojaško strokovnega usposabljanja
po predpisanih programih; 
-       
pravico, da opravi osnovno ali dopolnilno vojaško strokovno
usposabljanje po programih, ki niso obvezni, če izpolnjuje zahtevane pogoje. 
(2) Pripadnik stalne sestave lahko pogodbo o zaposlitvi iz
prvega odstavka prejšnjega člena enostransko odpove, pri čemer mora glede na čas
trajanja pogodbe o zaposlitvi ministrstvu vrniti sorazmeren del stroškov
osnovnega vojaško strokovnega usposabljanja, če je pogodbo odpovedal pred
iztekom desetih let. Sorazmeren del stroškov osnovnega vojaško strokovnega
usposabljanja mora vrniti tudi pripadnik stalne sestave, ki predčasno
enostransko odpove pogodbo o zaposlitvi iz devetega odstavka prejšnjega člena.
Povračila stroškov usposabljanja je pripadnik oproščen v vsakem primeru, če je
moral pogodbo o zaposlitvi odpovedati zaradi zdravstvenih razlogov. Sorazmeren
del stroškov osnovnega in dopolnilnega vojaško strokovnega izobraževanja in
usposabljanja mora vrniti tudi pripadnik stalne sestave, ki je sklenil pogodbo
o zaposlitvi za določen oziroma nedoločen čas, pa mu je bila pogodba o
zaposlitvi odpovedana zaradi krivdnih razlogov. Sorazmerni del stroškov se pri
pripadniku stalne sestave, ki je sklenil pogodbo o zaposlitvi za nedoločen čas,
ugotavlja kot če bi pripadnik pogodbo o zaposlitvi sklenil za določen čas
desetih let. Povračila sorazmernega dela stroškov je pripadnik stalne sestave
oproščen, če je v ministrstvu delal najmanj 15 let.
(3) Vojak, ki je sklenil pogodbo o zaposlitvi iz prvega in
drugega odstavka prejšnjega člena, ima po izteku pogodbeno dogovorjenega roka,
če zaradi starosti pogodbe ne more podaljšati, pravico do razporeditve na
ustrezna dela v ministrstvu ali drugem državnem organu. Ob razporeditvi obdrži
število doseženih plačnih razredov, ne glede na določbe zakona, ki ureja sistem
plač v javnem sektorju. Razporeditev na ustrezno delovno mesto mu je treba
ponuditi pisno, in sicer najmanj 15 dni pred pogodbeno dogovorjenim rokom. Če
bi vojak po razporeditvi v ministrstvo ali drug državni organ prejel osnovno
plačo v nižjem znesku, kot je znesek osnovne plače, ki jo je prejemal do
razporeditve, mu ministrstvo do izenačitve izplačuje razliko do zneska plače,
ki jo je prejemal do razporeditve. 
(4) Če v ministrstvu ali v drugem državnem organu ni prostih
del iz prejšnjega odstavka, ima vojak pravico do usposobitve za civilni poklic
in pravico do odpravnine, če je delal v ministrstvu najmanj 15 let. Pravico do
usposobitve za civilni poklic in pravico do odpravnine ima tudi vojak, ki je
delal v ministrstvu najmanj deset let, pa pogodbe o zaposlitvi ne more
podaljšati zaradi zdravstvenih ali drugih razlogov, ki niso posledica njegovega
krivdnega ali drugega neustreznega ravnanja.
(5) Pravico do usposobitve za civilni poklic iz prejšnjega
odstavka obsega pokritje stroškov šolanja ali prekvalifikacije oziroma
dokvalifikacije ali druge vrste usposabljanja, ki traja največ tri leta po
dopolnitvi 45. leta starosti. Medsebojne pravice in obveznosti med ministrstvom
in upravičencem iz tega odstavka se uredijo s posebno pogodbo. 
(6) Odpravnina iz četrtega odstavka tega člena se izplača v
višini polovice povprečne plače vojaške osebe v zadnjih šestih mesecih za vsako
leto dela v ministrstvu. 
(7) Če vojak odkloni razporeditev iz tretjega odstavka tega
člena, mu po izteku pogodbeno dogovorjenega roka ne pripada pravica do
usposobitve za civilni poklic in ne pravica do odpravnine. 
(8) Pravico do prerazporeditve, usposobitve za civilni poklic
in do odpravnine po izteku pogodbe o zaposlitvi v skladu s tem členom, ima tudi
podčastnik ali častnik, ki je delal v ministrstvu najmanj 20 let.
(9) Pripadnik stalne sestave, ki mu je zaradi posledic
poškodbe pri delu ali poklicne bolezni, priznana invalidnost, se razporedi na
drugo delovno mesto v ministrstvu ali v drug državni organ, ki ustreza njegovi
preostali delovni zmožnosti oziroma se mu omogoči poklicna rehabilitacija. Če
prerazporeditev na drugo delovno mesto v ministrstvu ali v drug državni organ
ni možna, oziroma poklicna rehabilitacija ni smotrna, se pripadnika stalne
sestave začasno, najdalj do pet let, razporedi na formacijsko dolžnost izven
operativnih enot. V času začasne razporeditve obdrži plačo, ki jo je imel pred
razporeditvijo.
(10) Pripadniku stalne sestave iz prejšnjega odstavka, ki ga
niti v petih letih ni mogoče prerazporediti na preostali delovni zmožnosti
ustrezno delovno mesto v ministrstvu ali v drug državni organ, preneha delovno
razmerje v ministrstvu. Pripadnik stalne sestave ima v tem primeru pravico do
odpravnine v višini zadnjih šestih povprečnih plač ter pravice iz naslova
zavarovanja za čas brezposelnosti ter pokojninskega in invalidskega
zavarovanja, določene s splošnimi predpisi. Odločba o prenehanju delovnega
razmerja, ki jo izda minister, je dokončna.
(11) Pripadnika stalne sestave je mogoče, če s tem soglaša, v
primerih iz tretjega, osmega in devetega odstavka tega člena ter tretjega
odstavka 94. člena tega zakona, razporediti na ustrezno delovno mesto na
ministrstvu ali v drugem državnem organu za nedoločen čas, brez javnega natečaja.
(12) Pri imenovanju v čin ali razred ter poviševanju in
napredovanju vojaških oseb se uporablja postopek, določen s tem zakonom.
Usposobljenost in uspešnost dela vojaških oseb se ocenjuje s službeno oceno v
skladu s pravili službe in kriteriji, ki jih predpiše minister.
94. člen
(odpoved pogodbe o zaposlitvi)
(1) Ministrstvo lahko pripadniku stalne sestave enostransko
odpove pogodbo o zaposlitvi v primeru: 
-       
če preneha izpolnjevati posebne pogoje iz 88. člena tega zakona ali se
ne udeležuje obveznih oblik dopolnilnega vojaško strokovnega usposabljanja; 
-       
če je imel negativno službeno oceno dvakrat zaporedoma; 
-       
če je kršil vojaško disciplino; 
-       
če preneha potreba po dolžnosti, ki jo opravlja, ali če se zmanjša
stalna sestava, pa ni mogoča njegova razporeditev na drugo delo. 
(2) Zmanjšanje stalne sestave oziroma ukinitev določenih enot
se opredeli s splošnim dolgoročnim programom razvoja in opremljanja Slovenske
vojske oziroma z aktom o obsegu in strukturi Slovenske vojske, ki ga sprejme
vlada za uresničevanje splošnega dolgoročnega programa razvoja in opremljanja
Slovenske vojske. 
(3) Če vzrok za prenehanje pogodbe o zaposlitvi ni na strani
pripadnika, mu pripadajo pravice iz tretjega odstavka prejšnjega člena oziroma
pravica do odpravnine iz šestega odstavka prejšnjega člena, ne glede na čas
trajanja pogodbe, če je to zanj ugodneje kot po splošnih predpisih.
2. Pravice in obveznosti med trajanjem pogodbe o zaposlitvi
95. člen
(črtan)
96. člen
(posebni delovni pogoji)
(1) Delavec, ki poklicno opravlja delo na obrambnem področju,
je po odločitvi nadrejenega dolžan zaradi potreb službe opravljati delo v
posebnih delovnih pogojih.
(2) Za posebne delovne pogoje iz prejšnjega odstavka se šteje
delo v delovnem času, ki je za delavce manj ugoden, in delo v manj ugodnih
delovnih pogojih ali z dodatnimi obremenitvami, in sicer:
1.     
delo v neenakomernem delovnem času;
2.     
izmensko delo;
3.     
delo v deljenem delovnem času;
4.     
nočno delo;
5.     
delo preko polnega delovnega časa;
6.     
delo ob nedeljah, praznikih in drugih z zakonom določenih dela prostih
dnevih;
7.     
dežurstvo kot redna oblika dela oziroma dežurstvo, ki se odreja
izjemoma;
8.     
pripravljenost za delo oziroma dosegljivost;
9.     
opravljanje nujnih del na dolžnostih, ki niso kadrovsko zasedene, poleg
svojega rednega dela;
10.  
opravljanje straže;
11.  
delo v terenskih razmerah na določenem kraju in času;
12.  
bivanje v vojaški enoti ali zavodu oziroma drugem določenem mestu;
13.  
izraba ali prekinitev dopusta v skladu s službenimi potrebami.
(3) Če delavec med dežurstvom ali pripravljenostjo za delo
dela, se čas dejanskega dela šteje za delo v podaljšanem delovnem času, če s
tem zakonom ni določeno drugače.
(4) Če opravljeno delo delavca presega predpisano mesečno
oziroma tedensko delovno obveznost, se razlika šteje kot delo preko polnega
delovnega časa, ki lahko traja največ 20 ur na teden oziroma 80 ur na mesec, če
ni bilo mogoče delovnega časa razporediti skladno s tem zakonom.
(5) Zaradi opravljanja dela v posebnih delovnih pogojih se
delavcu plača poveča v skladu s splošnimi predpisi.
97. člen
(delovni čas)
(1) Polni delovni čas v ministrstvu ne sme biti daljši od 40
ur v tednu in ne krajši kot 36 ur na teden. Začetek in konec delovnega časa v
vojski se določa s pravili službe v Slovenski vojski. 
(2) Minister na predlog načelnika generalštaba lahko določi
formacijske dolžnosti v vojski, na katerih zaradi večje nevarnosti za poškodbe
in zdravstvene okvare traja polni delovni čas manj kot 36 ur na teden. 
(3) Dnevna delovna obveznost praviloma traja največ 12 ur.
Minister lahko odredi, da se na posameznih delovnih mestih ali formacijskih
dolžnostih na predlog načelnika generalštaba predpisana časovna omejitev dnevne
delovne obveznosti upošteva kot povprečna omejitev v obdobju, ki ne sme biti
daljše kot šest mesecev. 
(4) Minister lahko odredi, da se na posameznih delovnih mestih
ali formacijskih dolžnostih na predlog načelnika generalštaba, predpisan dnevni
in tedenski počitek v minimalnem trajanju v primeru izmenskega dela zagotavlja
v obdobju, ki ne sme biti daljše kot šest mesecev. 
(5) Upoštevanje časovne omejitve dnevne delovne obveznosti in
zagotavljanje dnevnega ter tedenskega počitka iz tretjega in četrtega odstavka
tega člena se lahko odredi: 
-       
če je to potrebno zaradi nemotenega ali neprekinjenega delovanja
oborožitvenega, nadzornega ali telekomunikacijskega sistema ali varovanja
določenega objekta ali območja; 
-       
zaradi zagotavljanja stalne ali povišane pripravljenosti vojske ali
obrambnega sistema; 
-       
če gre za izvedbo vojaškega strokovnega usposabljanja ali vaj, ki
trajajo dalj časa; 
-       
če gre za izvajanje mednarodnih obveznosti.
97.a člen
(razporejanje delovnega časa)
(1) Razporeditev in pogoje za začasno prerazporeditev
delovnega časa določi minister oziroma načelnik generalštaba za vojsko.
(2) Pri enakomerni razporeditvi polni delovni čas ne sme biti
razporejen na manj kot štiri dni v tednu.
(3) Delavec mora biti obveščen o začasni prerazporeditvi
delovnega časa praviloma najmanj en dan pred prerazporeditvijo.
97.b člen
(neenakomerna razporeditev dela)
(1) Zaradi narave ali organizacije dela je lahko delovni čas
neenakomerno razporejen. Pri neenakomerni razporeditvi ter začasni
prerazporeditvi polnega delovnega časa, delovni čas ne sme trajati več kot 56
ur na teden in ne manj kot štiri ure na dan. 
(2) Pri neenakomerni razporeditvi ter začasni prerazporeditvi
delovnega časa se upošteva polni delovni čas kot povprečna delovna obveznost v
obdobju, ki ne sme biti daljše kot šest mesecev. 
(3) Delo v neenakomernem delovnem času oziroma v izmenah
vključuje opravljanje delovne obveznosti v deljenem delovnem času, ob sobotah,
nedeljah, praznikih in drugih dela prostih dnevih ter delo v popoldanskem in
nočnem času, s prerazporeditvijo v okviru določene redne mesečne oziroma letne
delovne obveznosti. 
(4) Za delo v izmenah se šteje delo, ki se izmenoma opravlja
v dopoldanskem, popoldanskem ali nočnem času. Za delo v izmenah se šteje tudi
delo v turnusu, ko se delo opravlja po razporedu 12 ur, sledi pa mu 24 ali 48
ur počitka, in delo po posebnem razporedu, ko se delo opravlja dopoldne,
popoldne in v nočnem času, vendar ne v enakomernem zaporedju. 
(5) Če se delo opravlja v izmenah ali v turnusu, mora
ministrstvo zagotoviti njihovo periodično izmenjavo.
97.c člen
(delo ponoči)
(1) Delavec na obrambnem področju, ki dela ponoči vsaj tri
ure svoje redne dnevne delovne obveznosti, oziroma delavec, ki dela ponoči
tretjino polnega delovnega časa svoje letne delovne obveznosti, ima pravico do
posebnega varstva. 
(2) Če bi se delavcu iz prejšnjega odstavka po mnenju
zdravniške komisije zaradi dela ponoči lahko poslabšalo zdravstveno stanje, ga
mora ministrstvo razporediti na ustrezno delo v dopoldanskem ali popoldanskem
času v skladu z njegovo splošno in vojaško izobrazbo.
97.č člen
(straža)
(1) Straže trajajo praviloma nepretrgoma 24 ur. 
(2) Vojaškim osebam, ki opravljajo stražarsko službo, se
šteje, kot da delajo v deljenem delovnem času. ure, v katerih ne opravljajo
dejanskega dela, se ne štejejo v delovni čas, ampak se štejejo kot
pripravljenost za delo na delovnem mestu. 
(3) Dnevna delovna obveznost med stražo ne sme presegati 12
ur. V primeru izrednega dogodka oziroma zaradi dokončanja začete naloge, se
lahko vojaški osebi delovni čas izjemoma podaljša, pri tem pa se ure, ki jih
opravi po že opravljenih 12 urah dejanskega dela, štejejo kot ure, opravljene
preko polnega delovnega časa. 
(4) Opravljanje stražarske službe lahko traja neprekinjeno do
največ sedem dni. Vojaške osebe imajo pravico do prekinitve za počitek na
kraju, kjer se opravlja straža, s tem, da se jim v redni delovni čas šteje 12
ur, preostalih 12 ur pa kot pripravljenost za delo.
97.d člen
(dežurstva)
(1) Vojaškim osebam, ki opravljajo dežurstvo v skladu s
pravili službe v Slovenski vojski, se ure dežurstva štejejo v ure tedenske
oziroma mesečne delovne obveznosti. Dnevna delovna obveznost med dežurstvom ne
sme presegati 12 ur. 
(2) V primeru izrednega dogodka oziroma zaradi dokončanja
začete naloge med dežurstvom iz prejšnjega odstavka, se lahko delovni čas
izjemoma podaljša, pri tem pa se ure, ki jih vojaška oseba opravi po že
opravljenih 12 urah štejejo kot ure, opravljene preko polnega delovnega časa.
97.e člen
(pripravljenost za delo)
(1) Pripravljenost za delo je čas, v katerem mora biti
delavec, ki dela na obrambnem področju, v pripravljenosti za delo na delovnem
mestu, na določenem kraju ali na domu. 
(2) Pripravljenost za delo se ne všteva v število ur tedenske
oziroma mesečne delovne obveznosti. V primeru, če mora delavec v času
pripravljenosti za delo dejansko delati, se te ure dejanskega dela vštevajo v
število ur tedenske oziroma mesečne delovne obveznosti. 
(3) Minister določi primere in način izvajanja
pripravljenosti za delo v delovnih prostorih, na določenem kraju ali na domu.
Primere in način izvajanja pripravljenosti za delo v vojski določi načelnik
generalštaba. 
(4) Pripravljenost za delo na določenem kraju je izenačena s
pripravljenostjo za delo na delovnem mestu.
97.f člen
(odmor, dnevni in tedenski počitek)
(1) Delavec na obrambnem področju, ki dela krajši delovni čas
v skladu s 96. členom tega zakona, vendar več kot štiri ure dnevno, ima pravico
do odmora med delovnim časom, ki je v sorazmerju z dolžino dela. Dolžina odmora
se pri neenakomerni ali začasni prerazporeditvi delovnega časa določi
sorazmerno dolžini dnevnega delovnega časa. 
(2) Delavec ima praviloma med dvema zaporednima delovnima
dnevoma pravico do počitka, ki traja nepretrgoma najmanj 12 ur. V obdobju
sedmih zaporednih dni ima poleg pravice do dnevnega počitka praviloma tudi
pravico do počitka v trajanju najmanj 24 neprekinjenih ur. 
(3) Če mora delavec zaradi službenih potreb, varnostnih razmer,
nemotenega opravljanja zadev civilne obrambe ali izvajanja materialne in
zdravstvene oskrbe vojske oziroma nemotenega izvajanja vojaškega izobraževanja
in usposabljanja na dan tedenskega počitka delati, se mu zagotovi tedenski
počitek v tekočem ali naslednjem mesecu.
97.g člen
(letni dopust)
(1) Delavec na obrambnem področju ima pravico do letnega
dopusta najmanj 20 delovnih dni, ne glede na to, ali dela polni delovni čas ali
krajši delovni čas od polnega. 
(2) Kriterije za določitev dolžine letnega dopusta predpiše
minister, in sicer tako, da se dopust glede na delovno dobo lahko poveča do 25
dni, za zahtevnost dela za največ pet dni, za delovno uspešnost do tri dni,
zaradi delovnih pogojev do deset dni in zaradi socialnih ter zdravstvenih
razmer in starosti do pet dni. 
(3) Vojaškim kontrolorjem letenja in članom posadk vojaških
zrakoplovov, vojaškim pirotehnikom in vojaškim potapljačem pripada za
ohranjanje telesne psihofizične pripravljenosti, poleg dopusta iz prejšnjega
odstavka, še dodaten dopust 15 dni. Pogoje in način izrabe dodatnega dopusta
določi minister.
97.h člen
(izraba dopusta)
(1) Letni dopust lahko delavec na obrambnem področju izrabi
praviloma v tekočem letu glede na službene potrebe in opravljanje nalog iz
pristojnosti ministrstva ter z upoštevanjem njegove želje. En dan letnega
dopusta lahko delavec praviloma izrabi na tisti dan, ki ga sam določi. 
(2) Zaradi narave ali organizacije dela se lahko izraba
dopusta določi v določenem časovnem obdobju, praviloma v skladu z letnim
načrtom. Zaradi boljše organizacije dela in smotrnejše razporeditve delavcev
glede na njihove delovne obremenitve lahko minister odredi kolektivni dopust,
praviloma z letnim načrtom. Kolektivni dopust v vojski odredi načelnik
generalštaba, praviloma z letnim načrtom dela. 
(3) Delavci, ki niso izrabili letnega dopusta do konca
koledarskega leta, ga lahko izrabijo do 30. junija naslednjega leta. Letni
dopust, ki ni bil izrabljen v tekočem letu zaradi sodelovanja pri izvajanju
mednarodnih obveznosti ali vojaške službe izven države oziroma drugih razlogov
na strani delodajalca, se lahko izrabi v naslednjem koledarskem letu.
98. člen
(začasna razporeditev na drugo delo)
(1) Pripadnik stalne sestave je lahko začasno razporejen
zaradi službenih potreb na drugo ali nižje ovrednoteno delovno mesto ali na
delo v drug kraj do enega leta.
(2) Pripadnik stalne sestave iz prejšnjega odstavka obdrži
enako plačo, kot jo je imel pred razporeditvijo, če je zanj to ugodneje.
(3) Pripadnik stalne sestave je lahko začasno razporejen zaradi
službenih potreb v začasno skupino ali enoto oziroma na drugo formacijsko
dolžnost v skladu s pravili službe.
(4) Pripadnik stalne sestave v času začasne razporeditve
zadrži vse pravice, pridobljene na formacijski dolžnosti, če je trajanje
razporeditve do 30 dni. Za začasne razporeditve nad 30 dni pa pridobi pravice
iz nove formacijske dolžnosti, če je to zanj ugodneje. Dolžan je spoštovati red
in delovne programe, ki veljajo za začasno skupino, enoto oziroma formacijsko
dolžnost, na katero je razporejen.
(5) O začasni razporeditvi iz tretjega odstavka tega člena
odločajo z akti poveljevanja:
-       
poveljnik bataljona ali njemu enake enote, če traja razporeditev do deset
dni;
-       
poveljnik brigade ali njej enake enote oziroma poveljnik vojaško
teritorialnega poveljstva, če traja razporeditev do 30 dni;
-       
poveljnik operativne ravni, če traja razporeditev do šestih mesecev;
-       
načelnik generalštaba, če traja razporeditev do enega leta.
(6) Za službene potrebe iz prvega in tretjega odstavka tega
člena se šteje:
-       
nadomeščanje druge vojaške osebe ali delavca, ki je odsoten s
formacijske dolžnosti oziroma delovnega mesta, ne glede na vzrok odsotnosti;
-       
izvrševanje nalog ali del, ki so nujna ali jih je treba opraviti v
določenem času oziroma vplivajo na pripravljenost vojske;
-       
popolnitev ali dopolnitev formacijske dolžnosti, za katere je popolnitev
predvidena z organizacijskim ukazom ali je nujna za delo oziroma uporabo
poveljstva ali enote;
-       
popolnitev formacijskih dolžnosti, ki so nujne za izvajanje vojaško
strokovnega usposabljanja ali vzpostavitev neprekinjene linije poveljevanja;
-       
napotitev na izobraževanje ali usposabljanje zaradi pridobitve
predpisanih ali drugih strokovnih znanj, potrebnih za opravljanje določenih
formacijskih dolžnosti;
-       
popolnitev začasnih skupin ali enot.
(7) Pripadnik stalne sestave je lahko začasno razporejen nad
30 dni zaradi istega razloga samo dvakrat zaporedoma.
(8) Akt poveljevanja o začasni razporeditvi mora biti
pripadniku stalne sestave vročen praviloma sedem dni pred dnem začasne
razporeditve na drugo delo ali formacijsko dolžnost, če gre za razporeditev nad
30 dni.
98.a člen
(razporeditev na drugo formacijsko dolžnost)
(1) Pripadnik stalne sestave je zaradi službenih potreb lahko
razporejen na drugo formacijsko dolžnost ali v drug kraj za nedoločen čas. O
tem odloči načelnik generalštaba. O razporeditvah vojaških oseb s činom
brigadir ali višjim, odloči minister na predlog načelnika generalštaba.
(2) V skladu s prejšnjim odstavkom se lahko razporedi
pripadnika stalne sestave na formacijsko dolžnost, za katero se zahteva enak
ali eno stopnjo višji čin, kot je njegov osebni čin. Pri tem se upošteva tudi
službena ocena zadnjih dveh let.
(3) Zoper akt o razporeditvi iz prvega in drugega odstavka
tega člena lahko pripadnik stalne sestave vloži ugovor po službeni poti. Ugovor
ne zadrži izvršitve akta.
(4) Za službene potrebe iz prvega odstavka tega člena se
šteje:
-       
popolnitev ali dopolnitev formacijskih dolžnosti, za katere je
popolnitev predvidena z organizacijskim ukazom, oziroma ki je potrebna za delo
poveljstva ali enote;
-       
popolnitev formacijskih dolžnosti, ki so nepopolnjene, pa je njihova
popolnitev predvidena s pripadniki stalne sestave;
-       
popolnitev formacijskih dolžnosti, s katerimi se vzpostavlja
neprekinjena linija poveljevanja.
(5) Pripadniku stalne sestave, ki se zaradi službenih potreb
razporedi v kraj, ki je oddaljen več kot 60 km od kraja bivanja, ministrstvo
zagotovi primerno nastanitev, če je to mogoče. Vojakom se praviloma zagotavlja
nastanitev v vojaških objektih.
(6) Pripadnik stalne sestave, ki je razporejen ali
prerazporejen zaradi službenih potreb, ima pravico do povračila prevoznih
stroškov, pravico do nadomestila za ločeno življenje oziroma pravico do
povračila selitvenih stroškov v skladu s predpisi.
98.b člen
(zavarovanje in pravna pomoč)
(1) Ministrstvo zavaruje pripadnike stalne sestave in druge
vojaške osebe v času opravljanja vojaške službe v miru oziroma določene delavce
obveščevalno varnostne službe za primer nesreče pri delu, katere posledica je
trajna izguba splošne delovne zmožnosti ali smrt. 
(2) Ministrstvo zagotovi pravno pomoč pripadniku vojske ali
delavcu ministrstva, zoper katerega je uveden kazenski ali odškodninski
postopek zaradi opravljanja vojaške ali druge službe, če jo je po oceni
ministrstva opravljal v skladu s predpisi in pravili službe.
98.c člen
(plača za delo izven države)
(1) Pripadniku, ki v miru opravlja vojaško službo oziroma
službo izven države pri izvrševanju obveznosti, sprejetih v mednarodnih
organizacijah oziroma z mednarodnimi pogodbami, pripada plača z dodatki po
osnovah in merilih, ki jih predpiše vlada. 
(2) Pripadniku iz prejšnjega odstavka se plača obračuna po
osnovah in dodatkih, kot če bi delal v povprečju 174 ur mesečno. Če pripadnik
opravlja službo izven države le občasno ali nekaj dni, sicer pa opravlja redno
službo, mu pripada plača za dejanske dneve dela izven države, pri čemer ti
dnevi ne vplivajo na opravljeno redno mesečno delo v državi. 
(3) S pripadnikom iz prvega odstavka tega člena se praviloma
sklene posebna pogodba, s katero se uredijo njegove pravice in dolžnosti za čas
opravljanja službe v drugi državi. Posebne pogodbe se praviloma ne sklepa, če
gre za sodelovanje enote na vojaških vajah ali drugih oblikah usposabljanja in
urjenja. Pripadnik mora biti za čas opravljanja službe v drugi državi posebej
zavarovan za primer poškodbe ali smrti. 
(4) Po razglasitvi vojnega ali izrednega stanja oziroma po
sprejemu odločitve o uporabi vojske za vojaško obrambo v skladu s tem zakonom,
pripadniku stalne sestave pripada plača brez dodatkov zaradi posebnih pogojev
dela in ne glede na kraj opravljanja službe. Višino plače in način njenega
izplačila določi vlada.
98.č člen
(stroški pogreba in enkratna denarna pomoč ob smrti)
(1) Za pripadnika stalne sestave, ki je pri opravljanju dela
izgubil življenje, ministrstvo poravna stroške pogreba v kraju, ki ga določijo
svojci. 
(2) V primeru iz prejšnjega odstavka ima družina oziroma
zakonec pokojnega pravico do enkratne denarne pomoči, in sicer od šestih do
desetih zadnjih plač pokojnega. 
(3) Kriterije za določitev višine stroškov pogreba in
enkratne denarne pomoči predpiše minister.
98.d člen
(posebna znanja in veščine ter posebno nevarne delovne
naloge)
(1) Vojaškim osebam, pripadnikom stalne sestave, ki obvladajo
posebna znanja in veščine, za katere se še dodatno usposabljajo in jih
potrebujejo pri opravljanju vojaške službe in pripadnikom stalne sestave ter
delavcem obveščevalno varnostne službe, ki opravljajo posebno nevarne delovne
naloge, pripadajo dodatki za posebna znanja in veščine ter za nevarnost. 
(2) Vrste posebnih znanj in veščin ter posebno nevarne naloge
iz prejšnjega odstavka določi minister. 
(3) Dodatke iz prvega odstavka tega člena za posamezne
formacijske dolžnosti določi minister v formacijah oziroma v sistemizaciji v
skladu s splošnimi predpisi.
(4) Delavcem obveščevalno varnostne službe ministrstva iz
prvega odstavka 34. člena tega zakona pripadajo dodatki, obvezno dodatno
pokojninsko zavarovanje in nezgodno zavarovanje, kot jih zakon določa za
delavce Slovenske obveščevalno-varnostne agencije.
(5) Delavcem obveščevalno varnostne službe ministrstva iz
drugega odstavka 34. člena tega zakona pripadajo dodatki, obvezno dodatno
pokojninsko zavarovanje in nezgodno zavarovanje, kot jih zakon določa za
policijo. Delovna mesta iz prejšnjega in tega odstavka določi minister v
sistemizaciji delovnih mest.
98.e člen
(specifična strokovna znanja in izurjenost)
Za določene formacijske dolžnosti oziroma delovna mesta, ki
zahtevajo posebej specifična strokovna znanja ali posebno izurjenost in so
posebnega pomena za učinkovito delovanje Slovenske vojske oziroma ministrstva,
pripadajo dodatki v skladu s splošnimi predpisi.
98.f člen
(stalnost)
(1) Pripadnikom stalne sestave vojske pripada za vsako začeto
leto dela na vojaški dolžnosti nad pet let, dodatek za stalnost v višini 0,5%
osnovne plače. 
(2) V delovno dobo iz prejšnjega odstavka se všteva tudi
poklicno opravljanje vojaške službe po formacijah Teritorialne obrambe oziroma
v drugih sestavah, izenačenih s Teritorialno obrambo v skladu s predpisi.
99. člen
(pravica do stavke)
(1) Vojaške osebe med opravljanjem vojaške službe nimajo
pravice do stavke.
(2) Delavci, ki opravljajo upravne in strokovne zadeve na
obrambnem področju, uresničujejo pravico do stavke pod pogoji, ki jih določa
zakon o javnih uslužbencih.
(3) Poleg pogojev iz prejšnjega odstavka morajo delavci med
stavko zagotoviti:
-       
nemoteno opravljanje vojaških zadev ter drugih zadev, povezanih z
uresničevanjem temeljnih dolžnosti državljanov, gospodarskih družb, zavodov in
drugih organizacij na obrambnem področju;
-       
nemoteno opravljanje zadev civilne obrambe;
-       
neprekinjeno pripravljenost za izvajanje ukrepov za pripravljenost,
kurirske službe in mobilizacije;
-       
neprekinjeno delovanje dežurnih služb, informacijskega ter
telekomunikacijskega sistema;
-       
nemoteno in neprekinjeno opravljanje vseh zadev in nalog, povezanih z
materialno in zdravstveno oskrbo vojske, vzdrževanjem sredstev, objektov in
opreme, transportom in skladiščenjem za vojaške potrebe;
-       
nemoteno in neprekinjeno izvajanje obveznosti, prevzetih z mednarodnimi
pogodbami na obrambnem področju oziroma v zvezi z obrambnimi dejavnostmi.
(4) Vojaške osebe in delavci, ki opravljajo upravne in
strokovne zadeve na obrambnem področju, nimajo pravice do stavke, če grozi
povečana nevarnost napada na državo ali če je nastala neposredna vojna
nevarnost, oziroma če je razglašeno izredno ali vojno stanje, toliko časa,
dokler tako stanje ni odpravljeno. Prepoved stavke velja tudi za druge razmere,
če sta ogroženi varnost in obramba države in take razmere ugotovi vlada.
(5) Za ovrednotenje omejitev, ki izhajajo iz tega člena,
vlada določi povečanje osnovne plače delavcem iz tega člena.
99.a člen
(ocenjevanje zdravstvene sposobnosti)
(1) Minister imenuje petčlansko zdravstveno komisijo, ki
ocenjuje sposobnost pripadnikov stalne sestave za opravljanje vojaške službe. V
komisiji so najmanj trije zdravniki.
(2) Pripadnik stalne sestave, za katerega zdravstvena
komisija iz prejšnjega odstavka oceni, da ni sposoben opravljati svoje
dolžnosti, je pa sposoben opravljati druge formacijske dolžnosti, se razporedi
na dolžnost, ki ustreza stopnji njegove strokovne usposobljenosti in
zdravstvenemu stanju. V oceni zdravstvene zmožnosti morajo biti zapisane
omejitve, ki jih je potrebno upoštevati pri razporeditvi.
(3) Če je zmanjšana delovna sposobnost posledica opravljanja
z zakonom in s formacijo določenih nalog, pripadnik stalne sestave obdrži
plačo, kot na prejšnji dolžnosti, če je to zanj ugodneje.
(4) Če zdravstvena komisija oceni, da je zmanjšana delovna
sposobnost pripadnika stalne sestave taka, da pripadnik ni več sposoben
opravljati vojaške službe, oziroma da je upravičen do priznanja pravic iz
invalidskega zavarovanja, zadevo odstopi pristojni enoti zavoda za pokojninsko
in invalidsko zavarovanje.
100. člen
(varnost in zdravje pri delu)
(1) Pri opravljanju dela v upravnih prostorih, ambulantah,
kuhinjah, okrepčevalnicah, splošnih delavnicah ter skladiščih, v katerih se ne
skladišči vojaško orožje in oprema, se uporabljajo splošni predpisi o varstvu
pred požarom ter o varnosti in zdravju delavcev pri delu.
(2) Minister predpiše ukrepe in postopke za zagotavljanje
varstva pred požarom, varnosti in zdravja delavcev pri delu za dela na področju
obrambe, pri katerih se ne uporabljajo splošni predpisi.
(3) K predpisom o ukrepih in postopkih za zagotavljanje
varnosti in zdravja pri delu iz prejšnjega odstavka daje soglasje minister,
pristojen za delo.
3. Postopek za uveljavljanje pravic iz dela
100.a člen
(uveljavljanje pravic iz delovnega razmerja)
(1) O pravicah, obveznostih in odgovornostih iz delovnega
razmerja delavcev na obrambnem področju odloča na prvi stopnji minister, ki za
to lahko pooblasti drugo osebo oziroma načelnika generalštaba ali njegovega
namestnika za odločanje o pravicah, obveznostih in odgovornostih pripadnikov
stalne sestave vojske. Za odločanje o posamičnih pravicah pripadnikov stalne
sestave lahko pooblasti poveljnike bataljonov ali njim enakih enot, če ni s
pravili službe v Slovenski vojski določeno drugače.
(2) Delavec ima pravico vložiti zahtevo za uveljavljanje
pravic iz delovnega razmerja ter pravico do ugovora zoper odločitve o njegovih
pravicah, obveznostih in odgovornostih, razen če je s tem zakonom določeno, da
se varstvo pravic uveljavlja po službeni poti, določeni s pravili službe v
Slovenski vojski. Zahtevo vloži delavec pri ministru oziroma pooblaščeni osebi.
(3) Ugovor se vloži pri ministru oziroma pooblaščeni osebi,
ki je odločila o delavčevih pravicah, obveznostih in odgovornostih, v roku 15
dni od dneva, ko mu je bil vročen akt, s katerim je bilo odločeno o njegovi
pravici, obveznosti ali odgovornosti.
(4) Ugovor zoper odločitev iz prvega odstavka tega člena ne
zadrži izvršitve odločitve, razen v primerih, določenih s splošnimi predpisi.
(5) O zahtevi oziroma ugovoru odloči minister oziroma pooblaščena
oseba, ki mora pred odločitvijo zahtevati mnenje reprezentativnega sindikata,
ki pa ni obvezujoče za odločitev.
(6) Minister ali pooblaščena oseba preizkusi svojo odločitev
na podlagi dejstev, navedenih v vlogi delavca, in priložene dokumentacije in jo
lahko spremeni. O odločitvi se izda pisni akt z odločitvijo, obrazložitvijo in
pravnim poukom.
(7) Za določanje drugih rokov, vročanje, dopolnitev vlog in
druga vprašanja se smiselno uporabljajo predpisi, ki določajo postopek pred
delovnimi sodišči.
(8) Če delavec ni zadovoljen z odločitvijo o zahtevi ali
ugovoru ali če minister oziroma pooblaščena oseba ne odloči v 60 dneh od
vložitve zahteve ali ugovora, lahko delavec v nadaljnjih 30 dneh zahteva
varstvo pravic pri pristojnem sodišču.
(9) Delavci na obrambnem področju, ki se imenujejo in
razrešujejo v nazive v skladu z zakonom o javnih uslužbencih, vlagajo ugovore
iz imenovanja na način in po postopku, določenem s tem zakonom.
100.b člen
(sindikalno združevanje)
(1) Delavci na obrambnem področju imajo pravico do
sindikalnega združevanja in delovanja v skladu s predpisi. 
(2) Sindikat ne more dajati mnenja k formacijam in
organizaciji vojske, njeni opremljenosti, delovanju, pripravljenosti in
uporabi. Sindikat ne more dajati mnenja k aktom vodenja in poveljevanja v
vojski oziroma so njegova mnenja za ministra in načelnika generalštaba ter
druge poveljujoče neobvezna. 
(3) Sindikat ne glede na prejšnji odstavek, daje mnenje k
elementom, ki so podlaga za določitev plače delavcem na obrambnem področju, o primerljivosti
s plačami v javnem sektorju. 
(4) Če je z zakonom ali kolektivno pogodbo ali pogodbo med
ministrstvom in reprezentativnim sindikatom določeno, da mora minister pred
odločitvijo pridobiti mnenje reprezentativnega sindikata, pa ne gre za primere
iz drugega odstavka tega člena, mora poslati predlog odločitve ali akta v
mnenje sindikatu in določiti razumen rok za oblikovanje mnenja, ki praviloma ne
sme biti krajši kot 15 dni. Če minister ne uspe doseči uskladitve predloga
odločitve z mnenjem sindikata, lahko sprejme neusklajeno odločitev, vendar mora
pisno obrazložiti razloge, zaradi katerih ni bilo upoštevano mnenje sindikata,
in s tem seznaniti sindikat. 
(5) Pogoje za delovanje sindikata in sindikalnih poverjenikov
v ministrstvu se ureja s pogodbo, ki jo skleneta minister in reprezentativni
sindikat. 
(6) Reprezentativni sindikat po tem zakonu je sindikat v
ministrstvu, v katerega je včlanjenih najmanj 15 odstotkov zaposlenih v
ministrstvu, če zakon ne določa drugače.
IX. UPRAVNE IN STROKOVNE ZADEVE OBRAMBE
101. člen
(organizacija in pristojnosti)
(1) Upravne in strokovne zadeve na področju obrambe opravlja,
če z zakonom ni določeno drugače, ministrstvo. 
(2) Upravne in strokovne zadeve na področju obrambe na
določenih urbano in geografsko povezanih območjih države opravljajo uprave
ministrstva za obrambo, ki imajo svoje izpostave za območje ene ali več
lokalnih skupnosti. Uprave za obrambo in njihove izpostave določa minister. 
(3) Uprave za obrambo iz prejšnjega odstavka skrbijo za
priprave civilne obrambe in odločajo v upravnih zadevah na prvi stopnji v zvezi
z dolžnostmi državljanov, gospodarskih družb, zavodov in drugih organizacij,
določenih s tem zakonom. 
(4) V upravnih zadevah na drugi stopnji odloča minister
oziroma predstojnik pristojnega organa v sestavi. 
(5) Minister predpiše obliko in vsebino službenih in drugih
izkaznic, določenih s tem zakonom, ter merila in kriterije za zagotavljanje
osebne oborožitve in opreme, ki jo uporabljajo državni organi in drugi
izvajalci civilne obrambe v vojnem stanju.
102. člen
(informacijski in telekomunikacijski sistem)
(1) Za opravljanje upravnih in strokovnih zadev ministrstvo
organizira enoten in avtonomen informacijski ter telekomunikacijski sistem, ki
obsega tudi potrebe vojske. 
(2) Minister predpiše, na katerih ravneh organiziranja
sistema iz prejšnjega odstavka delujejo dežurne službe in s kakšnimi nalogami.
(3) Za varovanje tajnih podatkov v informacijskih in
telekomunikacijskih sistemih, ki se uporabljajo za obrambne potrebe, in za
povezavo teh sistemov z mednarodnimi obrambnimi in vojaškimi organizacijami v
skladu z mednarodnimi pogodbami, je pristojno ministrstvo, ki opravlja tudi
naloge organa pristojnega za kriptografsko zaščito podatkov, organa za
razdeljevanje kriptografskega materiala in organa za zaščito pred neželenim
elektromagnetnim sevanjem naprav v informacijskih in telekomunikacijskih
sistemih, ki se uporabljajo za obrambne potrebe. Vlada lahko podrobneje določi
naloge, s katerimi se zagotavlja izvajanje varovanja tajnih podatkov v informacijskih
in telekomunikacijskih sistemih, ki se uporabljajo za obrambne potrebe,
kriptografsko zaščito in zaščito pred neželjenim elektromagnetnim sevanjem.
(4) Ministrstvo upravlja in koordinira z drugimi državnimi
organi uporabo radiofrekvenčnih pasov, ki so namenjeni za potrebe varnosti,
obrambe države ter varstva pred naravnimi in drugimi nesrečami.
103. člen
(usposabljanje)
(1) Za usposabljanje državljanov, ki organizirajo in izvajajo
ali so odgovorni za priprave civilne obrambe, ter delavcev, ki opravljajo
upravne in strokovne zadeve na področju obrambe, ministrstvo organizira
usposabljanje v ustrezni izobraževalni organizacijski enoti. 
(2) Programe usposabljanja iz prejšnjega odstavka predpisuje
minister. Če usposabljanje organizira drugo ministrstvo, daje minister soglasje
k programu usposabljanja. 
(3) Ministrstvo v skladu s programi pomaga Združenju
slovenskih častnikov in drugim organizacijam, katerih dejavnost je posebnega
pomena za obrambo. 
(4) Stroške usposabljanja krije tisti, ki je usposabljanje
organiziral.
104. člen
(prepoved pridobitne dejavnosti)
(1) Kot pridobitne ali profitne dejavnosti ni dovoljeno
opravljati: 
-       
priprav civilne obrambe in usposabljanja za njeno izvajanje; 
-       
vojaško strokovnega usposabljanja; 
-       
delovanja informacijskega in telekomunikacijskega sistema na področju
obrambe; 
-       
kriptografskega in protielektronskega varovanja prenosa podatkov na
področju obrambe. 
(2) Prepoved iz prejšnjega odstavka se ne nanaša na izvedbo
posameznih projektov ali del, ki jih naroči ministrstvo pri zunanjih
izvajalcih.
X. KAZENSKE DOLOČBE
105. člen
(1) Z globo od 500.000 do 2,000.000 tolarjev se kaznuje za
prekršek pravna oseba ali samostojni podjetnik posameznik:
1.     
če ne izvršuje ali se kako drugače izmika izvrševanju materialne
dolžnosti (drugi in tretji odstavek 11. člena); 
1.a  če ne
varuje tajnih obrambnih podatkov v skladu z prvim odstavkom 14. člena tega  zakona;
1.b  če
vnese v javno publikacijo obrambne podatke v nasprotju s tretjim odstavkom 14.
člena tega zakona;
2.     
če na zahtevo upravnega organa, pristojnega za obrambne zadeve, ne da
podatkov iz 20. člena (prvi odstavek 22. člena); 
3.     
če v predpisanem roku ne prijavi pristojnemu organu sprememb podatkov
(23. člen); 
4.     
če ne upošteva obrambnih potreb v prostorskih aktih in pri projektiranju
in gradnji objektov (prvi in drugi odstavek 28. člena);
5.     
če ne pridobi soglasja ministrstva v skladu s tretjim odstavkom 28. člena
tega zakona;
6.     
če brez soglasja ali v nasprotju s soglasjem opravlja meritve, snemanja
ali raziskave v objektih oziroma okoliših objektov iz 29. člena tega zakona; 
7.     
če brez pooblastila ali v nasprotju s pooblastilom opravlja aerosnemanja
iz prvega odstavka 31. člena tega zakona; 
8.     
če brez soglasja ali v nasprotju s soglasjem pristojnih organov opravlja
raziskovanja na področjih, za katera je predpisano, da so pomembna za obrambo
(drugi odstavek 31. člena); 
9.     
kdor reproducira ali uporablja oznako pripadnosti in druge oznake, ki se
uporabljajo v Slovenski vojski (četrti odstavek 41. člena); 
9.a  če
pripadnika rezervne sestave po prenehanju opravljanja vojaške službe
delodajalec ne sprejme na prejšnje delo ali ga postavi v manj ugoden položaj v
nasprotju z drugim odstavkom 47. člena tega zakona;
9.b  če
pripadnika vojne ali rezervne sestave oziroma civilne osebe po prenehanju dela
v vojski, delodajalec ne sprejme na prejšnje delo ali jo postavi v manj ugoden
položaj v nasprotju s tretjim odstavkom 48.a člena tega zakona;
10.  
če ne izvrši kadrovskih in drugih priprav za določeno proizvodnjo in
storitve v vojni (tretji odstavek 74. člena); 
10.a če
opravlja posle posredovanja, prodaje, izvoza, uvoza ali tranzita vojaškega
orožja in    opreme brez dovoljenja ministrstva (prvi odstavek 77. člena);
11.  
če preizkuša, označuje, opravlja transport ali skladiščenje vojaškega
orožja in opreme v nasprotju s predpisi iz tretjega odstavka 78. člena tega
zakona; 
12.  
če ne ravna v skladu z inšpekcijskim ukrepom Inšpektorata Republike
Slovenije za obrambo iz 87. člena tega zakona; 
13.  
če kot pridobitno ali profitno dejavnost opravlja dejavnost iz prvega
odstavka 104. člena tega zakona; 
14.  
če ne uskladi priprav in organiziranosti v rokih iz tega zakona;
15.  
če pripadnika vojne ali rezervne sestave oziroma civilne osebe po
prenehanju dela v vojski, delodajalec ne sprejme na prejšnje delo ali jo
postavi v manj ugoden položaj v nasprotju s tretjim odstavkom 48. a člena tega
zakona.
(2) Z globo od 100.000 do 500.000 tolarjev se kaznuje tudi
odgovorna oseba pravne osebe ali odgovorna oseba samostojnega podjetnika
posameznika, ki stori prekršek iz prejšnjega odstavka.
(3) Z globo od 100.000 do 500.000 tolarjev se kaznuje za
prekršek tudi odgovorna oseba državnega organa, ki stori prekršek iz 4., 5.,
9.a, 9.b in 12. točke prvega odstavka tega člena.
(4) Zaseženo vojaško orožje in opremo iz 10.a točke prvega
odstavka tega člena se odvzame.
106. člen
Z globo od 100.000 do 300.000 tolarjev se kaznuje za prekršek
posameznik:
1.     
če ne izvršuje ali se kako drugače izmika izvrševanju vojaške, delovne
ali materialne dolžnosti iz 6. člena tega zakona oziroma izobraževanju in usposabljanju
za vojaško ali delovno dolžnost iz 13. člena tega zakona; 
2.     
če ne varuje tajnih obrambnih podatkov v skladu s 14. členom tega
zakona; 
3.     
če se na poziv pristojnega organa brez opravičenega razloga ne zglasi na
določenem kraju in ob določenem času oziroma ne dostavi materialnega sredstva
(prvi odstavek 15. člena); 
4.     
če se kljub prepovedi iz 16. člena tega zakona prosto giblje na območju,
kjer potekajo boji; 
5.     
če v predpisanem roku ne prijavi pristojnemu organu sprememb podatkov
(23. člen); 
6.     
če brez soglasja ali v nasprotju s soglasjem opravlja meritve, snemanja
ali raziskave v objektih oziroma okoliših objektov iz 29. člena tega zakona; 
7.     
če opravlja aerosnemanja za namene iz prvega odstavka 31. člena brez
pooblastila oziroma v nasprotju s pooblastilom pristojnega organa; 
8.     
če brez soglasja ali v nasprotju s soglasjem pristojnih organov opravlja
raziskovanja na področjih, za katera je predpisano, da so pomembna za obrambo
(31. člen); 
9.     
če reproducira ali uporablja oznako pripadnosti in druge oznake, ki se
uporabljajo v Slovenski vojski (četrti odstavek 41. člena); 
10.  
če nosi vojaško uniformo ali dele te uniforme v nasprotju s pooblastilom
iz 50. člena tega zakona in pravili službe; 
11.  
če ne hrani osebne oborožitve in vojaške opreme v skladu s četrtim
odstavkom 55. člena tega zakona; 
12.  
če je bil kot pripadnik rezervne sestave v miru zaradi kršitve vojaške
discipline predčasno odpuščen iz enote (tretji odstavek 58. člena); 
13.  
če se ne ravna v skladu z omejitvami iz drugega in tretjega odstavka 76.
člena tega zakona; 
14.  
če organizira stavko ali stavka v nasprotju z 99. členom tega zakona.

Zakon o obrambi (Uradni list RS, št. 82/94)
vsebuje naslednje prehodne in končne določbe:
»XI. PREHODNE IN KONČNE DOLOČBE
107. člen
(vrednotenje posebnih
delovnih razmer)
Do sprejema predpisov, ki bodo uredili vrednotenje posebnih
delovnih razmer in odgovornosti za delavce v državni upravi, se za delavce, ki
poklicno delajo na obrambnem področju, uporabljajo predpisi, ki so veljali na
dan uveljavitve tega zakona.
108. člen
(zavarovanje)
(1) Do sprejema predpisov o dodatnem zavarovanju oziroma
predpisov, ki bodo enotno uredili štetje zavarovalne dobe s povečanjem, se za
delavce, ki poklicno delajo na obrambnem področju, uporabljajo predpisi, ki so
veljali na dan uveljavitve tega zakona. 
(2) Delavcem, ki so pridobili varstvo zatečenih statusnih,
socialnih in drugih pravic po 14. členu ustavnega zakona za izvedbo temeljne
ustavne listine o samostojnosti in neodvisnosti Republike Slovenije (Uradni
list RS, št. 1/91-I) s pristopom v Teritorialno obrambo Republike Slovenije in
delavcem, ki so bili pripadniki stalne sestave Teritorialne obrambe na dan 18.
7. 1991, pa jih v šestih mesecih po uveljavitvi tega zakona ni mogoče
razporediti na delo oziroma jim zagotoviti druge ustrezne zaposlitve niti izven
državne uprave, preneha delovno razmerje s pravico do pokojnine, če imajo
najmanj 25 (moški) oziroma 20 let (ženske) skupne pokojninske dobe. Pokojnina
se jim odmeri v višini 85% pokojninske osnove, ki jo predstavlja njegova
povprečna mesečna plača v zadnjem koledarskem letu oziroma primerljiva plača za
zaposlenega delavca v Teritorialni obrambi z enako izobrazbo kot delavca, ki je
bil zaposlen brez razporeditve do upokojitve, če je to zanj ugodneje. 
(3) Odločbo o prenehanju delovnega razmerja s pravico do
pokojnine izda minister. Odločba je dokončna. 
(4) Pokojnino odmeri in izplačuje Zavod za pokojninsko in
invalidsko zavarovanje Slovenije. 
(5) Sredstva za razliko med pokojnino po splošnih predpisih
in pokojnino po tem zakonu se zagotavljajo iz proračuna Republike Slovenije.
109. člen
(uporaba zakona za
zaposlene)
(1) Določbe tega zakona, ki določajo ustrezno stopnjo splošne
izobrazbe za poklicno delo v vojski, se ne uporabljajo za tiste, ki so bili
pripadniki stalne sestave Teritorialne obrambe na dan 18. 7. 1991 in če so ob
uveljavitvi tega zakona imeli najmanj 15 let skupne zavarovalne dobe. 
(2) Pripadniki stalne sestave iz prejšnjega odstavka, ki ne
izpolnjujejo pogoja skupne zavarovalne dobe, morajo manjkajočo stopnjo splošne
izobrazbe pridobiti v desetih letih po uveljavitvi tega zakona. 
(3) Določbe tega zakona, ki urejajo zaposlovanje v Slovenski
vojski s pogodbo o zaposlitvi, se uporabljajo za pripadnike stalne sestave, ki
so zaposleni v stalni sestavi ob uveljavitvi tega zakona, tako da se šteje, kot
da so sklenili pogodbo o zaposlitvi za vojake pet, za podčastnike in častnike
pa deset let, šteto od uveljavitve tega zakona. 
(4) Pripadniki stalne sestave iz prejšnjega odstavka imajo
med trajanjem in po izteku rokov, določenih v prejšnjem odstavku, pravice in
dolžnosti, kot jih ta zakon določa za pogodbe o zaposlitvi.
110. člen
(prevzem sredstev in
opreme)
(1) V skladu z zakonom ministrstvo prevzame po stanju na dan
31. 12. 1993 opremo in oborožitev enot za zveze, centrov za obveščanje,
oborožitev ter opremo, namenjeno za delo občinskih upravnih in drugih organov,
podjetij, zavodov in drugih organizacij za delo v vojni, arhive ter drugo
dokumentacijo za izvrševanje temeljne dejavnosti upravnih organov na področju
obrambe ter zaščite. 
(2) Oborožitev in oprema iz prejšnjega odstavka z dnem
uveljavitve tega zakona postanejo državna last. 
(3) Iz opreme iz prvega odstavka tega člena je izvzeta
oprema, namenjena zaščiti in reševanju ter organom za notranje zadeve. 
(4) Za uporabo poslovnih in drugih prostorov, v katerih so ob
uveljavitvi tega zakona poslovali upravni organi, pristojni za obrambne zadeve,
in opreme teh prostorov, ministrstvo sklene z občinami oziroma mestom ustrezne
pogodbe.
111. člen
(prevzem delavcev)
(1) Ministrstvo v skladu z zakonom prevzame tudi delavce
občinskih in mestnih upravnih organov, pristojnih za obrambne zadeve. 
(2) Z dnem prevzema delavcev upravnih organov, pristojnih za
obrambne zadeve, so predstojniki teh organov dolžni ministru ponuditi svoj
odstop.
112. člen
(prevzem pristojnosti)
(1) V skladu z zakonom nadaljujejo dosedanji občinski in
mestni upravni organi, pristojni za obrambne zadeve, delo kot izpostave uprav
za obrambo ministrstva in opravljajo tiste upravne in strokovne zadeve, kot so
jih opravljali do tega roka. 
(2) Upravni postopki, ki so v teku, se dokončajo v skladu s
tem zakonom. 
(3) Ministrstvo in občine s pogodbo uredijo način opravljanja
zadev s področja zaščite in reševanja v prehodnem obdobju oblikovanja
samoupravnih lokalnih skupnosti.
113. člen
(premoženje za potrebe
obrambe)
(1) Premoženje, s katerim upravlja ministrstvo, postane z
dnem uveljavitve tega zakona državna lastnina. 
(2) Vlada podrobneje uredi evidence in način upravljanja premoženja
iz prejšnjega odstavka ter postopek za izkazovanje v katastru in prostorskih
aktih.
114. člen
(uskladitev priprav in
predpisov)
(1) Priprave in organizacijo obrambe je treba uskladiti s tem
zakonom v enem letu po njegovi uveljavitvi. 
(2) Organi, določeni s tem zakonom, so dolžni izdati
izvršilne predpise v šestih mesecih po uveljavitvi zakona.
115. člen
(veljavnost zakona)
Z dnem uveljavitve tega zakona preneha veljati zakon o
obrambi in zaščiti (Uradni list RS, št. 15/91), razen določb 135. in 136.
člena, ki prenehajo veljati z dnem uveljavitve predpisov iz 107. in 108. člena
tega zakona.
116. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi in dopolnitvi zakona o
obrambi – ZObr-A (Uradni list RS, št. 44/97)
vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
obrambi – ZObr-B (Uradni list RS, št. 87/97)
spreminja 108. člen zakona tako, da se glasi:
»108. člen
(zavarovanje)
(1) Do sprejema predpisov o dodatnem zavarovanju oziroma
predpisov, ki bodo enotno uredili štetje zavarovalne dobe s povečanjem, se za
delavce, ki opravljajo vojaško službo, uporabljajo predpisi, ki so veljali na
dan uveljavitve tega zakona.
(2) Delavcem, ki so pridobili varstvo zatečenih statusnih,
socialnih in drugih pravic po 14. členu ustavnega zakona za izvedbo temeljne
ustavne listine o samostojnosti in neodvisnosti Republike Slovenije (Uradni
list RS, št. 1/91-I) s pristopom v Teritorialno obrambo Republike Slovenije in
delavcem, ki so bili pripadniki stalne sestave Teritorialne obrambe na dan 18.
7. 1991, pa jih v šestih mesecih po uveljavitvi tega zakona ni mogoče
razporediti na delo oziroma jim zagotoviti druge ustrezne zaposlitve niti izven
državne uprave, preneha delovno razmerje s pravico do pokojnine, če imajo
najmanj 25 (moški) oziroma 20 let (ženske) skupne pokojninske dobe. Pokojnina
se jim odmeri v višini 85% pokojninske osnove, ki jo predstavlja njegova
povprečna mesečna plača v zadnjem koledarskem letu oziroma primerljiva plača za
zaposlenega delavca v Teritorialni obrambi z enako izobrazbo kot delavca, ki je
bil zaposlen brez razporeditve do upokojitve, če je to zanj ugodneje. 
(3) Odločbo o prenehanju delovnega razmerja s pravico do
pokojnine izda minister. Odločba je dokončna. 
(4) Pokojnino odmeri in izplačuje Zavod za pokojninsko in
invalidsko zavarovanje Slovenije. 
(5) Sredstva za razliko med pokojnino po splošnih predpisih
in pokojnino po tem zakonu se zagotavljajo iz proračuna Republike Slovenije.«;
ter vsebuje naslednji prehodni in končno
določbo:
»2. člen
Vlada Republike Slovenije določi najkasneje v 30 dneh od
uveljavitve tega zakona delovna mesta delavcev, ki opravljajo vojaško službo iz
prejšnjega člena.
3. člen
Akte o notranji organizaciji in sistemizaciji ter formacije
delovnih mest oziroma vojaških dolžnosti je potrebno uskladiti z določbo 1.
člena tega zakona in aktom Vlade Republike Slovenije iz prejšnjega člena
najkasneje v 30 dneh od uveljavitve akta iz prejšnjega člena.
4. člen
Ta zakon začne veljati naslednji dan po objavi v Uradnem
listu Republike Slovenije.«.

Odločba o razveljavitvi dela drugega odstavka
94. člena ter tretjega in četrtega odstavka 109. člena zakona o obrambi (Uradni
list RS, št. 13/98)
spreminja tretji in četrti odstavek 109. člena zakona tako, da se glasi:
»109. člen
(uporaba zakona za
zaposlene)
(1) Določbe tega zakona, ki določajo ustrezno stopnjo splošne
izobrazbe za poklicno delo v vojski, se ne uporabljajo za tiste, ki so bili
pripadniki stalne sestave Teritorialne obrambe na dan 18. 7. 1991 in če so ob
uveljavitvi tega zakona imeli najmanj 15 let skupne zavarovalne dobe. 
(2) Pripadniki stalne sestave iz prejšnjega odstavka, ki ne
izpolnjujejo pogoja skupne zavarovalne dobe, morajo manjkajočo stopnjo splošne
izobrazbe pridobiti v desetih letih po uveljavitvi tega zakona. 
(3) (razveljavljen) 
(4) (razveljavljen)«.

Zakon o materialni dolžnosti – ZMatD (Uradni
list RS, št. 87/01)
vsebuje naslednjo končno določbo:
»33. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
obrambi – ZObr-C (Uradni list RS, št. 47/02)
vsebuje naslednje prehodne in končne določbe:
»PREHODNE IN KONČNE DOLOČBE
48. člen
Pripadniki stalne sestave, ki ne izpolnjujejo pogojev po
prvem in drugem odstavku 109. člena zakona oziroma po drugem predpisu in imajo
nižjo izobrazbo od zahtevane ter se ob uveljavitvi tega zakona ne šolajo za
pridobitev ustrezne izobrazbe, se razporedijo na dolžnost, ki ustreza njihovi
izobrazbi.
49. člen
Po preteku enega leta po uveljavitvi tega zakona se prenehajo
uporabljati v vojski naslovni čini.
50. člen
Varnostno preverjanje pripadnikov Slovenske vojske in
delavcev, ki poklicno delajo na obrambnem področju v ministrstvu, se v skladu s
tem zakonom opravi najkasneje v dveh letih po uveljavitvi tega zakona, če z
drugim zakonom ni določeno drugače.
51. člen
Z uveljavitvijo tega zakona se čin podporočnika prevede v čin
poročnika, pri mornariških činih pa v čin poročnika korvete.
52. člen
(1) Priprave in organizacijo obrambe je treba uskladiti s tem
zakonom v enem letu po njegovi uveljavitvi. 
(2) Organi, določeni s tem zakonom, so dolžni izdati
izvršilne predpise v enem letu po uveljavitvi zakona.
53. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
obrambi – ZObr-D (Uradni list RS, št. 40/04)
spreminja 107. člen zakona tako, da se glasi:
»107. člen
(vrednotenje posebnih
delovnih razmer)
Do sprejema predpisov, ki bodo uredili vrednotenje posebnih
delovnih razmer in odgovornosti za javne uslužbence, se za delavce, ki poklicno
delajo na obrambnem področju, uporabljajo predpisi, ki so veljali na dan
uveljavitve tega zakona.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
23. člen
(prenehanje delovnega
razmerja zaradi pridobitve pravice do pokojnine)
(1) Vojaškim osebam na obrambnem področju, ki so sklenile
pogodbo o zaposlitvi za nedoločen ali določen čas ali so se zaposlile za
nedoločen čas pred dnem uveljavitve tega zakona, preneha delovno razmerje na
obrambnem področju najkasneje do konca koledarskega leta, v katerem izpolnijo
pogoje za pridobitev pravice do starostne pokojnine po splošnih predpisih.
Vojaškim osebam, ki so izpolnile pogoje za pridobitev pravice do starostne
pokojnine po splošnih predpisih pred uveljavitvijo tega zakona, preneha delovno
razmerje najkasneje v enem letu po uveljavitvi tega zakona. 
(2) Pri ugotavljanju izpolnjevanja pogojev za pridobitev
pravice do starostne pokojnine iz prejšnjega odstavka se upošteva tudi
zavarovalna doba s povečanjem oziroma dodana doba iz naslova obveznega
dodatnega zavarovanja.
24. člen
(prenehanje delovnega
razmerja s pravico do pokojnine)
(1) Delovnim invalidom na obrambnem področju, ki jih ni
mogoče razporediti na proste formacijske dolžnosti ali prosta delovna mesta,
najkasneje v enem letu po uveljavitvi tega zakona preneha delovno razmerje s
pravico do pokojnine ob izpolnitvi pogojev minimalne starosti in minimalne
pokojninske dobe, kot so določeni za posamezno leto v 404. členu Zakona o
pokojninskem in invalidskem zavarovanju (Uradni list RS, št. 20/04 – uradno
prečiščeno besedilo). 
(2) Pri odmeri pokojnine iz prejšnjega odstavka se ne
upošteva določb splošnih predpisov o povečanju oziroma zmanjšanju starostne
pokojnine ter ugodnejšem vrednotenju delovne dobe, daljše od polne delovne
dobe. Tako odmerjena pokojnina ne more biti nižja od zneska pokojnine,
odmerjene od 82% dejanske pokojninske osnove posameznega upravičenca oziroma
najnižje pokojninske osnove, če je to zanj ugodneje.
25. člen
(prenehanje delovnega
razmerja)
(1) O prenehanju delovnega razmerja iz 23. in 24. člena tega
zakona odloči minister. Odločba o prenehanju delovnega razmerja je dokončna. 
(2) Delavci iz 23. in 24. člena tega zakona imajo ob
prenehanju delovnega razmerja pravico do odpravnine v višini kot ob upokojitvi,
določeni s splošnimi predpisi. Sredstva za razliko med pokojnino po splošnih
predpisih in pokojnino po tem zakonu se zagotavlja iz proračuna Republike
Slovenije.
26. člen
(uporaba zakona za
zaposlene)
(1) Delavci na obrambnem področju, ki so bili pripadniki
stalne sestave Teritorialne obrambe na dan 18. julija 1991 in so imeli na dan
14. januarja 1995 najmanj 15 let skupne zavarovalne dobe, pa jim zato ni bilo
treba v skladu z zakonom o obrambi pridobiti predpisane ustrezne stopnje
splošne izobrazbe za poklicno delo v vojski, ob uveljavitvi tega zakona
obdržijo razporeditev na formacijsko dolžnost oziroma delovna mesta in naziv. 
(2) Delavci na obrambnem področju, ki so bili v skladu s
prvim odstavkom 9. člena Uredbe o skupnih osnovah in kriterijih za notranjo
organizacijo in sistemizacijo delovnih mest v organih državne uprave (Uradni
list RS, št. 24/98, 56/98 in 59/02) razporejeni na formacijsko dolžnost oziroma
delovno mesto, za katero je predpisana ena stopnja višje izobrazbe kot jo
imajo, ob uveljavitvi tega zakona obdržijo razporeditev na formacijsko dolžnost
ali delovno mesto in naziv. 
(3) Šteje se, da izpolnjujejo pogoje glede zahtevane
strokovne izobrazbe za vojake oziroma podčastnike pripadniki stalne sestave, ki
imajo IV. stopnjo izobrazbe, ki so ob uveljavitvi tega zakona razporejeni na
formacijske dolžnosti vojakov oziroma podčastnikov z zahtevano V. stopnjo
izobrazbe. Vojaške osebe na teh dolžnostih obdržijo razporeditev na formacijsko
dolžnost ali delovno mesto in naziv. 
(4) Šteje se, da izpolnjujejo pogoje glede strokovne
izobrazbe za častnike, pripadniki stalne sestave, ki imajo VI. stopnjo
izobrazbe in so sklenili pogodbe o zaposlitvi pred uveljavitvijo tega zakona,
razporejeni pa so na formacijske dolžnosti, za katere se po spremembi predpisov
zahteva VII. stopnja izobrazbe. Vojaške osebe na teh dolžnostih obdržijo
razporeditev na formacijsko dolžnost ali delovno mesto in naziv. 
(5) Delavci na obrambnem področju, ki ne izpolnjujejo pogojev
iz prejšnjih odstavkov in so ob uveljavitvi tega zakona vpisani v ustrezni
izobraževalni program za pridobitev manjkajoče stopnje izobrazbe oziroma se
vpišejo v tak program v šestih mesecih po uveljavitvi tega zakona, obdržijo
razporeditev na formacijsko dolžnost oziroma delovno mesto in naziv s pogojem,
da pridobijo ustrezno stopnjo izobrazbe do izteka roka, določenega v pogodbi o
izobraževanju oziroma dokler redno opravljajo obveznosti, določene z
izobraževalnim programom, vendar najkasneje do 14. januarja 2009. 
(6) Delavca, ki je vpisan v ustrezen izobraževalni program za
pridobitev manjkajoče stopnje izobrazbe, pa ne pridobi ustrezne stopnje
izobrazbe do izteka rokov iz prejšnjega odstavka, se najkasneje v 90 dneh po
izteku roka razporedi na formacijsko dolžnost oziroma delovno mesto, za katero
izpolnjuje pogoje glede stopnje in smeri izobrazbe, ne glede na njegov čin ali
naziv. Najkasneje v dveh letih po uveljavitvi tega zakona se razporedi tudi
delavce na obrambnem področju, ki ne izpolnjujejo pogojev iz prvega, drugega,
tretjega in prejšnjega odstavka, na formacijske dolžnosti oziroma delovna
mesta, za katere izpolnjujejo predpisane pogoje glede stopnje in smeri
izobrazbe. 
(7) Vojaške osebe iz prvega odstavka tega člena se pri
imenovanju na formacijsko dolžnost ali delovno mesto po novi organizaciji
vojske v skladu z zakonom o obrambi, lahko imenujejo le na formacijsko dolžnost
ali delovno mesto, za katero se zahteva formacijski čin, ki je enak osebnemu
činu, kot ga imajo ob uveljavitvi tega zakona. 
(8) Delavci na obrambnem področju, ki so ob uveljavitvi tega
zakona razporejeni na formacijsko dolžnost oziroma delovno mesto, za katero
nimajo predpisane ustrezne izobrazbe, ne morejo biti razporejeni na višje
formacijske dolžnosti oziroma višja delovna mesta, niti ne morejo biti povišani
v činih in napredovati v razredih oziroma napredovati v nazivih in ne
napredovati v plačilnih razredih.
27. člen
(odpoved činu)
(1) Vojaška oseba v stalni sestavi, ki po zakonu ne
izpolnjuje predpisanih izobrazbenih pogojev za opravljanje vojaških,
podčastniških ali častniških formacijskih dolžnosti, se lahko vojaškemu,
podčastniškemu ali častniškemu činu pisno odpove v enem letu po uveljavitvi
tega zakona. 
(2) Vojaška oseba iz prejšnjega odstavka se razporedi na
vojaško oziroma podčastniško formacijsko dolžnost, za katero izpolnjuje pogoje.
Prizna se ji najvišji vojaški oziroma podčastniški čin glede na pogoje, ki jih
izpolnjuje, in se na tej dolžnosti povišuje v višji čin v skladu s tem zakonom.
S to dolžnostjo se uskladi tudi plača in druge pravice v zvezi z delom. Vojak
oziroma podčastnik lahko ponovno pridobi podčastniški oziroma častniški čin le,
če izpolni predpisane pogoje. 
(3) Činu se lahko pisno odpove tudi oseba, ki je sklenila
pogodbo o zaposlitvi v stalni sestavi vojske oziroma pogodbo o službi v
rezervni sestavi po uveljavitvi tega zakona, če je čin pridobila kot pripadnik
rezervne sestave vojske.
28. člen
(delovna mesta na katerih
se opravlja vojaška služba)
(1) Vojaške osebe, ki so sklenile pogodbo o zaposlitvi pred
uveljavitvijo tega zakona in so razporejene na delovna mesta, na katerih se
opravlja vojaška služba, sklenejo dodatek k pogodbam o zaposlitvi. 
(2) Delavci na obrambnem področju, ki delajo na delovnih
mestih, kjer se opravlja vojaška služba, pridobijo pravico do dodatka za
stalnost z uveljavitvijo tega zakona v višini, določeni s tem zakonom. 
(3) Pri izračunu višine dodatka za stalnost se v delovno dobo
všteva tudi poklicno opravljanje vojaške službe v formacijah Teritorialne
obrambe oziroma v drugih sestavah, izenačenih s Teritorialno obrambo v skladu s
predpisi ter opravljanje vojaške službe na določenih delovnih mestih oziroma
delih v ministrstvu ali v drugih državnih organih.
29. člen
(odstopanje v činu)
(1) Poročnik ali nadporočnik, ki izpolnjuje predpisane pogoje
in je ob uveljavitvi oziroma bo po uveljavitvi tega zakona razporejen na
formacijsko dolžnost, za katero se zahteva dve stopnji višji čin, kot je njegov
osebni čin, obdrži razporeditev na formacijsko dolžnost in naziv, vendar ne
dalj kot dve leti po uveljavitvi tega zakona. Določba tega odstavka se smiselno
uporablja tudi za poročnike korvete in poročnike fregate. Častniku se
razporeditev na takšno formacijsko dolžnost všteva v obdobje za povišanje. 
(2) Štabni vodnik, višji štabni vodnik ali praporščak, ki ima
predpisano izobrazbo, se lahko razporedi na formacijsko dolžnost za katero se
zahteva dve stopnji višji čin, kot je njegov osebni čin, vendar ne dalj kot tri
leta po uveljavitvi tega zakona. Podčastniku se razporeditev na takšno
formacijsko dolžnost všteva v obdobje za povišanje.
30. člen
(prevedba in imenovanje v
naziv vojaških oseb)
Prevedba oziroma imenovanje vojaških oseb v naziv v skladu s
predpisi o javnih uslužbencih je izenačeno z imenovanjem na formacijsko
dolžnost po zakonu o obrambi, izvaja pa se z akti vodenja in poveljevanja.
31. člen
(globe)
(1) Globe, določene v 21. členu tega zakona, se do začetka
uporabe Zakona o prekrških (Uradni list RS, št. 7/03) v postopku o prekršku
izrekajo kot denarne kazni v mejah, ki so za globo določene v 21. členu tega
zakona, razen za odgovorno osebo samostojnega podjetnika posameznika. 
(2) Za prekrške, določene v 22. členu tega zakona, se do
začetka uporabe zakona iz prejšnjega odstavka kaznuje posameznik z denarno
kaznijo od 100.000 do 150.000 tolarjev.
32. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi Zakona o obrambi – ZObr-E
(Uradni list RS, št. 95/15)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
obrambi – ZObr-F (Uradni list RS, št. 139/20)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
(uskladitev predpisov)
(1) Vlada v treh mesecih od uveljavitev tega zakona z njim
uskladi Uredbo o pogodbenem opravljanju vojaške službe v rezervni sestavi
Slovenske vojske (Uradni list RS, št. 95/02, 122/04, 30/09, 97/12 in
89/20).
(2) Minister v treh mesecih od uveljavitve tega zakona
sprejme sklep iz novega drugega odstavka 92. člena zakona.
5. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.