Prvi del
TEMELJI OBLIGACIJSKIH RAZMERIJ
(SPLOŠNI DEL)
I. poglavje
TEMELJNA NAČELA
Namen in vsebina zakona
1. člen
(se
preneha uporabljati)
Da bi bili ustvarjeni pogoji za svoboden promet blaga in opravljanje
storitev na enotnem jugoslovanskem trgu v pogojih socialistične blagovne
proizvodnje ter za zadovoljevanje materialnih in drugih potreb delovnih ljudi
in občanov in da bi bila zagotovljena odgovornost organizacij združenega dela
in drugih udeležencev v pravnem prometu za izpolnjevanje njihovih obveznosti, s
tem pa tudi za uresničevanje in za razvoj socialističnih samoupravnih
družbenoekonomskih odnosov, ureja ta zakon temelje obligacijskih razmerij
(splošni del) ter pogodbena in druga obligacijska razmerja na področju prometa
blaga in storitev.
Udeleženci obligacijskih razmerij
2. člen
(se
preneha uporabljati)
Udeleženci obligacijskih razmerij so temeljne in druge
organizacije združenega dela ter druge družbene pravne osebe (v nadaljnjem
besedilu: družbene pravne osebe), posamezniki in civilne pravne osebe.
Obligacijska razmerja in razpolaganje z družbenimi
sredstvi
3. člen
(se
preneha uporabljati)
(1) Družbene pravne osebe so udeleženke obligacijskih
razmerij v uresničevanju pravice razpolaganja z družbenimi sredstvi, ki jih
upravljajo delavci v temeljnih in drugih organizacijah združenega dela oziroma
delovni ljudje v drugih družbenih pravnih osebah.
(2) Družbene pravne osebe uresničujejo pravico razpolaganja z
družbenimi sredstvi v obligacijskih razmerjih ustrezno sklepom, ki jih
sprejemajo delavci v temeljnih in drugih organizacijah združenega dela oziroma
delovni ljudje v drugih družbenih pravnih osebah v skladu s statutom, z drugimi
samoupravnimi splošnimi akti in z zakonom.
Obligacijska razmerja in družbeno planiranje
4. člen
(se
preneha uporabljati)
Družbene pravne osebe ravnajo pri sklepanju obligacijskih
razmerij v skladu s svojimi plani in zagotavljajo izpolnjevanje materialnih
obveznosti, prevzetih s samoupravnimi sporazumi o osnovah planov samoupravnih
organizacij in skupnosti in z dogovori o osnovah planov družbenopolitičnih
skupnosti.
Obligacijska razmerja in uporaba družbenih sredstev
5. člen
(se
preneha uporabljati)
Družbene pravne osebe morajo pri sklepanju obligacijskih
razmerij družbeno in ekonomsko smotrno uporabljati družbena sredstva, s
katerimi razpolagajo, in ohranjati njihovo nezmanjšano vrednost ter skrbeti za
zboljševanje in razširjanje materialne osnove združenega dela oziroma za
uresničevanje svojih ciljev in nalog ter varstvo družbene lastnine.
Obligacijska razmerja in samoupravni sporazumi
6. člen
(se
preneha uporabljati)
(1) Če sklepajo družbene pravne osebe obligacijska razmerja
zaradi izvrševanja samoupravnega sporazuma, ki so ga sklenile med seboj, morajo
ravnati v skladu s tem samoupravnim sporazumom.
(2) Pri sklepanju obligacijskih razmerij morajo družbene
pravne osebe upoštevati samoupravne sporazume in družbene dogovore, ki so jih
sklenile z drugimi, in svojo odgovornost za izpolnjevanje obveznosti, prevzetih
s temi samoupravnimi sporazumi in družbenimi dogovori.
Sodelovanje v obligacijskih razmerjih
7. člen
(se
preneha uporabljati)
(1) Pri sklepanju obligacijskih razmerij in pri uveljavljanju
pravic in izpolnjevanju obveznosti iz teh razmerij sodelujejo družbene pravne
osebe v razmerjih medsebojne povezanosti in odvisnosti, vzajemne odgovornosti
ter solidarnosti delavcev v združenem delu, ki temeljijo na samoupravljanju in
družbeni lastnini produkcijskih sredstev in drugih delovnih sredstev.
(2) Družbene pravne osebe morajo v medsebojnih razmerjih
sodelovanja upoštevati cilje trajnejšega sodelovanja in uresničevanje drugih
skupnih interesov in tudi drugače ustvarjati pogoje za uveljavljanje pravic in
izpolnjevanje obveznosti iz obligacijskih razmerij.
(3) Na teh osnovah sodelujejo temeljne in druge organizacije
združenega dela ter kmetijske in druge zadruge v obligacijskih razmerjih tudi s
kmeti in z drugimi delovnimi ljudmi, ki z osebnim delom samostojno opravljajo
dejavnost.
Obveznosti nasproti občanom kot potrošnikom in
uporabnikom storitev
8. člen
(se
preneha uporabljati)
Pri sklepanju obligacijskih razmerij in pri uveljavljanju
pravic in izpolnjevanju obveznosti iz teh razmerij morajo temeljne in druge
organizacije združenega dela, zadruge in delovni ljudje, ki z osebnim delom
samostojno opravljajo dejavnost, če s svojo dejavnostjo neposredno
zadovoljujejo potrebe občanov, urejati in izvrševati svoje pravice in
obveznosti na tak način, da je zagotovljeno redno in kakovostno zadovoljevanje
potreb občanov in da so zagotovljeni kar najugodnejši pogoji za zadovoljevanje
teh potreb.
Ravnanje na trgu
9. člen
(se
preneha uporabljati)
Organizacije združenega dela in drugi udeleženci v prometu
morajo v obligacijskih razmerjih ravnati v skladu z načelom enotnosti
jugoslovanskega trga in z začrtano ekonomsko politiko, ne smejo omejevati
stabilnosti trga in ne povzročati škode drugim udeležencem na trgu, potrošnikom
in družbeni skupnosti kot celoti.
Svoboda urejanje obligacijskih razmerij
10. člen
(se
preneha uporabljati)
Udeleženci v prometu svobodno urejajo obligacijska razmerja,
ne smejo pa jih urejati v nasprotju z ustavnimi načeli družbene ureditve, s
prisilnimi predpisi in z moralo socialistične samoupravne družbe.
Enakopravnost udeležencev v obligacijskih razmerjih
11. člen
(se
preneha uporabljati)
Udeleženci v obligacijskem razmerju so enakopravni.
Načelo vestnosti in poštenja
12. člen
(se
preneha uporabljati)
Pri sklepanju obligacijskih razmerij in pri uveljavljanju
pravic in izpolnjevanju obveznosti iz teh razmerij morajo udeleženci spoštovati
načelo vestnosti in poštenja.
Prepoved zlorabe pravic
13. člen
(se
preneha uporabljati)
(1) Prepovedano je izvrševanje pravic iz obligacijskih
razmerij v nasprotju z namenom, zaradi katerega je pravica z zakonom
ustanovljena ali priznana.
(2) Prav tako je prepovedano tudi izvrševanje pravic iz
obligacijskega razmerja v nasprotju z namenom, zaradi katerega je pravica
ustanovljena s samoupravnim sporazumom.
Prepoved ustvarjanja in izkoriščanja monopolnega
položaja
14. člen
(se
preneha uporabljati)
Pri sklepanju obligacijskih razmerij udeleženci ne smejo
ustanavljati pravic in obveznosti, s katerimi bi se za kogarkoli med njimi ali
za koga drugega ustvarjal ali izkoriščal monopolni položaj na enotnem
jugoslovanskem trgu, s katerimi bi kdorkoli pridobil gmotne ali druge
prednosti, ki ne bi temeljile na delu, ali s katerimi bi se ustvarjali
neenakopravni odnosi v poslovanju ali izpodkopavali drugi temelji samoupravnih
družbenoekonomskih odnosov.
Načelo enake vrednosti dajatev
15. člen
(se
preneha uporabljati)
(1) Pri sklepanju dvostranskih pogodb izhajajo udeleženci iz
načela enake vrednosti vzajemnih dajatev.
(2) Zakon določa, v katerih primerih ima kršenje tega načela
pravne posledice.
Prepoved povzročanja škode
16. člen
(se
preneha uporabljati)
Vsak je dolžan vzdržati se ravnanja, s katerim bi utegnil
drugemu povzročiti škodo.
Dolžnost izpolnitve obveznosti
17. člen
(se
preneha uporabljati)
(1) Udeleženci v obligacijskem razmerju so dolžni izpolniti
svojo obveznost in odgovarjajo za njeno izpolnitev. 
(2) Obveznost ugasne samo s soglasno voljo udeležencev v
obligacijskem razmerju ali na podlagi zakona.
Ravnanje pri izpolnjevanju obveznosti in uveljavljanju
pravic
18. člen
(se
preneha uporabljati)
(1) Udeleženec v obligacijskem razmerju mora pri
izpolnjevanju svoje obveznosti ravnati s skrbnostjo, ki se v pravnem prometu
zahteva pri ustrezni vrsti obligacijskih razmerij (skrbnost dobrega
gospodarstvenika oziroma skrbnost dobrega gospodarja). 
(2) Udeleženec v obligacijskem razmerju mora pri
izpolnjevanju obveznosti iz svoje poklicne dejavnosti ravnati z večjo
skrbnostjo, po pravilih stroke in po običajih (skrbnost dobrega strokovnjaka). 
(3) Udeleženec v obligacijskem razmerju se mora pri
uveljavljanju svoje pravice vzdržati ravnanja, s katerim bi bila otežena
izpolnitev obveznosti drugega udeleženca.
Mirno reševanje sporov
19. člen
(se
preneha uporabljati)
Udeleženci v obligacijskem razmerju si morajo prizadevati, da
rešujejo spore z usklajevanjem, posredovanjem ali na drug miren način.
Dispozitivna narava zakonskih določb
20. člen
(se
preneha uporabljati)
Udeleženci lahko uredijo svoje obligacijsko razmerje drugače,
kot je določeno v tem zakonu, če iz posamezne določbe tega zakona ali iz
njenega smisla ne izhaja kaj drugega.
Uporaba dobrih poslovnih običajev
21. člen
(se
preneha uporabljati)
(1) Udeleženci v obligacijskih razmerjih morajo v pravnem
prometu ravnati v skladu z dobrimi poslovnimi običaji. 
(2) Za obligacijska razmerja se uporabljajo uzance, če so se
udeleženci dogovorili za njihovo uporabo ali če iz okoliščin izhaja, da so
hoteli njihovo uporabo.
Ravnanje v skladu s statuti in drugimi splošnimi akti
22. člen
(se
preneha uporabljati)
(1) Družbene pravne osebe in civilne pravne osebe ravnajo pri
sklepanju obligacijskih razmerij v skladu s svojim statutom in z drugimi
splošnimi akti. 
(2) Vendar ostane pogodba, ki je bila sklenjena, ali drugo
pravno dejanje, ki je bilo storjeno v nasprotju s takim aktom, v veljavi, razen
če je druga stranka za to vedela ali morala vedeti ali če je v tem zakonu
drugače določeno.
Uporabo drugih zveznih zakonov
23. člen
(se
preneha uporabljati)
Za obligacijska razmerja, ki jih urejajo drugi zvezni zakoni,
se uporabljajo določbe tega zakona glede vprašanj, ki niso urejena v takem
zakonu.
Uporaba republiških oziroma pokrajinskih zakonov
24. člen
(razveljavljen)
Uporaba posameznih določb
25. člen
(se
preneha uporabljati)
(1) Določbe tega zakona, ki se nanašajo na pogodbe, se
uporabljajo za vse vrste pogodb, razen če ni za gospodarske pogodbe izrecno
drugače določeno. 
(2) Gospodarske pogodbe so v smislu tega zakona pogodbe, ki
jih organizacije združenega dela in druge organizacije in skupnosti, ki
opravljajo gospodarsko dejavnost, ter imetniki obrtov in drugi posamezniki, ki
v obliki registriranega poklica opravljajo kakšno gospodarsko dejavnost,
sklepajo med seboj v opravljanju dejavnosti, ki so predmet njihovega poslovanja
ali so v zvezi s takimi dejavnostmi. 
(3) Določbe tega zakona, ki se nanašajo na pogodbe, se
smiselno uporabljajo tudi za druge pravne posle.
II. poglavje
NASTANEK OBVEZNOSTI
1. ODDELEK
Pogodba
1. odsek
SKLENITEV POGODBE
I. SOGLASJE VOLJ
Kdaj je pogodba sklenjena
26. člen
(se
preneha uporabljati)
Pogodba je sklenjena, ko se pogodbeni stranki zedinita o
njenih bistvenih sestavinah.
Obvezna sklenitev in obvezna vsebina pogodbe
27. člen
(se
preneha uporabljati)
(1) Če mora nekdo po zakonu skleniti pogodbo, lahko
zainteresirana oseba zahteva, da se takšna pogodba nemudoma sklene. 
(2) Določbe predpisov, s katerimi je delno ali v celoti
določena vsebina pogodb, so sestavni del teh pogodb in jih dopolnjujejo ali pa
stopajo na mesto pogodbenih določil, ki niso v skladu z njimi.
Izjava volje
28. člen
(se
preneha uporabljati)
(1) Volja za sklenitev pogodbe se lahko izjavi z besedami, z
običajnimi znaki ali z drugačnim ravnanjem, iz katerega se da zanesljivo
sklepati, da obstoji. 
(2) Izjava volje mora biti svobodna in resna.
Dovoljenje in odobritev
29. člen
(se
preneha uporabljati)
(1) Kadar je za sklenitev pogodbe potrebno soglasje koga
tretjega, ga ta lahko da pred sklenitvijo pogodbe kot dovoljenje ali po
sklenitvi kot odobritev, če ni z zakonom predpisano kaj drugega. 
(2) Dovoljenje oziroma odobritev morata biti dana v obliki,
ki je predpisana za pogodbe, za katere se dajeta.
Pogajanja
30. člen
(se
preneha uporabljati)
(1) Pogajanja pred sklenitvijo pogodbe ne zavezujejo in jih
lahko vsaka stranka prekine, kadarkoli hoče. 
(2) Vendar je stranka, ki se je pogajala, ne da bi imela
namen skleniti pogodbo, odgovorna za škodo, nastalo s pogajanji. 
(3) Za škodo odgovarja tudi stranka, ki se je pogajala z
namenom sklenitve pogodbe, pa je ta namen brez utemeljenega razloga opustila in
tako drugi stranki povzročila škodo. 
(4) Če se stranki drugače ne sporazumeta, trpi vsaka stranka
svoje stroške s pripravami za sklenitev pogodbe, skupne stroške pa trpita v
enakih delih.
Čas in kraj sklenitve pogodbe
31. člen
(se
preneha uporabljati)
(1) Pogodba je sklenjena takrat, ko ponudnik prejme od druge
stranke (naslovnika) izjavo, da ponudbo sprejema. 
(2) Šteje se, da je pogodba sklenjena v kraju, v katerem je
imel ponudnik svoj sedež oziroma stalno prebivališče v trenutku, ko je dal
ponudbo.
Ponudba
32. člen
(se
preneha uporabljati)
(1) Ponudba je določeni osebi dan predlog za sklenitev
pogodbe, ki vsebuje vse bistvene sestavine pogodbe, tako da bi se z njegovim
sprejemom pogodba lahko sklenila. 
(2) Če sta pogodbeni stranki po doseženem soglasju o
bistvenih sestavinah pogodbe pustili kakšne stranske točke za kasneje, se šteje
pogodba za sklenjeno, stranske točke pa uredi, če sama pogodbenika ne dosežeta
soglasja o njih, sodišče, ki pri tem upošteva prejšnja pogajanja, dotedanjo
prakso med pogodbenikoma in običaje.
Splošna ponudba
33. člen
(se
preneha uporabljati)
Predlog za sklenitev pogodbe, dan nedoločenemu številu oseb,
ki vsebuje bistvene sestavine pogodbe, ki naj bi bila sklenjena, velja za
ponudbo, če ne izhaja iz okoliščin primera ali iz običajev kaj drugega.
Razstavljanje blaga
34. člen
(se
preneha uporabljati)
Razstavljanje blaga z označitvijo cene se šteje za ponudbo,
če ne izhaja iz okoliščin primera ali iz običajev kaj drugega.
Katalogi in oglasi
35. člen
(se
preneha uporabljati)
(1) Poslani katalogi, ceniki, tarife in druga obvestila ter
oglasi v tisku, z letaki, po radiu, televiziji ali kako drugače niso ponudbe za
sklenitev pogodbe, temveč samo vabila k ponudbi pod objavljenimi pogoji. 
(2) Vendar pošiljatelj takšnih vabil odgovarja za škodo, ki
jo pretrpi ponudnik, če brez utemeljenega razloga ne sprejme njegove ponudbe.
Učinek ponudbe
36. člen
(se
preneha uporabljati)
(1) Ponudnika veže ponudba, razen če je izključil svojo
obveznost, da ostane pri ponudbi, ali če ta izključitev izhaja iz okoliščin
posla. 
(2) Ponudbo lahko ponudnik prekliče samo, če je naslovnik
prejel preklic, preden je prejel ponudbo, ali sočasno z njo.
Do kdaj veže ponudba
37. člen
(se
preneha uporabljati)
(1) Ponudba, v kateri je določen rok, do katerega mora biti
sprejeta, veže ponudnika do izteka tega roka. 
(2) Če je ponudnik v pismu ali brzojavki določil rok za
sprejem ponudbe, se šteje, da je ta rok začel teči od dneva, ki je bil označen
v pismu, oziroma od dneva, ko je bila brzojavka oddana na pošto. 
(3) Če pismo nima datuma, teče rok za sprejem ponudbe od
dneva, ko je bilo pismo oddano na pošto. 
(4) Ponudba, dana odsotni osebi, v kateri ni določen rok za
sprejem veže ponudnika toliko časa, kolikor je normalno potrebno, da ponudba
prispe do te osebe, da jo ta prouči ter o njej odloči in da odgovor o sprejemu
prispe do ponudnika.
Oblika ponudbe
38. člen
(se
preneha uporabljati)
(1) Ponudba pogodbe, za katero zahteva zakon posebno obliko,
veže ponudnika samo, če je dana v taki obliki. 
(2) To velja tudi za sprejem ponudbe.
Sprejem ponudbe
39. člen
(se
preneha uporabljati)
(1) Ponudba je sprejeta, ko ponudnik prejme izjavo
naslovnika, da sprejema ponudbo. 
(2) Ponudba je sprejeta tudi, če naslovnik pošlje stvar ali
plača ceno ali če stori kaj drugega, kar se na podlagi ponudbe, prakse med
zainteresiranima strankama ali običaja lahko šteje za izjavo o sprejemu. 
(3) Sprejem ponudbe se lahko prekliče, če ponudnik prejme
izjavo o preklicu pred izjavo o sprejemu ali sočasno z njo.
Sprejem neposredne ponudbe
40. člen
(se
preneha uporabljati)
(1) Ponudba, dana navzoči osebi, se šteje za zavrnjeno, če ni
sprejeta takoj, razen če iz okoliščin izhaja, da ima naslovnik nekaj časa za
premislek. 
(2) Ponudba, dana po telefonu, po teleprinterju ali po
neposredni radijski zvezi, se šteje za ponudbo navzoči osebi.
Sprejem ponudbe s predlogom, naj se spremeni
41. člen
(se
preneha uporabljati)
Če naslovnik izjavi, da ponudbo sprejema, hkrati pa predlaga,
naj se v nečem spremeni ali dopolni, se šteje, da je ponudbo zavrnil in sam dal
drugo ponudbo svojemu prejšnjemu ponudniku.
Molk naslovnika
42. člen
(se
preneha uporabljati)
(1) Če naslovnik molči, to ne pomeni, da sprejema ponudbo. 
(2) Brez učinka je določilo v ponudbi, da bosta molk
naslovnika ali kakšna druga njegova opustitev (na primer, če ne zavrne ponudbe
v določenem roku ali če poslane stvari, za katero mu je ponujena pogodba, ne
vrne v določenem času, ipd.) veljala za sprejem ponudbe. 
(3) Vendar se v primeru, ko je naslovnik glede določenega
blaga v stalni poslovni zvezi s ponudnikom, šteje, da je sprejel ponudbo, ki se
nanaša na takšno blago, če je ni takoj ali v danem roku zavrnil. 
(4) Prav tako mora tisti, ki se je ponudil drugemu, da bo po
njegovih naročilih opravljal določene posle, ter tisti, v čigar poslovno
dejavnost spada izvrševanje takšnih naročil, izvršiti dobljeno naročilo, če ga
ni takoj zavrnil. 
(5) Če naslovnik v primeru iz prejšnjega odstavka ponudbe
oziroma naročila ni zavrnil, se šteje, da je bila pogodba sklenjena v trenutku,
ko je ponudbo oziroma naročilo dobil.
Zapozneli sprejem in zapoznela vročitev izjave o
sprejemu
43. člen
(se
preneha uporabljati)
(1) Z zamudo sprejeta ponudba se šteje za novo ponudbo
naslovnika. 
(2) Vendar je pogodba sklenjena, če je ponudnik prejel
pravočasno poslano izjavo o sprejemu ponudbe po izteku roka, pa je vedel ali bi
bil lahko vedel, da je bila poslana pravočasno. 
(3) Kljub temu pa pogodba v takem primeru ni sklenjena, če
ponudnik takoj ali najpozneje prvi naslednji delavnik po prejemu izjave, ali
tudi pred prejemom izjave, toda po izteku roka za sprejem ponudbe, naslovnika
obvesti, da se zaradi zamude ne čuti vezanega s svojo ponudbo.
Smrt ali nesposobnost ene stranke
44. člen
(se
preneha uporabljati)
Ponudba ne izgubi učinka, če je smrt ali nesposobnost ene
stranke nastopila, preden je bila sprejeta, razen če izhaja nasprotno iz namena
strank, običajev ali narave posla.
Predpogodba
45. člen
(se
preneha uporabljati)
(1) Predpogodba je takšna pogodba, s katero se prevzema
obveznost, da bo pozneje sklenjena druga, glavna pogodba. 
(2) Predpisi o obliki glavne pogodbe veljajo tudi za
predpogodbo, če je predpisana oblika pogoj za veljavnost pogodbe. 
(3) Predpogodba veže, če vsebuje bistvene sestavine glavne
pogodbe. 
(4) Na zahtevo zainteresirane stranke naloži sodišče drugi
stranki, ki noče skleniti glavne pogodbe, naj to stori v roku, katerega ji
določi. 
(5) Sklenitev glavne pogodbe se lahko zahteva v šestih mesecih
od izteka roka določenega za njeno sklenitev, če ta rok ni določen, pa od
dneva, ko bi po naravi posla in okoliščinah pogodba morala biti sklenjena. 
(6) Predpogodba ne veže, če so se okoliščine od njene
sklenitve toliko spremenile, da niti ne bi bila sklenjena, če bi bile
okoliščine takrat takšne.
II. PREDMET
Kakšen mora biti predmet obveznosti
46. člen
(se
preneha uporabljati)
(1) Pogodbena obveznost je lahko v tem, da nekdo nekaj da,
stori, opusti ali trpi. 
(2) Biti mora mogoča, dopustna in določena oziroma
določljiva.
Ničnost pogodbe zaradi predmeta
47. člen
(se
preneha uporabljati)
Pogodba je nična, če je predmet obveznosti nemogoč,
nedopusten, nedoločen ali nedoločljiv.
Poznejša možnost
48. člen
(se
preneha uporabljati)
Pogodba, sklenjena z odložnim pogojem ali rokom, je veljavna,
če je predmet obveznosti, ki je bil v začetku nemogoč, postal mogoč, preden se
je uresničil pogoj ali preden je iztekel rok.
Kdaj je predmet obveznosti nedopusten
49. člen
(se
preneha uporabljati)
Predmet obveznosti je nedopusten, če je v nasprotju z
ustavnimi načeli družbene ureditve, s prisilnimi predpisi ali z moralo
socialistične samoupravne družbe.
Kdaj je predmet določljiv
50. člen
(se
preneha uporabljati)
(1) Predmet obveznosti je določljiv, če vsebuje pogodba
podatke, s katerimi ga je mogoče določiti, ali če sta stranki prepustili nekomu
tretjemu, naj ga določi. 
(2) Če ta tretji noče ali ne more določiti predmeta
obveznosti, je pogodba nična.
III. PODLAGA
Dopustna podlaga
51. člen
(se
preneha uporabljati)
(1) Vsaka pogodbena obveznost mora imeti dopustno podlago
(razlog). 
(2) Podlaga je nedopustna, če je v nasprotju z ustavnimi
načeli družbene ureditve, s prisilnimi predpisi ali z moralo socialistične
samoupravne družbe. 
(3) Domneva se, da ima obveznost podlago, čeprav ta ni
izražena.
Ničnost pogodbe zaradi podlage
52. člen
(se
preneha uporabljati)
Če ni podlage ali če je ta nedopustna, je pogodba nična.
Nagibi za sklenitev pogodbe
53. člen
(se
preneha uporabljati)
(1) Nagibi, iz katerih je bila pogodba sklenjena, ne vplivajo
na njeno veljavnost. 
(2) Če pa je nedopusten nagib bistveno vplival na odločitev
enega pogodbenika, da je sklenil pogodbo, in če je drugi pogodbenik to vedel
ali bi bil moral vedeti, je pogodba brez učinka. 
(3) Neodplačna pogodba nima pravnega učinka niti tedaj, ko
drugi pogodbenik ni vedel, da je nedopustni nagib bistveno vplival na odločitev
njegovega sopogodbenika.
IV. SPOSOBNOST
Pogodbe pravne osebe
54. člen
(se
preneha uporabljati)
(1) Pravna oseba lahko sklepa pogodbe v pravnem prometu v
mejah svoje pravne sposobnosti. 
(2) Pogodba, sklenjena v nasprotju s prvim odstavkom tega
člena, nima pravnega učinka. 
(3) Poštena stranka lahko zahteva povrnitev škode, ki jo je
pretrpela zaradi sklenitve pogodbe, ki nima pravnega učinka.
Soglasje za sklenitev pogodbe
55. člen
(se
preneha uporabljati)
(1) Kadar je v statutu ali drugem samoupravnem splošnem aktu
organizacije združenega dela določeno in v sodni register vpisano, da more njen
zastopnik skleniti določeno pogodbo le s soglasjem kakšnega organa, lahko da ta
organ soglasje prej, sočasno ali pozneje, če ni v register vpisano kaj drugega.
(2) Druga stranka ima pravico zahtevati od organizacije
združenega dela, naj se njen pooblaščeni organ v primernem roku izreče, ali
daje soglasje; če ta tega ne stori, se šteje, da soglasje ni dano. 
(3) Poznejše soglasje učinkuje za nazaj, če ni dogovorjeno
drugače. 
(4) Če soglasje ni dano, se šteje, da pogodba sploh ni bila
sklenjena. 
(5) Kadar se po določbah tega člena šteje, da pogodba ni bila
sklenjena, lahko poštena stranka zahteva od organizacije združenega dela
pravično odškodnino. 
(6) Določbe prejšnjih odstavkov se uporabljajo tudi tedaj, ko
je v statutu ali drugem samoupravnem splošnem aktu organizacije združenega dela
določeno, da lahko zastopnik sklene kakšno pogodbo le skupaj z določenim njenim
organom.
Pogodba poslovno nesposobne osebe
56. člen
(se
preneha uporabljati)
(1) Za sklenitev veljavne pogodbe mora imeti pogodbenik
poslovno sposobnost, ki se zahteva za sklenitev te pogodbe. 
(2) Poslovno omejeno sposobna oseba sme brez dovoljenja
svojega zakonitega zastopnika sklepati samo tiste pogodbe, katere ji dovoljuje
sklepati zakon. 
(3) Druge pogodbe takih oseb so izpodbojne, če so sklenjene
brez dovoljenja zakonitega zastopnika, vendar pa lahko ostanejo v veljavi, če
jih ta pozneje odobri.
Pravica sopogodbenika poslovno nesposobne osebe
57. člen
(se
preneha uporabljati)
(1) Sopogodbenik poslovno nesposobne osebe, ki ni vedel za
njeno poslovno nesposobnost, lahko odstopi od pogodbe, ki jo je sklenil z njo
brez dovoljenja njenega zakonitega zastopnika. 
(2) Enako pravico ima tudi sopogodbenik poslovno nesposobne
osebe, ki je vedel za njeno poslovno nesposobnost, pa ga je ta prevarala, češ
da ima dovoljenje svojega zakonitega zastopnika. 
(3) Ta pravica ugasne v tridesetih dneh potem, ko
sopogodbenik zve za poslovno nesposobnost druge stranke oziroma za to, da ta
nima dovoljenja zakonitega zastopnika, pa tudi prej, če zakoniti zastopnik
odobri pogodbo, preden izteče ta rok.
Poziv zakonitemu zastopniku, naj se izreče
58. člen
(se
preneha uporabljati)
(1) Sopogodbenik poslovno nesposobne osebe, ki je sklenil z
njo pogodbo brez dovoljenja njenega zakonitega zastopnika, lahko zahteva od
zakonitega zastopnika, naj se izreče, ali pogodbo odobrava ali ne. 
(2) Če se zakoniti zastopnik v tridesetih dneh od tega poziva
ne izreče, da odobrava pogodbo, se šteje, da je odobritev zavrnil.
Če si pogodbenik pridobi poslovno sposobnost po
sklenitvi pogodbe
59. člen
(se
preneha uporabljati)
Poslovno sposobna oseba lahko zahteva razveljavitev pogodbe,
ki jo je brez potrebnega dovoljenja sklenila v času svoje omejene poslovne
sposobnosti, vendar samo, če vloži tožbo v treh mesecih po pridobitvi popolne
poslovne sposobnosti.
V. NAPAKE VOLJE
Grožnja
60. člen
(se
preneha uporabljati)
(1) Če je pogodbena stranka ali kdo tretji z nedopustno
grožnjo povzročil pri drugi stranki utemeljen strah, tako da je ta zaradi tega
sklenila pogodbo, lahko druga stranka zahteva razveljavitev pogodbe. 
(2) Strah se šteje za utemeljenega, če se iz okoliščin vidi,
da je grozila resna nevarnost življenju, ali pa telesni ali drugi pomembni
dobrini pogodbene stranke ali koga drugega.
Bistvena zmota
61. člen
(se
preneha uporabljati)
(1) Zmota je bistvena, če se nanaša na bistvene lastnosti
predmeta, na osebo, s katero se sklepa pogodba, kadar se sklepa glede na to
osebo, ali na okoliščine, ki se po običajih v prometu ali po namenu strank
štejejo za odločilne, ker sicer stranka, ki je v zmoti, pogodbe s tako vsebino
ne bi sklenila. 
(2) Stranka, ki je v zmoti, lahko zahteva razveljavitev
pogodbe zaradi bistvene zmote, razen če pri njeni sklenitvi ni ravnala s skrbnostjo,
ki se zahteva v prometu. 
(3) Če je pogodba zaradi zmote razveljavljena, ima druga
poštena stranka pravico zahtevati povrnitev pretrpljene škode, ne glede na to,
da stranka, ki je bila v zmoti, za svojo zmoto ni kriva. 
(4) Stranka, ki je v zmoti, se ne more nanjo sklicevati, če
je druga stranka pripravljena izpolniti pogodbo tako, kot da zmote ni bilo.
Zmota v nagibu pri neodplačni pogodbi
62. člen
(se
preneha uporabljati)
Pri neodplačni pogodbi se šteje za bistveno zmoto tudi zmota
v nagibu, ki je bil odločilen za prevzem obveznosti.
Nesporazum
63. člen
(se
preneha uporabljati)
Kadar sta stranki prepričani, da se strinjata, dejansko pa je
med njima nesporazum o naravi pogodbe ali o podlagi ali predmetu obveznosti,
pogodba ne nastane.
Posredna izjava
64. člen
(se
preneha uporabljati)
Zmota osebe, po kateri je stranka izjavila svojo voljo, se
šteje enako kot zmota v izjavljanju lastne volje.
Prevara
65. člen
(se
preneha uporabljati)
(1) Če ena stranka povzroči zmoto pri drugi stranki ali jo
drži v zmoti z namenom, da bi jo tako napeljala k sklenitvi pogodbe, lahko
druga stranka zahteva razveljavitev pogodbe tudi takrat, kadar zmota ni
bistvena. 
(2) Stranka, ki je v prevari sklenila pogodbo, ima pravico
zahtevati povrnitev pretrpljene škode. 
(3) Prevara, ki jo je storil kdo tretji, vpliva na samo
pogodbo, če je druga pogodbena stranka ob sklenitvi pogodbe zanjo vedela ali
morala vedeti. 
(4) Neodplačna pogodba se lahko razveljavi tudi, če je
prevaro storil kdo tretji, ne glede na to, ali je druga pogodbena stranka ob
sklenitvi pogodbe zanjo vedela ali morala vedeti ali ne.
Navidezna pogodba
66. člen
(se
preneha uporabljati)
(1) Navidezna pogodba nima učinka med pogodbenima strankama. 
(2) Če pa navidezna pogodba prikriva kakšno drugo pogodbo,
velja ta druga, če so izpolnjeni pogoji za njeno pravno veljavnost. 
(3) Navideznosti pogodbe ni mogoče uveljavljati proti tretji
pošteni osebi.
VI. OBLIKA POGODBE
Neobličnost pogodbe
67. člen
(se
preneha uporabljati)
(1) Za sklenitev pogodbe se ne zahteva nikakršna oblika,
razen če zakon drugače določa. 
(2) Zahteva zakona, da mora biti pogodba sklenjena v določeni
obliki, velja tudi za vse njene poznejše spremembe ali dopolnitve. 
(3) Vendar so veljavne poznejše ustne dopolnitve o stranskih točkah,
o katerih oblična pogodba nič ne govori, če to ni v nasprotju z namenom, zaradi
katerega je oblika predpisana. 
(4) Veljavni so tudi poznejši ustni dogovori, s katerimi se
zmanjšujejo ali olajšujejo obveznosti ene ali druge stranke, če je posebna oblika
predpisana samo v interesu pogodbenih strank.
Razveza obličnih pogodb
68. člen
(se
preneha uporabljati)
Oblične pogodbe je mogoče razvezati z neobličnim sporazumom,
razen če je za določen primer z zakonom predvideno kaj drugega ali če namen,
zaradi katerega je za sklenitev pogodbe predpisana oblika, zahteva za razvezo
pogodbe enako obliko.
Dogovorjena oblika
69. člen
(se
preneha uporabljati)
(1) Pogodbeni stranki se lahko sporazumeta, da naj bo posebna
oblika pogoj za veljavnost njune pogodbe. 
(2) Pogodbo, za katero je bila dogovorjena posebna oblika, je
mogoče razvezati, dopolniti ali kako drugače spremeniti tudi z neobličnim
sporazumom. 
(3) Če sta se pogodbeni stranki dogovorili za posebno obliko
samo zato, da bi si zagotovili dokaz svoje pogodbe ali dosegli kaj drugega, je
pogodba sklenjena, ko je doseženo soglasje o njeni vsebini, za pogodbeni
stranki pa je hkrati nastala obveznost, da dasta pogodbi dogovorjeno obliko.
Sankcija, če pogodba nima potrebne oblike
70. člen
(se
preneha uporabljati)
(1) Pogodba, ki ni sklenjena v predpisani obliki, nima
pravnega učinka, če iz namena predpisa, s katerim je določena oblika, ne izhaja
kaj drugega. 
(2) Pogodba, ki ni sklenjena v dogovorjeni obliki, nima
pravnega učinka, če sta se stranki dogovorili, da je pogoj za njeno veljavnost
posebna oblika.
Domneva o popolnosti listine
71. člen
(se
preneha uporabljati)
(1) Če je pogodba sklenjena v posebni obliki, bodisi na
podlagi zakona bodisi po volji strank, velja samo tisto, kar je v tej obliki
izraženo. 
(2) Vendar pa so veljavni sočasni ustni dogovori o stranskih
točkah, o katerih v oblični pogodbi ni nič rečeno, če niso v nasprotju z njeno
vsebino ali če niso v nasprotju z namenom, zaradi katerega je oblika
predpisana. 
(3) Veljavni so tudi sočasni ustni dogovori, s katerimi se
zmanjšujejo ali olajšujejo obveznosti ene ali obeh strank, če je posebna oblika
predpisana samo v interesu pogodbenih strank.
Sestavitev listine
72. člen
(se
preneha uporabljati)
(1) Če je treba za sklenitev pogodbe napraviti listino, je
pogodba sklenjena, ko listino podpišejo vsi, ki se z njo zavezujejo. 
(2) Če pogodbenik ne zna pisati, naredi na listini ročni
znak, ki ga overita dve priči ali sodišče oziroma drug organ. 
(3) Za sklenitev dvostranske pogodbe je dovolj, da obe
stranki podpišeta eno listino ali da vsaka stranka podpiše tisti izvod listine,
ki je namenjen drugi stranki. 
(4) Zahteva po pismeni obliki je izpolnjena, če stranki
izmenjata pismi ali se sporazumeta po teleprinterju ali po kakšnem drugem
sredstvu, ki omogoča, da se zanesljivo ugotovi, kaj je vsebina izjave in kdo jo
daje.
Če je bila izpolnjena pogodba, ki ji manjka oblika
73. člen
(se
preneha uporabljati)
Pogodba, za katero se zahteva pismena oblika, je veljavna,
čeprav ni bila sklenjena v tej obliki, če sta pogodbeni stranki v celoti ali v
pretežnem delu izpolnili obveznosti, ki so iz nje nastale, razen če iz namena,
zaradi katerega je oblika predpisana, očitno ne izhaja kaj drugega.
VII. POGOJ
Pogoji in njihov učinek
74. člen
(se
preneha uporabljati)
(1) Pogodba je sklenjena pod pogojem, če sta njen nastanek
ali prenehanje odvisna od negotovega dejstva. 
(2) Če je pogodba sklenjena pod odložnim pogojem in se pogoj
izpolni, deluje pogodba od trenutka sklenitve, razen če iz zakona, narave posla
ali volje strank ne izhaja kaj drugega. 
(3) Če je pogodba sklenjena pod razveznim pogojem, neha
pogodba veljati, če se pogoj izpolni. 
(4) Šteje se, da je pogoj uresničen, če njegovo uresničitev v
nasprotju z načelom vestnosti in poštenja prepreči stranka, v katere breme je
bil določen, šteje pa se, da ni uresničen, če njegovo uresničitev v nasprotju z
načelom vestnosti in poštenja povzroči stranka, v katere korist je bil določen.
Nedopusten ali nemogoč pogoj
75. člen
(se
preneha uporabljati)
(1) Nična je pogodba, v kateri je postavljen odložen ali
razvezen pogoj, ki je v nasprotju z ustavnimi načeli družbene ureditve, s
prisilnimi predpisi ali z moralo socialistične samoupravne družbe. 
(2) Pogodba, sklenjena pod nemogočim odložnim pogojem, je
nična, nemogoč razvezen pogoj pa se šteje za neobstoječega.
Zavarovanje pogojne pravice
76. člen
(se
preneha uporabljati)
Če je pogodba sklenjena pod odložnim pogojem, sme upnik,
čigar pravica je pogojena, zahtevati ustrezno zavarovanje te pravice, če je njena
uveljavitev v nevarnosti.
VIII. ROK
Računanje časa
77. člen
(se
preneha uporabljati)
(1) Rok, določen v dnevih, začne teči prvi dan po dogodku, od
katerega se računa, konča pa se z iztekom zadnjega njegovega dneva. 
(2) Rok, določen v tednih, mesecih ali letih, se konča
tistega dne, ki se po imenu in številki ujema z dnevom nastanka dogodka, od
katerega začne teči; če takšnega dneva v zadnjem mesecu ni, pa se konča zadnji
dan tega meseca. 
(3) Če zadnji dan roka sovpada z dnem, ko se po zakonu ne
dela, se za zadnji dan roka šteje naslednji delavnik. 
(4) Začetek meseca označuje prvi dan v mesecu, sredina -
petnajsti, konec pa zadnji dan v mesecu, če ne izhaja kaj drugega iz namena
strank ali iz narave pogodbenega razmerja.
Uporaba pravil o pogoju
78. člen
(se
preneha uporabljati)
Kadar se učinek pogodbe začenja od določenega časa, se
smiselno uporabljajo pravila o odložnem pogoju, kadar pa pogodba neha vel- jati
po izteku določenega roka, se smiselno uporabljajo pravila o razveznem pogoju.
IX. ARA IN ODSTOPNINA
1. ARA
Vračanje in vštevanje are
79. člen
(se
preneha uporabljati)
(1) Če je ob sklenitvi pogodbe ena stranka dala drugi stranki
neki znesek denarja ali neko količino drugih nadomestnih stvari v znamenje, da
je pogodba sklenjena (ara), se šteje, da je pogodba sklenjena, ko je ara dana,
razen če ni dogovorjeno kaj drugega. 
(2) Pri izpolnitvi pogodbe se mora ara vrniti ali všteti v
izpolnitev obveznosti. 
(3) Če ni dogovorjeno kaj drugega, ne more stranka, ki je
dala aro, odstopiti od pogodbe s tem, da pusti aro drugi stranki; prav tako ne
more tega storiti druga stranka s tem, da vrne dvojno aro.
Neizpolnitev pogodbe
80. člen
(se
preneha uporabljati)
(1) Če je za neizpolnitev pogodbe odgovorna stranka, ki je
dala aro, sme druga stranka po lastni izbiri zahtevati izpolnitev pogodbe, če
je to še mogoče, in povrnitev škode, aro pa všteti v odškodnino ali vrniti, ali
se zadovoljiti s prejeto aro. 
(2) Če je za neizpolnitev pogodbe odgovorna stranka, ki je
prejela aro, sme druga stranka po lastni izbiri zahtevati bodisi izpolnitev
pogodbe, če je to še mogoče, ali povrnitev škode in vrnitev are, ali pa vrnitev
dvojne are. 
(3) Kadar zahteva druga stranka izpolnitev pogodbe, ima
vselej tudi pravico do povrnitve škode, ki jo ima zaradi zamude. 
(4) Sodišče sme na zahtevo zainteresirane stranke zmanjšati
pretirano veliko aro.
Pri delni izpolnitvi obveznosti
81. člen
(se
preneha uporabljati)
(1) Pri delni izpolnitvi obveznosti ne sme upnik obdržati
are, pač pa lahko zahteva izpolnitev ostanka obveznosti in povrnitev škode
zaradi zamude, ali pa povrnitev škode zaradi nepopolne izpolnitve, vendar se v
obeh primerih ara všteje v odškodnino. 
(2) Če upnik razdre pogodbo in vrne tisto, kar je prejel kot
delno izpolnitev, lahko izbira med ostalimi zahtevki, ki pripadajo eni stranki,
če je pogodba ostala neizpolnjena po krivdi druge.
2. ODSTOPNINA
Vloga odstopnine
82. člen
(se
preneha uporabljati)
(1) S sporazumom pogodbenih strank si lahko ena ali vsaka od
strank izgovori, da sme odstopiti od pogodbe, če da odstopnino (skesnino). 
(2) Če stranka, ki si je izgovorila odstopnino, izjavi drugi
stranki, da bo dala odstopnino, ne more več zahtevati izpolnitve pogodbe. 
(3) Stranka, ki ima pravico odstopiti od pogodbe, mora dati
odstopnino hkrati z izjavo o odstopu. 
(4) Če pogodbeni stranki nista določili, do kdaj lahko
upravičena stranka odstopi od pogodbe, lahko ta to stori vse dotlej, dokler ne
poteče čas, določen za izpolnitev njene obveznosti. 
(5) Pravica odstopiti od pogodbe preneha tudi, če stranka, ki
si je to pravico izgovorila, začne izpolnjevati svoje obveznosti iz pogodbe ali
sprejemati izpolnitev od druge stranke.
Ara kot odstopnina
83. člen
(se
preneha uporabljati)
(1) Če je bila ob ari izgovorjena pravica odstopiti od
pogodbe, se šteje ara za odstopnino in lahko vsaka stranka odstopi od pogodbe. 
(2) Če v tem primeru odstopi stranka, ki je aro dala, jo
izgubi, če odstopi stranka, ki je aro sprejela, pa mora vrniti dvojni znesek.
2. odsek
ZASTOPANJE
I. O ZASTOPANJU NASPLOH
Možnost zastopanja
84. člen
(se
preneha uporabljati)
(1) Pogodba, pa tudi drug pravni posel, se lahko sklene tudi
po zastopniku. 
(2) Upravičenost za zastopanje temelji na zakonu, statutu ali
drugem samoupravnem splošnem aktu, na aktu pristojnega organa ali na izjavi
volje zastopanega (pooblastilo).
Učinki zastopanja
85. člen
(se
preneha uporabljati)
(1) Pogodba, ki jo sklene zastopnik v imenu zastopanega in v
mejah svojih pooblastil, zavezujejo neposredno zastopanega in drugo pogodbeno
stranko. 
(2) Pod enakimi pogoji imajo tudi drugi zastopnikovi pravni
posli neposreden pravni učinek nasproti zastopanemu. 
(3) Zastopnik mora obvestiti drugo stranko, da nastopa v
imenu zastopanega; vendar ima pogodba pravni učinek za zastopanega in za drugo
stranko tudi tedaj, kadar tega ne stori, če je druga stranka vedela ali bi bila
po okoliščinah lahko sklepala, da on nastopa kot zastopnik.
Prenos pooblastil
86. člen
(se
preneha uporabljati)
(1) Zastopnik ne more prenesti svojih pooblastil na drugega,
razen če mu to dovoljuje zakon ali pogodba. 
(2) Izjemoma sme to storiti, če mu okoliščine onemogočajo
opraviti posel osebno, interesi zastopanega pa terjajo, da se pravni posel
nemudoma opravi.
Prekoračitev pooblastil
87. člen
(se
preneha uporabljati)
(1) Če zastopnik prekorači pooblastila, je zastopani v zavezi
samo, kolikor odobri prekoračitev. 
(2) Če zastopani ne odobri pogodbe v roku, ki je normalno
potreben, da se pogodba take vrste prouči in oceni, se šteje, da je odobritev
zavrnil. 
(3) Odobritev iz prejšnjega odstavka ima učinek za nazaj, če
stranki ne določita drugače. 
(4) Če druga stranka ni vedela in tudi ni morala vedeti za
prekoračitev pooblastil, lahko takoj, ko zanjo zve, izjavi, da se ne čuti
vezano s pogodbo, ne da bi čakala, da se zastopani izreče o njej. 
(5) Če zastopani noče odobriti pogodbe, sta zastopnik in
zastopani solidarno odgovorna za škodo, ki jo je imela druga stranka, če ni
vedela in tudi ni morala vedeti za prekoračitev pooblastil.
Pogodba, ki jo sklene neupravičena oseba
88. člen
(se
preneha uporabljati)
(1) Pogodba, ki jo sklene nekdo kot pooblaščenec v imenu
drugega brez njegovega pooblastila, zavezuje neupravičeno zastopanega samo, če
jo ta pozneje odobri. 
(2) Stranka, s katero je pogodba sklenjena, lahko zahteva od
neupravičeno zastopanega, da se v primernem roku izreče, ali odobrava pogodbo
ali ne. 
(3) Če neupravičeno zastopani niti v danem roku ne odobri
pogodbe, se šteje, da pogodba sploh ni bila sklenjena. 
(4) V tem primeru lahko stranka, s katero je bila pogodba
sklenjena, zahteva povrnitev škode od tistega, ki jo je kot pooblaščenec brez
pooblastila sklenil, če ob sklenitvi pogodbe ni vedela in tudi ni morala
vedeti, da ta ni imel pooblastila.
II. POOBLASTILO
Pooblastitev
89. člen
(se
preneha uporabljati)
(1) Pooblastilo je upravičenost za zastopanje, ki jo da
pooblastitelj s pravnim poslom pooblaščencu. 
(2) Obstoj in obseg pooblastila nista odvisna od pravnega
razmerja, ki je bilo zanj podlaga. 
(3) Pooblaščenec je lahko tudi pravna oseba.
Posebna oblika pooblastila
90. člen
(se
preneha uporabljati)
Oblika, ki je z zakonom predpisana za neko pogodbo ali kakšen
drug pravni posel, velja tudi za pooblastilo za sklenitev te pogodbe oziroma za
ta posel.
Obseg pooblastitve
91. člen
(se
preneha uporabljati)
(1) Pooblaščencu so dovoljeni samo tisti pravni posli, za
katere je pooblaščen. 
(2) Pooblaščencu, ki ima splošno pooblastilo, so dovoljeni
samo pravni posli, ki spadajo v redno poslovanje. 
(3) Posel, ki ne sodi v redno poslovanje, je pooblaščencu
dovoljen samo, če je posebej pooblaščen zanj oziroma za vrsto poslov, med
katere spada tudi ta. 
(4) Pooblaščenec ne sme brez posebne pooblastitve za vsak
posamezen primer prevzeti menične obveznosti, skleniti pogodbe o poroštvu, o
poravnavi ali o razsodnikih in se tudi ne brez povračila odpovedati kakšni
pravici.
Preklic in zožitev pooblastila
92. člen
(se
preneha uporabljati)
(1) Pooblastitelj lahko po svoji volji zoži ali prekliče
pooblastilo, celo če se je s pogodbo tej pravici odpovedal. 
(2) Vsako pooblastilo lahko pooblastitelj prekliče in zoži z
izjavo brez posebne oblike. 
(3) Če je s preklicem ali zožitvijo pooblastila kršena
pogodba o naročilu, pogodba o delu ali kakšna druga pogodba, ima pooblaščenec
pravico do povrnitve tako nastale škode.
Učinek prenehanja in zožitve pooblastila nasproti
tretjim
93. člen
(se
preneha uporabljati)
(1) Preklic pooblastila ter njegova zožitev nimata učinka
nasproti tretjemu, ki je sklenil pogodbo s pooblaščencem ali opravil kakšen
drug pravni posel, ni pa vedel in tudi ni moral vedeti, da je pooblastilo
preklicano oziroma zoženo. 
(2) V tem primeru ima pooblastitelj pravico zahtevati od
pooblaščenca povrnitev škode, ki jo je morda pretrpel zaradi tega, razen če
pooblaščenec ni vedel in tudi ni moral vedeti za preklic oziroma za zožitev
pooblastila. 
(3) To velja tudi v drugih primerih prenehanja pooblastila.
Drugi primeri prenehanja pooblastila
94. člen
(se
preneha uporabljati)
(1) Pooblastilo preneha s prenehanjem pravne osebe kot
pooblaščenca, če zakon ne določa drugače. 
(2) Pooblastilo preneha s smrtjo pooblaščenca. 
(3) Pooblastilo preneha s prenehanjem pravne osebe oziroma s
smrtjo tistega, ki ga je dal, razen če se začeti posel ne more prekiniti brez
škode za pravne naslednike ali če pooblastilo velja tudi za primer smrti tistega,
ki ga je dal, bodisi po njegovi volji bodisi glede na naravno posla.
III. POSLOVNO POOBLASTILO
Kdo lahko da pooblastilo, in njegova vsebina
95. člen
(se
preneha uporabljati)
(1) Poslovno pooblastilo lahko da v mejah zakona organizacija
združenega dela oziroma druga pravna oseba; z njim pooblasti pooblaščenca za
sklepanje pogodb in opravljanje drugih poslov, ki so običajni pri opravljanju
njene poslovne dejavnosti. 
(2) Vendar pa poslovni pooblaščenec ne sme odtujiti ali
obremeniti nepremičnin, ne prevzeti meničnih ali poroštvenih obveznosti, ne
najeti posojila in se ne spustiti v spor, če ni dobil za vsak posamezen takšen
posel posebnega pooblastila. 
(3) Poslovno pooblastilo je lahko omejeno na določeno vrsto
poslov ali na določene posle, vendar imajo te omejitve učinek nasproti tretjemu
samo, če je zanje vedel ali bi bil moral vedeti.
Poslovno pooblastilo imetnika obrta
96. člen
(se
preneha uporabljati)
(1) Določbe o poslovnem pooblastilu se smiselno uporabljajo
tudi za poslovno pooblastilo imetnika obrta. 
(2) Poslovno pooblastilo ne preneha s smrtjo imetnika obrta
in tudi ne, če ta izgubi poslovno sposobnost.
IV. PRAVICE TRGOVSKEGA POTNIKA
97. člen
(se
preneha uporabljati)
(1) Trgovski potnik organizacije združenega dela, ki se
ukvarja z gospodarsko dejavnostjo, je upravičen samo za tiste posle, ki se
nanašajo na prodajo blaga in so navedeni v pooblastilu, ki mu ga je dala
organizacija. 
(2) Če ni gotovo, se šteje, da trgovski potnik nima pravice
sklepati pogodb, temveč samo zbirati naročila; vendar pa ostane pogodba, ki jo
je sklenil, v veljavi, če jo pooblastitelj pozneje odobri. 
(3) Trgovski potnik, ki je upravičen prodajati blago, nima
pravice sprejemati kupnino in tudi ne prodajati blago na kredit, razen če ima
za prodajo na kredit posebno pooblastilo. 
(4) Trgovski potnik je upravičen sprejemati za pooblastitelja
reklamacije zaradi napak blaga in druge izjave v zvezi z izpolnitvijo pogodbe,
ki je bila sklenjena z njegovim posredovanjem, ter v imenu pooblastitelja
ukreniti, kar je potrebno za ohranitev njegovih pravic iz te pogodbe.
V. PRAVICE OSEB, KI OPRAVLJAJO DOLOČENO DELO
98. člen
(se
preneha uporabljati)
(1) Delavci v organizacijah združenega dela, ki opravljajo
tako delo, da je z njim zvezano sklepanje in izpolnjevanje določenih pogodb,
kot so prodajalci v prodajalnah, delavci, ki opravljajo določene storitve v
gostinstvu, delavci pri poštnih, bančnih okencih itd., imajo s samim tem
pravico skleniti in izpolniti take pogodbe. 
(2) To velja tudi za delavce, zaposlene pri delovnih ljudeh,
ki z osebnim delom samostojno opravljajo dejavnost.
3. odsek
RAZLAGA POGODB
Uporaba določil in razlaga spornih določil
99. člen
(se
preneha uporabljati)
(1) Določila pogodbe se uporabljajo tako, kot se glasijo. 
(2) Pri razlagi spornih določil se ni treba držati
dobesednega pomena uporabljenih izrazov, temveč je treba iskati skupen namen
pogodbenikov in določilo razumeti tako, kot ustreza načelom obligacijskega
prava, ki so določena v tem zakonu.
Nejasna določila v posebnih primerih
100. člen
(se
preneha uporabljati)
Če je bila pogodba sklenjena po vnaprej natisnjeni vsebini
ali je bila pogodba kako drugače pripravljena in predlagana od ene pogodbene
stranke, je treba nejasna določila razlagati v korist druge stranke.
Dopolnilno pravilo
101. člen
(se
preneha uporabljati)
Nejasna določila v neodplačni pogodbi je treba razlagati v
smislu, ki je manj težak za dolžnika, v odplačni pogodbi pa v takem smislu, da
so vzajemne dajatve v pravičnem razmerju.
Izvensodna razlaga pogodb
102. člen
(se
preneha uporabljati)
(1) Pogodbeni stranki lahko določita, da bo v primeru, če bi
prišlo do nesoglasja glede smisla in dosega pogodbenih določil, nekdo tretji
dal razlago pogodbe. 
(2) Če v pogodbi ni drugače določeno, stranki v takem primeru
ne moreta sprožiti spora pred sodiščem ali pred drugim pristojnim organom,
preden ne dobita razlage pogodbe, razen če je tretji noče dati.
4. odsek
NEVELJAVNOST POGODB
I. NIČNE POGODBE
Ničnost
103. člen
(se
preneha uporabljati)
(1) Pogodba, ki nasprotuje ustavnim načelom družbene
ureditve, prisilnim predpisom ali morali socialistične samoupravne družbe, je
nična, če namen kršenega pravila ne odkazuje na kakšno drugo sankcijo ali če
zakon v posameznem primeru ne predpisuje kaj drugega. 
(2) Če je sklenitev neke pogodbe prepovedana samo eni
stranki, ostane pogodba v veljavi, razen če ni v zakonu za posamezen primer
določeno kaj drugega, stranko, ki je prekršila zakonsko prepoved, pa zadenejo
ustrezne posledice.
Posledice ničnosti
104. člen
(se
preneha uporabljati)
(1) Če je pogodba nična, mora vsaka pogodbena stranka vrniti
drugi vse, kar je prejela na podlagi take pogodbe; če to ni mogoče ali če
narava tistega, kar je bilo izpolnjeno, nasprotuje vrnitvi, pa mora dati
ustrezno denarno nadomestilo po cenah v času, ko je izdana sodna odločba, razen
če zakon ne določa kaj drugega. 
(2) Če pa je pogodba nična zato, ker po svoji vsebini ali
namenu nasprotuje ustavnim načelom družbene ureditve, prisilnim predpisom ali
morali socialistične samoupravne družbe, lahko sodišče v celoti ali deloma
zavrne zahtevek nepoštene stranke za vrnitev onega, kar je dala drugi stranki;
lahko pa tudi odloči, da mora druga stranka ono, kar je prejela na podlagi
prepovedane pogodbe, izročiti občini, v kateri ima sedež oziroma stalno ali
začasno prebivališče. 
(3) Pri odločanju upošteva sodišče poštenost ene oziroma obeh
strank, pomen ogroženih družbenih interesov ter moralne pojme družbe.
Delna ničnost
105. člen
(se
preneha uporabljati)
(1) Zaradi ničnosti kakšnega pogodbenega določila ni nična
tudi sama pogodba, če lahko obstane brez ničnega določila in če to določilo ni
bilo ne pogodbeni pogoj ne odločilen nagib, zaradi katerega je bila pogodba
sklenjena. 
(2) Vendar pa ostane pogodba v veljavi celo takrat, ko je
bilo nično določilo zanjo pogoj ali odločilen nagib, če je namen ugotovitve
ničnosti prav v tem, da bi se pogodba znebila tega določila in bi veljala brez
njega.
Konverzija
106. člen
(se
preneha uporabljati)
Kadar nična pogodba izpolnjuje pogoje za veljavnost kakšne
druge pogodbe, velja med pogodbenikoma ta druga pogodba, če je to v skladu z
namenom, ki sta ga pogodbenika imela pred očmi ob sklenitvi pogodbe, in če se
lahko šteje, da bi bila sklenila to pogodbo, ko bi bila vedela za ničnost svoje
pogodbe.
Poznejše prenehanje vzroka ničnosti
107. člen
(se
preneha uporabljati)
(1) Nična pogodba ne postane veljavna, če prepoved ali kakšen
drug vzrok ničnosti pozneje preneha. 
(2) Če pa je bila prepoved manjšega pomena, pogodba pa
izvršena, se ničnost ne more uveljavljati.
Odgovornost tistega, ki je kriv za ničnost pogodbe
108. člen
(se
preneha uporabljati)
Pogodbenik, ki je kriv za sklenitev nične pogodbe, odgovarja
svojemu sopogodbeniku za škodo, ki jo pretrpi zaradi ničnosti pogodbe, če ta ni
vedel ali po okoliščinah ni moral vedeti za vzrok ničnosti.
Uveljavljanje ničnosti
109. člen
(se
preneha uporabljati)
(1) Na ničnost pazi sodišče po uradni dolžnosti in se lahko
nanjo sklicuje vsaka zainteresirana oseba.
(2) Pravico zahtevati ugotovitev ničnosti ima tudi javni
tožilec.
Neomejeno uveljavljanje ničnosti
110. člen
(se
preneha uporabljati)
Pravica do uveljavljanja ničnosti ne ugasne.
II. IZPODBOJNE POGODBE
Kdaj je pogodba izpodbojna
111. člen
(se
preneha uporabljati)
Pogodba je izpodbojna, če jo je sklenila stranka, ki je
poslovno omejeno sposobna, če so bile pri njeni sklenitvi napake glede volje strank,
kot tudi če je v tem zakonu ali v posebnem predpisu tako določeno.
Razveljavitev pogodbe
112. člen
(se
preneha uporabljati)
(1) Pogodbena stranka, v katere interesu je bila ugotovljena
izpodbojnost, lahko zahteva, da se pogodba razveljavi. 
(2) Vendar lahko njen sopogodbenik zahteva od nje, naj se v
določenem roku, ki ne sme biti krajši kot 30 dni, izreče, ali ostaja pri
pogodbi ali ne, ker bo sicer štel, da je pogodba razveljavljena. 
(3) Če se druga pogodbena stranka v danem roku ne izreče ali
če izjavi, da ne ostaja pri pogodbi, se šteje, da je pogodba razveljavljena.
Posledice razveljavitve
113. člen
(se
preneha uporabljati)
(1) Če je bilo na podlagi izpodbojne pogodbe, ki je bila
razveljavljena, kaj izpolnjeno, je treba to vrniti; če to ni mogoče ali če
narava tistega, kar je bilo izpolnjeno, nasprotuje vrnitvi, pa je treba dati
ustrezno denarno nadomestilo. 
(2) Denarno nadomestilo se daje po cenah ob vrnitvi oziroma
ob izdaji sodne odločbe.
Vrnitev in nadomestitev pri razveljavitvi pogodbe
poslovno omejeno sposobne osebe
114. člen
(se
preneha uporabljati)
Če je pogodba razveljavljena zaradi omejene poslovne
sposobnosti enega pogodbenika, more njegov sopogodbenik zahtevati samo vrnitev
tistega dela izpolnitve, ki je v premoženju poslovno omejeno sposobne osebe ali
je bil uporabljen v njeno korist, ter onega, kar je bilo namenoma uničeno ali
odtujeno.
Odgovornost za razveljavitev pogodbe
115. člen
(se
preneha uporabljati)
Pogodbenik, pri katerem je vzrok izpodbojnosti, je svojemu
sopogodbeniku odgovoren za škodo, ki jo pretrpi zaradi razveljavitve pogodbe,
če ta ni vedel in tudi ni moral vedeti za vzrok izpodbojnosti pogodbe.
Odgovornost poslovno omejeno sposobne osebe
116. člen
(se
preneha uporabljati)
Poslovno omejeno sposobna oseba odgovarja za škodo, nastalo z
razveljavitvijo pogodbe, če je z zvijačo prepričala svojega sopogodbenika, da
je poslovno sposobna.
Prenehanje pravice
117. člen
(se
preneha uporabljati)
(1) Pravica zahtevati razveljavitev izpodbojne pogodbe
preneha s pretekom enega leta od dneva, ko se je zvedelo za razlog
izpodbojnosti, oziroma enega leta od prenehanja sile. 
(2) Ta pravica preneha v vsakem primeru s pretekom treh let
od dneva, ko je bila pogodba sklenjena.
III. POGODBE, KI NISO V SKLADU S SAMOUPRAVNIM SPORAZUMOM
Uskladitev oziroma razveljavitev pogodbe
118. člen
(se
preneha uporabljati)
(1) Če udeleženci samoupravnega sporazuma sklenejo pogodbo za
njegovo izpolnitev, mora biti pogodba v skladu s tem samoupravnim sporazumom. 
(2) Sicer lahko vsak udeleženec samoupravnega sporazuma, in
tudi tisti, ki ni pogodbena stranka, zahteva, da se takšna pogodba uskladi s
samoupravnim sporazumom, če to ni mogoče, pa v celoti ali delno razveljavi.
Vrnitev in nadomestilo pri razveljavitvi pogodbe
119. člen
(se
preneha uporabljati)
Če je bilo na podlagi razveljavljene pogodbe kaj izpolnjeno,
je treba to vrniti; če to ni mogoče ali če narava tistega, kar je bilo
izpolnjeno, nasprotuje vrnitvi, pa je treba dati ustrezno denarno nadomestilo
po cenah ob vrnitvi oziroma ob izdaji sodne odločbe.
Prenehanje pravice
120. člen
(se
preneha uporabljati)
(1) Pravica zahtevati uskladitev oziroma razveljavitev
pogodbe, ki nasprotuje samoupravnemu sporazumu, preneha s pretekom enega leta,
ko se je zvedelo za to pomanjkljivost. 
(2) Ta pravica preneha v vsakem primeru s pretekom treh let
od dneva, ko je bila pogodba sklenjena.
5. odsek
DVOSTRANSKE POGODBE
I. ODGOVORNOST ZA STVARNE IN PRAVNE NAPAKE IZPOLNITVE
121. člen
(se
preneha uporabljati)
(1) Pri odplačni pogodbi odgovarja vsak pogodbenik za stvarne
napake svoje izpolnitve. 
(2) Pogodbenik odgovarja tudi za pravne napake izpolnitve in
mora varovati drugo stranko pred pravicami in zahtevki tretjih oseb, s katerimi
bi bila njena pravica izključena ali zožena. 
(3) Za te obveznosti prenosnika se smiselno uporabljajo
določbe tega zakona o odgovornosti prodajalca za stvarne in pravne napake, če
ni za dani primer predpisano kaj drugega.
II. UGOVOR NEIZPOLNJENE POGODBE
Pravilo sočasne izpolnitve
122. člen
(se
preneha uporabljati)
(1) V dvostranskih pogodbah ni nobena stranka dolžna
izpolniti svoje obveznosti, če druga stranka ne izpolni ali ni pripravljena sočasno
izpolniti svoje obveznosti, razen če je dogovorjeno ali z zakonom določeno kaj
drugega ali če kaj drugega izvira iz narave posla. 
(2) Če pa na sodišču ena stranka ugovarja, da ni dolžna
izpolniti svoje obveznosti, dokler tudi druga stranka ne izpolni svoje, ji
sodišče naloži, da mora izpolniti svojo obveznost takrat, ko jo izpolni tudi
druga stranka.
Če postane izpolnitev obveznosti ene stranke negotova
123. člen
(se
preneha uporabljati)
(1) Če je dogovorjeno, da bo najprej ena stranka izpolnila
svojo obveznost, po sklenitvi pogodbe pa se gmotne razmere druge stranke toliko
poslabšajo, da je negotovo, ali bo ona mogla izpolniti svojo, ali je to
negotovo iz drugih resnih razlogov, lahko stranka, ki se je zavezala, da bo
prva izpolnila obveznost, odloži njeno izpolnitev, dokler druga stranka ne
izpolni svoje obveznosti ali ne da zadostnega zavarovanja, da jo bo izpolnila. 
(2) To velja tudi, če so bile gmotne razmere druge stranke
tako težke že pred sklenitvijo pogodbe, njen sopogodbenik pa za to ni vedel in
tudi ni moral vedeti. 
(3) V teh primerih lahko zahteva stranka, ki se je zavezala,
da bo prva izpolnila obveznost, v primernem roku zavarovanje, po brezuspešnem preteku
tega roka pa lahko razdre pogodbo.
III. RAZVEZA POGODBE ZARADI NEIZPOLNITVE
Pravice ene stranke, če druga stranka ne izpolni svoje
obveznosti
124. člen
(se
preneha uporabljati)
Če pri dvostranskih pogodbah ena stranka ne izpolni svoje
obveznosti in ni določeno kaj drugega, lahko druga stranka zahteva izpolnitev
obveznosti ali pa pod pogoji iz naslednjih členov razdre pogodbo z navadno
izjavo, kolikor ni razdrta že po samem zakonu, v vsakem primeru pa ima pravico
do odškodnine.
Če je pravočasna izpolnitev bistvena sestavina pogodbe
125. člen
(se
preneha uporabljati)
(1) Če je izpolnitev obveznosti v določenem roku bistvena
sestavina pogodbe, dolžnik pa je v tem roku ne izpolni, je pogodba razdrta po
samem zakonu. 
(2) Vendar lahko upnik ohrani pogodbo v veljavi, če po
preteku roka nemudoma obvesti dolžnika, da zahteva njeno izpolnitev. 
(3) Če je upnik zahteval izpolnitev pogodbe, pa je ni v
primernem roku dobil, lahko izjavi, da razdira pogodbo. 
(4) Ta pravila veljajo tako v primeru, ko sta se pogodbeni
stranki dogovorili, da se bo pogodba štela za razdrto, če ne bo izpolnjena v
določenem roku, kot tudi takrat, kadar je izpolnitev pogodbe v določenem roku
po naravi posla njena bistvena sestavina.
Če pravočasna izpolnitev ni bistvena sestavina pogodbe
126. člen
(se
preneha uporabljati)
(1) Če izpolnitev obveznosti v določenem roku ni bistvena
sestavina pogodbe, obdrži dolžnik pravico, da tudi po izteku roka izpolni svojo
obveznost, upnik pa, da zahteva njeno izpolnitev. 
(2) Če pa hoče upnik razdreti pogodbo, mora pustiti dolžniku
primeren dodatni rok za izpolnitev. 
(3) Če dolžnik ne izpolni obveznosti v dodatnem roku,
nastanejo enake posledice kot takrat, ko je rok bistvena sestavina pogodbe.
Razveza pogodbe brez naknadnega roka
127. člen
(se
preneha uporabljati)
Upnik lahko razdre pogodbo, ne da bi pustil dolžniku dodatni
rok za izpolnitev, če iz dolžnikovega vedenja sledi, da svoje obveznosti niti v
dodatnem roku ne bo izpolnil.
Razveza pogodbe pred iztekom roka
128. člen
(se
preneha uporabljati)
Če je pred iztekom roka za izpolnitev obveznosti očitno, da
ena stranka ne bo izpolnila svoje obveznosti iz pogodbe, lahko druga stranka
razdre pogodbo in zahteva povrnitev škode.
Razveza pogodbe z zaporednimi obveznostmi
129. člen
(se
preneha uporabljati)
(1) Kadar v pogodbi z zaporednimi obveznostmi ena stranka ne
izpolni ene obveznosti, lahko druga stranka v primernem roku razdre pogodbo
glede vseh bodočih obveznosti, če je iz danih okoliščin očitno, da tudi te ne
bodo izpolnjene. 
(2) Pogodbo lahko razdre ne le glede bodočih obveznosti,
temveč tudi glede že izpolnjenih obveznosti, če njihova izpolnitev brez
manjkajočih izpolnitev zanjo nima pomena. 
(3) Dolžnik lahko ohrani pogodbo v veljavi, če da ustrezno
zavarovanje.
Dolžnost obveščanja
130. člen
(se
preneha uporabljati)
Upnik, ki zaradi neizpolnitve dolžnikove obveznosti razdira
pogodbo, mora to nemudoma sporočiti dolžniku.
Kdaj pogodbe ni mogoče razdreti
131. člen
(se
preneha uporabljati)
Pogodbe ni mogoče razdreti zaradi neizpolnitve neznatnega
dela obveznosti.
Učinki razdrte pogodbe
132. člen
(se
preneha uporabljati)
(1) Če je pogodba razdrta, sta obe stranki prosti svojih
obveznosti, razen obveznosti za povrnitev morebitne škode. 
(2) Če je ena stranka popolnoma ali deloma izpolnila pogodbo,
ima pravico do vrnitve tistega, kar je dala. 
(3) Če imata obe stranki pravico zahtevati vrnitev danega,
veljajo za vzajemno vračanje pravila, ki veljajo za izpolnitev dvostranskih
pogodb. 
(4) Vsaka stranka dolguje drugi povračilo za koristi, ki jih
je medtem imela od tistega, kar je dolžna vrniti oziroma povrniti. 
(5) Stranka, ki vrača denar, mora plačati zamudne obresti od
dneva, ko je prejela izplačilo.
IV. RAZVEZA ALI SPREMEMBA POGODBE ZARADI SPREMENJENIH OKOLIŠČIN
Predpostavke za razvezo
133. člen
(se
preneha uporabljati)
(1) Če nastanejo po sklenitvi pogodbe okoliščine, ki
otežujejo izpolnitev obveznosti ene stranke, ali če se zaradi njih ne da doseči
namen pogodbe, v obeh primerih pa v tolikšni meri, da pogodba očitno ne ustreza
več pričakovanjem pogodbenih strank in da bi bilo po splošnem mnenju nepravično
ohraniti jo v veljavi takšno, kakršna je, lahko stranka, ki ji je izpolnitev
obveznosti otežena, oziroma stranka, ki zaradi spremenjenih okoliščin ne more
uresničiti namena pogodbe, zahteva razvezo pogodbe. 
(2) Ni mogoče zahtevati razveze pogodbe, če bi bila morala
stranka, ki se sklicuje na spremenjene okoliščine, ob sklenitvi pogodbe te
okoliščine upoštevati ali če bi se jim bila lahko izognila ali jih premagala. 
(3) Stranka, ki zahteva razvezo pogodbe, se ne more
sklicevati na spremenjene okoliščine, ki so nastale po izteku roka, določenega
za izpolnitev njene obveznosti. 
(4) Pogodba se ne razveže, če druga stranka ponudi ali
privoli, da se ustrezni pogodbeni pogoji pravično spremenijo. 
(5) Če izreče razvezo, naloži sodišče na zahtevo druge
stranke stranki, ki je razvezo zahtevala, naj povrne drugi stranki pravičen del
škode, ki jo ima zaradi tega.
Dolžnost obveščanja
134. člen
(se
preneha uporabljati)
Stranka, ki je zaradi spremenjenih okoliščin upravičena
zahtevati razvezo pogodbe, mora o tem, da jo namerava zahtevati, obvestiti
drugo stranko, brž ko zve, da so nastale takšne okoliščine. Če tega ni storila,
odgovarja za škodo, ki jo je druga stranka imela zato, ker ji zahteve ni
pravočasno sporočila.
Okoliščine, pomembne za odločbo sodišča
135. člen
(se
preneha uporabljati)
Pri odločanju o razvezi pogodbe oziroma o njeni spremembi se
ravna sodišče po načelih poštenega prometa, pri čemer pazi zlasti na namen pogodbe,
na normalno tveganje pri tovrstnih pogodbah, na splošni interes ter na interese
obeh strank.
Odpoved sklicevanju na spremenjene okoliščine
136. člen
(se
preneha uporabljati)
Stranki se lahko s pogodbo vnaprej odpovesta sklicevanju na
določene spremenjene okoliščine, razen če to nasprotuje načelu vestnosti in
poštenja.
V. NEMOŽNOST IZPOLNITVE
Nemožnost izpolnitve, za katero ne odgovarja nobena
stranka
137. člen
(se
preneha uporabljati)
(1) Če je postala izpolnitev obveznosti ene stranke v
dvostranski pogodbi nemogoča zaradi dogodka, za katerega ni odgovorna niti prva
niti druga stranka, ugasne tudi obveznost druge stranke; če pa je ta že
izpolnila del svoje obveznosti, lahko zahteva vrnitev po pravilih o vračanju
tistega, kar je bilo neupravičeno pridobljeno. 
(2) Če je delna nemožnost izpolnitve posledica dogodka, za
katerega ni odgovorna niti prva niti druga stranka, lahko druga stranka razdre
pogodbo, če delna izpolnitev ne ustreza njenim potrebam; sicer ostane pogodba v
veljavi, druga stranka pa ima pravico zahtevati sorazmerno zmanjšanje svoje
obveznosti.
Nemožnost izpolnitve, za katero odgovarja druga stranka
138. člen
(se
preneha uporabljati)
(1) Če je postala izpolnitev obveznosti ene stranke v
dvostranski pogodbi nemogoča zaradi dogodka, za katerega odgovarja druga
stranka, njena obveznost ugasne, sama pa obdrži svojo terjatev do druge
stranke; zmanjša jo le za toliko, kolikor je morda imela koristi od tega, ker
je bila prosta lastne obveznosti. 
(2) Poleg tega mora odstopiti drugi stranki vse pravice, ki
bi jih imela nasproti tretjim v zvezi s predmetom svoje obveznosti, katere
izpolnitev je postala nemogoča.
VI. ČEZMERNO PRIKRAJŠANJE
Očitno nesorazmerje vzajemnih dajatev
139. člen
(se
preneha uporabljati)
(1) Če je bilo med obveznostmi pogodbenih strank v
dvostranski pogodbi ob sklenitvi pogodbe očitno nesorazmerje, lahko oškodovana
stranka zahteva razveljavitev pogodbe, če ji prava vrednost tedaj ni bila znana
in tudi ni morala biti znana. 
(2) Pravica zahtevati razveljavitev pogodbe preneha po enem
letu od sklenitve pogodbe. 
(3) Vnaprejšnja odpoved tej pravici nima pravnega učinka. 
(4) Pogodba ostane v veljavi, če druga stranka ponudi
dopolnitev do prave vrednosti. 
(5) Zaradi tega nesorazmerja se ne more zahtevati
razveljavitev pogodbe na srečo, javne dražbe in tudi ne pogodbe, pri kateri je
bila za stvar dana višja cena iz posebne naklonjenosti.
Posebni primeri
140. člen
(se
preneha uporabljati)
(1) Če se odtujuje osnovno sredstvo, ki je družbena lastnina,
pridobitelj pa je fizična ali civilna pravna oseba, se lahko zahteva
razveljavitev pogodbe, kolikor je tisto, kar je bilo prejeto, v očitnem
nesorazmerju z vrednostjo ob sklenitvi pogodbe. 
(2) Če fizična ali civilna pravna oseba odtuji stvar, ki je
lahko osnovno sredstvo, pridobitelj pa je družbena pravna oseba, se lahko
zahteva razveljavitev pogodbe, kolikor je tisto, kar je bilo dano, v očitnem
nesorazmerju z vrednostjo ob sklenitvi pogodbe. 
(3) Ni pogoj za razveljavitev pogodbe, da stranki ob
sklenitvi pogodbe ni bila znana prava vrednost stvari. 
(4) Razveljavitev pogodbe lahko zahteva družbena pravna oseba,
ki je bila pogodbena stranka, pa tudi pristojni organ. 
(5) Če ni v tem členu drugače predpisano, se smiselno
uporabljajo pravila iz prejšnjega člena. 
(6) Z osnovnim sredstvom v tem členu ni mišljena
nepremičnina, ki je osnovno sredstvo družbene pravne osebe.
VII. ODERUŠKA POGODBA
141. člen
(se
preneha uporabljati)
(1) Če kdo izkoristi stisko ali težko gmotno stanje drugega,
njegovo nezadostno izkušenost, lahkomiselnost ali odvisnost in si izgovori zase
ali za koga tretjega korist, ki je v očitnem nesorazmerju s tistim, kar je sam
dal ali storil ali se zavezal dati ali storiti drugemu, je takšna pogodba
nična. 
(2) Za oderuško pogodbo se smiselno uporabljajo določbe tega
zakona o posledicah ničnosti in o delni ničnosti pogodb. 
(3) Če oškodovani zahteva, da se njegova obveznost zmanjša na
pravičen znesek, ugodi sodišče takemu zahtevku, če je to mogoče; v tem primeru
ostane pogodba z ustrezno spremembo v veljavi. 
(4) Oškodovani lahko vloži zahtevek za zmanjšanje obveznosti
na pravičen znesek v petih letih od sklenitve pogodbe.
VIII. SPLOŠNI POGOJI POGODBE
Obveznost
142. člen
(se
preneha uporabljati)
(1) Splošni pogoji, ki jih določi en pogodbenik, bodisi da so
vsebovani v formularni pogodbi bodisi da se pogodba nanje sklicuje,
dopolnjujejo posebne dogovore med pogodbenikoma v isti pogodbi in praviloma
zavezujejo tako kot ti. 
(2) Splošni pogoji pogodbe morajo biti objavljeni na običajen
način. 
(3) Splošni pogoji zavezujejo pogodbeno stranko, če so ji
bili ob sklenitvi pogodbe znani ali bi ji morali biti znani. 
(4) Če se splošni pogoji in posebni dogovori ne ujemajo,
veljajo ti slednji.
Ničnost nekaterih določil splošnih pogojev
143. člen
(se
preneha uporabljati)
(1) Nična so določila splošnih pogojev, ki nasprotujejo
samemu namenu sklenjene pogodbe ali dobrim poslovnim običajem, in to celo, če
je splošne pogoje, ki jih vsebujejo, odobril pristojni organ. 
(2) Sodišče lahko zavrne uporabo posameznih določil iz
splošnih pogojev, ki drugi stranki jemljejo pravico ugovorov, ali tistih
določil, na podlagi katerih ona izgublja pravice iz pogodbe ali roke ali so
sicer nepravična ali pretirano stroga nasproti njej.
Razmerje med splošnimi pogoji in posameznimi pogodbami
144. člen
(se
preneha uporabljati)
Če se med družbenopolitično skupnostjo, samoupravno interesno
skupnostjo, krajevno skupnostjo oziroma organizacijo potrošnikov in kakšno
organizacijo združenega dela, ki se ukvarja s prometom blaga in storitev na drobno,
določeni splošni pogoji za dobave blaga ali opravljanje storitev, so ti pogoji
sestavni del vseh posameznih pogodb, ki jih taka organizacija sklene o takih
dobavah ali storitvah, razen če zakon ne določa drugače.
IX. ODSTOP POGODBE
Pogoji za odstop
145. člen
(se
preneha uporabljati)
(1) Vsaka stranka v dvostranski pogodbi lahko odstopi, če v
to privoli druga stranka, pogodbo nekomu tretjemu, ki postane s tem imetnik
vseh njenih pravic in obveznosti iz te pogodbe. 
(2) Z odstopom pogodbe preide pogodbeno razmerje med
odstopnikom in drugo stranko na prevzemnika in drugo stranko takrat, ko druga
stranka privoli v odstop; če je dala svojo privolitev vnaprej, pa takrat, ko je
o odstopu obveščena. 
(3) Privolitev v odstop pogodbe je veljavna samo, če je dana
v obliki, ki jo predpisuje zakon za odstopljeno pogodbo. 
(4) Določbe o stranskih pravicah v zvezi s pogodbo o prevzemu
dolga se smiselno uporabljajo tudi za odstop pogodbe.
Odgovornost odstopnika
146. člen
(se
preneha uporabljati)
(1) Odstopnik odgovarja prevzemniku za veljavnost odstopljene
pogodbe. 
(2) Odstopnik mu ne jamči, da bo druga stranka izpolnila
svoje obveznosti iz odstopljene pogodbe, razen če se je za to posebej zavezal. 
(3) Odstopnik ne jamči drugi stranki, da bo prevzemnik
izpolnil obveznosti iz pogodbe, razen če se je za to posebej zavezal.
Ugovori
147. člen
(se
preneha uporabljati)
Druga stranka lahko uveljavlja proti prevzemniku vse ugovore
iz odstopljene pogodbe, in tudi tiste, ki jih ima iz drugih razmerij z njim; ne
more pa uveljavljati ugovorov, ki jih ima proti odstopniku.
6. odsek
SPLOŠNI UČINKI POGODBE
I. USTVARJANJE OBVEZNOSTI ZA POGODBENIKE
Učinki pogodbe med pogodbenikoma in njunimi pravnimi
nasledniki
148. člen
(se
preneha uporabljati)
(1) Pogodba ustvarja pravice in obveznosti za pogodbeni
stranki. 
(2) Pogodba ima učinek tudi za univerzalne pravne naslednike
pogodbenih strank, razen če je v pogodbi določeno kaj drugega ali če izhaja kaj
drugega iz narave same pogodbe. 
(3) S pogodbo se lahko ustanovi pravica v korist nekoga
tretjega.
II. POGODBA V KORIST TRETJEGA
Neposredna pravica tretjega
149. člen
(se
preneha uporabljati)
(1) Kadar si kdo v svojem imenu izgovori kakšno terjatev v
korist nekoga tretjega, pridobi tretji lastno in neposredno pravico nasproti
dolžniku, če ni dogovorjeno ali če ne izhaja iz okoliščin posla kaj drugega. 
(2) Pogodbenik ima pravico zahtevati, da dolžnik tretjemu
izpolni tisto, kar je bilo izgovorjeno v njegovo korist.
Preklic koristi za tretjega
150. člen
(se
preneha uporabljati)
(1) Pogodbenik, ki si je izgovoril korist za tretjega, jo
lahko prekliče ali spremeni, vse dokler tretji ne izjavi, da sprejema tisto,
kar je v pogodbi izgovorjeno v njegovo korist. 
(2) Če pa je dogovorjeno, da bo dolžnik tisto, za kar se je
zavezal v korist tretjega, izpolnil šele po pogodbenikovi smrti, lahko ta vse
dotlej, tudi s svojo oporoko, izgovorjeno korist prekliče, če ne izhaja iz same
pogodbe ali iz okoliščin kaj drugega.
Ugovori dolžnika proti tretjemu
151. člen
(se
preneha uporabljati)
Dolžnik lahko uveljavlja proti tretjemu vse ugovore, ki jih
ima iz pogodbe o koristi za tretjega proti pogodbeniku.
Odklonitev tretjega
152. člen
(se
preneha uporabljati)
Če tretji odkloni korist, ki je bila zanj izgovorjena, ali če
jo pogodbenik prekliče, pripada korist pogodbeniku, razen če ni dogovorjeno ali
če ne izhaja iz narave posla kaj drugega.
Obljuba dejanja tretjega
153. člen
(se
preneha uporabljati)
(1) Obljuba dana drugemu, da bo tretji nekaj storil ali
opustil, ne veže tretjega, tisti, ki je to obljubil, pa odgovarja za morebitno
škodo, ki jo drugi pretrpi zato, ker se tretji noče zavezati, da bo to storil
ali opustil. 
(2) Kdor obljubi, ne odgovarja, če je obljubil drugemu le to,
da se bo pri tretjem zavzel, da bi se ta zavezal nekaj storiti ali opustiti, pa
v tem primeru ni uspel kljub vsemu potrebnemu prizadevanju.
2. ODDELEK
Povzročitev škode
1. odsek
SPLOŠNA NAČELA
Podlage za odgovornost
154. člen
(se
preneha uporabljati)
(1) Kdor povzroči drugemu škodo, jo je dolžan povrniti, če ne
dokaže, da je škoda nastala brez njegove krivde. 
(2) Za škodo od stvari ali dejavnosti, iz katerih izvira
večja škodna nevarnost za okolico, se odgovarja ne glede na krivdo. 
(3) Za škodo ne glede na krivdo se odgovarja tudi v drugih z
zakonom določenih primerih.
Škoda
155. člen
(se
preneha uporabljati)
Škoda je zmanjšanje družbenih sredstev oziroma nekega
premoženja (navadna škoda) in preprečitev njihovega povečanja (izgubljeni
dobiček), pa tudi povzročitev telesnih ali duševnih bolečin ali strahu drugemu
(negmotna škoda).
Zahteva, da se odstrani škodna nevarnost
156. člen
(se
preneha uporabljati)
(1) Vsak lahko zahteva od drugega, da odstrani vir
nevarnosti, od katerega grozi njemu ali nedoločenemu številu oseb večja škoda,
ter da se vzdrži dejavnosti, iz katere izvira vznemirjanje ali škodna
nevarnost, če nastanka vznemirjanja ali škode ni mogoče preprečiti z ustreznimi
ukrepi. 
(2) Sodišče odredi na zahtevo zainteresirane osebe ustrezne
ukrepe za preprečitev nastanka škode ali vznemirjanja ali odstranitev vira
nevarnosti na stroške njegovega posestnika, če ta sam tega ne stori. 
(3) Če nastane škoda pri opravljanju splošno koristne
dejavnosti, za katero je dal dovoljenje pristojni organ, je mogoče zahtevati
samo povrnitev škode, ki presega normalne meje. 
(4) Vendar se lahko tudi v tem primeru zahtevajo družbeno
opravičeni ukrepi za preprečitev nastanka škode ali za njeno zmanjšanje.
Zahteva za prenehanje s kršitvami pravice osebnosti
157. člen
(se
preneha uporabljati)
(1) Vsak ima pravico zahtevati od sodišča ali drugega
pristojnega organa, da odredi prenehanje dejanja, s katerim se krši
nedotakljivost človekove osebnosti, osebnega in družinskega življenja ali
kakšna druga pravica njegove osebnosti. 
(2) Sodišče oziroma drug pristojni organ lahko odredi, da
kršitelj preneha z dejanjem, ker bo sicer moral plačati prizadetemu določen
denarni znesek, odmerjen skupaj ali od časovne enote.
2. odsek
KRIVDNA ODGOVORNOST
Kdaj je podana krivda
158. člen
(se
preneha uporabljati)
Krivda je podana, kadar oškodovalec povzroči škodo namenoma
ali iz malomarnosti.
Neodgovorne osebe
159. člen
(se
preneha uporabljati)
(1) Kdor zaradi duševne bolezni ali slaboumnosti ali zaradi
kakšnega drugega vzroka ni zmožen razsojati, ne odgovarja za škodo, ki jo povzroči
drugemu. 
(2) Kdor povzroči drugemu škodo v stanju prehodne
nerazsodnosti, je zanjo odgovoren, razen če dokaže, da ni po svoji krivdi
prišel v takšno stanje. 
(3) Če je nekdo prišel v takšno stanje po tuji krivdi,
odgovarja za škodo tisti, ki ga je v tako stanje spravil.
Odgovornost mladoletnika
160. člen
(se
preneha uporabljati)
(1) Mladoletnik do dopolnjenega sedmega leta ne odgovarja za
škodo, ki jo povzroči. 
(2) Mladoletnik od dopolnjenega sedmega do dopolnjenega
štirinajstega leta ne odgovarja za škodo, razen če se dokaže, da je bil pri
povzročitvi škode zmožen razsojati. 
(3) Mladoletnik z dopolnjenimi štirinajstimi leti odgovarja
po splošnih pravilih o odgovornosti za škodo.
Silobran, stiska, odvrnitev škode od drugega
161. člen
(se
preneha uporabljati)
(1) Kdor v silobranu povzroči škodo napadalcu, je ni dolžan
povrniti, razen pri prekoračitvi silobrana. 
(2) Če nekdo povzroči škodo v stiski, lahko oškodovanec
zahteva odškodnino od tistega, ki je kriv za nastanek škodne nevarnosti, ali od
tistih, od katerih je bila škoda odvrnjena, vendar od slednjih ne več, kot
znaša korist, ki so jo imeli od tega. 
(3) Kdor pretrpi škodo pri tem, ko odvrača od drugega škodno
nevarnost, ima pravico zahtevati od njega povrnitev tiste škode, kateri se je
smotrno izpostavil.
Dovoljena samopomoč
162. člen
(se
preneha uporabljati)
(1) Kdor pri dovoljeni samopomoči povzroči škodo tistemu, ki
je povzročil potrebo po samopomoči, je ni dolžan povrniti. 
(2) Z dovoljeno samopomočjo je mišljena pravica vsakogar, da
odvrne kršitev pravice, ko grozi neposredna nevarnost, če je takšna zaščita
nujna in če način odvračanja kršitve ustreza okoliščinam, v katerih nastaja
nevarnost.
Privolitev oškodovanca
163. člen
(se
preneha uporabljati)
(1) Kdor v svojo škodo dovoli drugemu, da ta nekaj stori, ne
more zahtevati od njega povrnitve škode, ki mu jo je s tem povzročil. 
(2) Nična je izjava, s katero je oškodovanec privolil, da mu
nekdo stori škodo z dejanjem, ki je po zakonu prepovedano.
3. odsek
ODGOVORNOST ZA DRUGEGA
Umobolni in slaboumni
164. člen
(se
preneha uporabljati)
(1) Za škodo, ki jo povzroči oseba, ki zaradi umobolnosti ali
slaboumnosti ali zaradi kakšnih drugih vzrokov ni zmožna razsojati, odgovarja
tisti, ki jo je po zakonu ali po odločbi pristojnega organa ali po pogodbi
dolžan nadzorovati. 
(2) Odgovornosti pa je lahko prost, če dokaže, da je
opravljal dolžno nadzorstvo ali da bi bila škoda nastala tudi pri skrbnem
nadzorstvu.
Odgovornost staršev
165. člen
(se
preneha uporabljati)
(1) Starši odgovarjajo za škodo, ki jo povzroči drugemu
njihov otrok do dopolnjenega sedmega leta, ne glede na svojo krivdo. 
(2) Odgovornosti so prosti, če so podani razlogi za
izključitev odgovornosti po pravilih o odgovornosti ne glede na krivdo. 
(3) Starši ne odgovarjajo, če je škoda nastala medtem, ko je
bil otrok zaupan drugemu, in če je ta zanjo odgovoren. 
(4) Starši odgovarjajo za škodo, katero povzroči drugemu
njihov mladoletni otrok, ki je dopolnil sedem let, razen če dokažejo, da je
škoda nastala brez njihove krivde.
Solidarna odgovornost
166. člen
(se
preneha uporabljati)
Če odgovarja poleg staršev za škodo tudi otrok, je njihova
odgovornost solidarna.
Odgovornost drugih za mladoletnika
167. člen
(se
preneha uporabljati)
(1) Za škodo, ki jo drugemu povzroči mladoletnik medtem, ko
je pod nadzorstvom skrbnika, šole ali druge ustanove, odgovarja skrbnik, šola
oziroma druga ustanova, razen če dokažejo, da so opravljali nadzorstvo na tak
način, kot so bili dolžni, ali da bi škoda nastala tudi pri skrbnem nadzorstvu.
(2) Če odgovarja za škodo tudi mladoletnik, je odgovornost
solidarna.
Posebna odgovornost staršev
168. člen
(se
preneha uporabljati)
(1) Če nadzorstvo nad mladoletno osebno ni dolžnost staršev,
temveč koga drugega, ima oškodovanec pravico zahtevati odškodnino od staršev,
če je škoda nastala zaradi slabe vzgoje mladoletnika, slabih zgledov ali grdih
navad, ki so mu jih dali starši, ali če se tudi sicer škoda lahko pripiše
njihovi krivdi. 
(2) Če je tisti, ki ima v tem primeru dolžnost nadzorstva,
oškodovancu plačal odškodnino, ima pravico zahtevati od staršev, naj mu
povrnejo plačani znesek.
Odgovornost iz pravičnosti
169. člen
(se
preneha uporabljati)
(1) Če gre za škodo, katero je povzročila oseba, ki zanjo ni
odgovorna, pa odškodnine ni mogoče dobiti od tistega, ki bi jo bil moral
nadzorovati, lahko sodišče naloži oškodovalcu povrnitev vse škode ali njenega
dela, kadar to terja pravičnost, zlasti glede na gmotno stanje oškodovalca in
oškodovanca. 
(2) Če je škodo povzročil za razsojanje zmožen mladoletnik,
ki pa je ne more povrniti, sme sodišče, kadar to terja pravičnost, zlasti glede
na gmotno stanje staršev in oškodovanca, naložiti staršem, da morajo v celoti
ali deloma povrniti škodo, čeprav zanjo niso krivi.
4. odsek
ODGOVORNOST ORGANIZACIJ ZDRUŽENEGA DELA IN DRUGIH PRAVNIH OSEB NASPROTI TRETJIM
Odgovornost organizacij združenega dela
170. člen
(se
preneha uporabljati)
(1) Za škodo, ki jo povzroči delavec pri delu ali v zvezi z
delom tretji osebi, odgovarja organizacija združenega dela, v kateri je delavec
delal takrat, ko je bila škoda povzročena, razen če dokaže, da je delavec v
danih okoliščinah ravnal tako, kot je bilo treba. 
(2) Oškodovanec ima pravico zahtevati povrnitev škode tudi
neposredno od delavca, če je ta škodo povzročil namenoma. 
(3) Določba prvega odstavka tega člena ne posega v pravila o
odgovornosti za škodo, ki izvira od nevarne stvari ali nevarne dejavnosti.
Odgovornost drugih oseb
171. člen
(se
preneha uporabljati)
(1) Določbe prejšnjega člena se uporabljajo tudi za druge
pravne osebe in osebe, ki z osebnim delom samostojno opravljajo dejavnost,
glede odgovornosti za škodo, katero pri delu ali v zvezi z delom povzročijo
delavci, ki delajo pri njih. 
(2) Kdor je oškodovancu povrnil škodo, ki jo je povzročil
delavec namenoma ali iz hude (velike) malomarnosti, ima pravico zahtevati od
delavca povrnitev izplačanega zneska. 
(3) Ta pravica zastara v šestih mesecih od dneva, ko je bila
odškodnina izplačana.
Odgovornost pravne osebe za škodo, ki jo povzroči njen
organ
172. člen
(se
preneha uporabljati)
(1) Pravna oseba odgovarja za škodo, ki jo njen organ
povzroči tretji osebi pri opravljanju ali v zvezi z opravljanjem svojih
funkcij. 
(2) Če za posamezen primer zakon ne določa kaj drugega, ima
pravna oseba pravico do odškodnine od tistega, ki je škodo zakrivil namenoma
ali iz hude malomarnosti. 
(3) Ta pravica zastara v šestih mesecih od dneva, ko je bila
odškodnina izplačana.
5. odsek
ODGOVORNOST ZA ŠKODO OD NEVARNE STVARI ALI NEVARNE DEJAVNOSTI
I. SPLOŠNE DOLOČBE
Domneva vzročnosti
173. člen
(se
preneha uporabljati)
Za škodo, nastalo v zvezi z nevarno stvarjo oziroma nevarno
dejavnostjo, se šteje, da izvira iz te stvari oziroma te dejavnosti, razen če
se dokaže, da ta ni bila vzrok.
Kdo odgovarja za škodo
174. člen
(se
preneha uporabljati)
(1) Za škodo od nevarne stvari odgovarja njen imetnik, za
škodo od nevarne dejavnosti pa tisti, ki se z njo ukvarja. 
(2) Za imetnika se šteje lastnik stvari, pa tudi družbena
pravna oseba, ki ima pravico razpolaganja oziroma kateri je stvar dana v
začasno uporabo.
Protipraven odvzem nevarne stvari imetniku
175. člen
(se
preneha uporabljati)
Če je bila imetniku na protipraven način odvzeta nevarna
stvar, tedaj za škodo, ki iz nje izvira, ne odgovarja on, temveč tisti, ki mu
je nevarno stvar vzel, razen če ni imetnik za to odgovoren.
Izročitev stvari tretjemu
176. člen
(se
preneha uporabljati)
(1) Namesto imetnika stvari odgovarja, enako kot on, tisti,
ki mu je imetnik zaupal stvar v uporabo, ali tisti, ki je sicer dolžan stvar
nadzorovati, ni pa pri njem na delu. 
(2) Vendar odgovarja poleg njega tudi imetnik stvari, če je
škoda posledica kakšne skrite napake ali skrite lastnosti stvari, na katero ga
imetnik ni opozoril. 
(3) V tem primeru ima odgovorna oseba, ki je oškodovancu
plačala odškodnino, pravico zahtevati njen celoten znesek od imetnika. 
(4) Imetnik, ki je nevarno stvar zaupal osebi, ki ni bila
usposobljena ali upravičena z njo ravnati, je odgovoren za škodo, ki nastane od
nje.
Oprostitev odgovornosti
177. člen
(se
preneha uporabljati)
(1) Imetnik je prost odgovornosti, če dokaže, da izvira škoda
iz kakšnega vzroka, ki je bil izven stvari in njegovega učinka ni bilo mogoče
pričakovati, se mu izogniti ali ga odvrniti. 
(2) Imetnik stvari je prost odgovornosti tudi, če dokaže, da
je škoda nastala izključno zaradi dejanja oškodovanca ali koga tretjega, ki ga
ni mogel pričakovati in se njegovim posledicam ne izogniti ali jih odstraniti. 
(3) Imetnik je deloma prost odgovornosti, če je oškodovanec
deloma kriv za škodo. 
(4) Če je za škodo deloma kriv kdo tretji, odgovarja ta zanjo
oškodovancu solidarno z imetnikom stvari, dolžan pa jo je poravnati v
sorazmerju s svojo krivdo. 
(5) Oseba, s katero si je imetnik pomagal pri rabi stvari, se
ne šteje za tretjega.
II. ODGOVORNOST PRI NESREČI, KI JO POVZROČIJO PREMIKAJOČA SE
MOTORNA VOZILA
178. člen
(se
preneha uporabljati)
(1) Pri nesreči premikajočih se motornih vozil, ki je bila
povzročena po izključni krivdi enega imetnika, se uporabljajo pravila o krivdni
odgovornosti. 
(2) Če je krivda obojestranska, odgovarja vsak imetnik za vso
škodo, ki sta jo pretrpela, v sorazmerju s stopnjo svoje krivde. 
(3) Če ni kriv nobeden, odgovarjata imetnika po enakih delih,
razen če pravičnost ne zahteva kaj drugega. 
(4) Za škodo, ki jo pretrpijo drugi, odgovarjata imetnika
motornih vozil solidarno.
III. ODGOVORNOST PROIZVAJALCA STVARI Z NAPAKO
179. člen
(se
preneha uporabljati)
(1) Kdor da v promet kakšno stvar, ki jo je izdelal, ki pa
pomeni zaradi kakšne napake, za katero ni vedel, škodno nevarnost za osebe ali
stvari, odgovarja za morebitno škodo, ki nastane zaradi take napake. 
(2) Proizvajalec odgovarja tudi za nevarne lastnosti stvari,
če ni ukrenil vsega, kar je potrebno, da škodo, ki jo je mogel pričakovati,
prepreči z opozorilom, varno embalažo ali kakšnim drugim ustreznim ukrepom.
6. odsek
POSEBNI PRIMERI ODGOVORNOSTI
Odgovornost zaradi terorističnih dejanj, javnih
demonstracij ali manifestacij
180. člen
(se
preneha uporabljati)
(1) Za škodo, nastalo s smrtjo, telesno poškodbo ali
poškodovanjem oziroma uničenjem premoženja fizične osebe kot posledico nasilnih
ali terorističnih dejanj ter ob javnih demonstracijah in manifestacijah,
odgovarja družbenopolitična skupnost, katere organi bi jo bili po veljavnih
predpisih morali preprečiti.
(2) Organizatorji, udeleženci, napeljevalci in pomagači pri
nasilnih ali terorističnih dejanjih, javnih demonstracijah in manifestacijah,
ki merijo na to, da bi se izpodkopala z ustavo določena družbena ureditev,
nimajo pravice do povrnitve škode iz tega naslova.
(3) Družbenopolitična skupnost ima pravico in obveznost, da
zahteva povrnitev izplačanega zneska od tistega, ki je škodo povzročil.
(4) Ta pravica zastara v rokih, ki so predpisani za
zastaranje odškodninskih terjatev.
Odgovornost organizatorja prireditve
181. člen
(se
preneha uporabljati)
Organizator shoda večjega števila ljudi v zaprtem prostoru
ali na prostem odgovarja za škodo, nastalo s smrtjo ali telesno poškodbo, ki jo
kdo pretrpi zaradi izrednih okoliščin, ki lahko nastanejo ob takih
priložnostih, kot je gibanje množic, splošen nered in podobno.
Odgovornost zaradi opustitve nujne pomoči
182. člen
(se
preneha uporabljati)
(1) Kdor brez nevarnosti zase ne pomaga nekomu, čigar
življenje ali zdravje je očitno ogroženo, odgovarja za škodo, ki iz tega
nastane, če bi jo glede na okoliščine primera moral predvideti. 
(2) Če to terja pravičnost, lahko sodišče takšno osebo
oprosti povrnitve škode.
Odgovornost v zvezi z obveznostjo sklenitve pogodbe
183. člen
(se
preneha uporabljati)
Kdor je po zakonu dolžan skleniti neko pogodbo, mora povrniti
škodo, če na zahtevo zainteresirane osebe take pogodbe nemudoma ne sklene.
Odgovornost v zvezi z opravljanjem poslov splošnega
pomena
184. člen
(se
preneha uporabljati)
Organizacije, ki opravljajo komunalno ali drugo podobno
dejavnost splošnega pomena, odgovarjajo za škodo, če brez utemeljenega razloga
nehajo opravljati ali neredno opravljajo svoje storitve.
7. odsek
POVRNITEV ŠKODE
I. POVRNITEV GMOTNE ŠKODE
Vzpostavitev prejšnjega stanja in denarna odškodnina
185. člen
(se
preneha uporabljati)
(1) Odgovorna oseba je dolžna vzpostaviti stanje, ki je bilo,
preden je škoda nastala. 
(2) Če vzpostavitev prejšnjega stanja škode ne odpravi
popolnoma, je odgovorna oseba dolžna dati za ostanek škode denarno odškodnino. 
(3) Kadar vzpostavitev prejšnjega stanja ni mogoča ali kadar
je sodišče mnenja da ni nujno, da bi to storila odgovorna oseba, odloči, da
mora ta izplačati oškodovancu ustrezno vsoto kot odškodnino. 
(4) Sodišče prisodi oškodovancu denarno odškodnino, če jo ta
zahteva, razen če okoliščine danega primera opravičujejo vzpostavitev
prejšnjega stanja.
Kdaj zapade odškodninska obveznost
186. člen
(se
preneha uporabljati)
Odškodninska obveznost se šteje za zapadlo od trenutka nastanka
škode.
Odškodnina za uničeno stvar, odvzeto na nedovoljen
način
187. člen
(se
preneha uporabljati)
Če bi bila stvar, ki je bila na nedovoljen način odvzeta imetniku,
uničena zaradi višje sile, je odgovorna oseba dolžna dati zanjo denarno
odškodnino.
Odškodnina v obliki denarne rente
188. člen
(se
preneha uporabljati)
(1) V primeru smrti, telesne poškodbe ali okvare zdravja ima
odškodnina praviloma obliko denarne rente, dosmrtne ali za določen čas. 
(2) Denarna renta, prisojena kot odškodnina, se plačuje
mesečno vnaprej, če sodišče ne določi kaj drugega. 
(3) Upnik ima pravico zahtevati potrebno zavarovanje za
izplačevanje rente, razen če to glede na okoliščine primera ne bi bilo
opravičljivo. 
(4) Če dolžnik ne da zavarovanja, ki ga določi sodišče, ima
upnik pravico zahtevati, naj mu namesto rente izplača enkratno vsoto; ta se odmeri
glede na višino rente in verjetno trajanje upnikovega življenja, z odbitkom
ustreznih obresti. 
(5) Iz resnih razlogov lahko upnik tudi v drugih primerih
zahteva, takoj ali pozneje, naj mu dolžnik namesto rente izplača enkratno
vsoto.
II. OBSEG POVRNITVE GMOTNE ŠKODE
Navadna škoda in izgubljeni dobiček
189. člen
(se
preneha uporabljati)
(1) Oškodovanec ima pravico tako do povrnitve navadne škode
kot tudi do povrnitve izgubljenega dobička. 
(2) Povračilo škode se odmerja po cenah ob izdaji sodne
odločbe, razen če zakon ne odreja kaj drugega. 
(3) Pri oceni izgubljenega dobička se upošteva dobiček, ki bi
ga bilo mogoče utemeljeno pričakovati glede na normalen tek stvari ali glede na
posebne okoliščine, ki pa ga zaradi oškodovalčevega dejanja ali opustitve ni
bilo mogoče doseči. 
(4) Če je bila stvar uničena ali poškodovana z naklepnim
kaznivim dejanjem, lahko sodišče odmeri odškodnino glede na vrednost, ki jo je
imela stvar za oškodovanca.
Popolna odškodnina
190. člen
(se
preneha uporabljati)
Sodišče, ki upošteva tudi okoliščine, nastale po povzročitvi
škode, prisodi oškodovancu odškodnino v znesku, ki je potreben, da postane
njegov gmotni položaj takšen, kakršen bi bil, če ne bi bilo škodljivega dejanja
ali opustitve.
Zmanjšanje odškodnine
191. člen
(se
preneha uporabljati)
(1) Sodišče, ki upošteva gmotno stanje oškodovanca, lahko
obsodi odgovorno osebo, da izplača temu manjšo odškodnino, kot znaša škoda, če
škoda ni bila povzročena namenoma in tudi ne iz hude malomarnosti, odgovorna
oseba pa je šibkega premoženjskega stanja in bi jo plačilo popolne odškodnine
spravilo v pomanjkanje. 
(2) Če je oškodovalec povzročil škodo, ko je kaj delal v
oškodovančevo korist, lahko sodišče odmeri manjšo odškodnino; pri tem upošteva
skrbnost, ki jo kaže oškodovalec v lastnih stvareh.
Deljena odgovornost
192. člen
(se
preneha uporabljati)
(1) Oškodovanec, ki je tudi sam kriv, da je nastala škoda ali
da je bila škoda večja, kot bi bila sicer, ima pravico samo do sorazmerno
zmanjšane odškodnine. 
(2) Kadar ni mogoče ugotoviti, kateri del škode je posledica
oškodovančevega dejanja, prisodi sodišče odškodnino ob upoštevanju okoliščin
primera.
III. POSEBEJ O POVRNITVI GMOTNE ŠKODE V PRIMERU SMRTI, TELESNE
POŠKODBE IN OKVARE ZDRAVJA
Izgubljeni zaslužek ter stroški za zdravljenje in
pogreb
193. člen
(se
preneha uporabljati)
(1) Kdor povzroči, da nekdo umre, mora povrniti običajne
stroške za njegov pogreb. 
(2) Povrniti mora tudi stroške za njegovo zdravljenje zaradi
zadobljenih poškodb in druge potrebne stroške v zvezi z zdravljenjem, ter
zaslužek, izgubljen zaradi nezmožnosti za delo.
Pravica osebe, ki jo je umrli preživljal
194. člen
(se
preneha uporabljati)
(1) Oseba, ki jo je umrli preživljal ali redno podpiral, in
oseba, ki je imela po zakonu pravico zahtevati od njega preživljanje, ima
pravico do povračila škode, ki jo trpi zaradi izgubljenega preživljanja oziroma
izgubljene podpore. 
(2) Ta škoda se ji vrača s plačevanjem denarne rente; njen
znesek se odmeri glede na vse okoliščine primera, ne more pa biti večji od
tistega, kar bi oškodovanec dobival od umrlega, če bi bil ostal živ.
Povrnitev škode v primeru telesne poškodbe ali
prizadetega zdravja
195. člen
(se
preneha uporabljati)
(1) Kdor prizadene drugemu telesno poškodbo ali prizadene
njegovo zdravje, mu mora povrniti stroške v zvezi z zdravljenjem in druge
potrebne stroške, ki so s tem v zvezi, ter zaslužek, izgubljen zaradi
nezmožnosti za delo med zdravljenjem. 
(2) Če poškodovani zaradi popolne ali delne nezmožnosti za
delo izgubi zaslužek ali so njegove potrebe trajno povečane, ali pa so možnosti
za njegov nadaljnji razvoj in napredovanje uničene ali zmanjšane, mu mora
odgovorna oseba plačevati določeno denarno rento kot povračilo za to škodo.
Sprememba prisojene odškodnine
196. člen
(se
preneha uporabljati)
Sodišče lahko na zahtevo oškodovanca za naprej poveča rento,
lahko pa jo na zahtevo oškodovalca zmanjša ali odpravi, če se znatneje
spremenijo okoliščine, ki jih je imelo pred očmi ob izdaji prejšnje odločbe.
Neprenosnost pravic
197. člen
(se
preneha uporabljati)
(1) Pravice do odškodnine v obliki denarne rente zaradi smrti
bližnjega ali zaradi telesne poškodbe ali okvare zdravja ni mogoče prenesti na
drugega. 
(2) Zapadli zneski odškodnine se lahko prenesejo na drugega,
če je bil odškodninski znesek določen s pismenim sporazumom med strankama ali s
pravnomočno sodno odločbo.
IV. POSEBEJ O POVRNITVI GMOTNE ŠKODE PRI ŽALITVI ČASTI IN
ŠIRJENJU NERESNIČNIH TRDITEV
198. člen
(se
preneha uporabljati)
(1) Kdor žali čast drugega in kdor zatrjuje ali raznaša
neresnične trditve o preteklosti, znanju ali sposobnosti drugega ali o čem
drugem, čeprav ve ali bi moral vedeti, da so neresnične, in mu s tem povzroči gmotno
škodo, jo mora povrniti. 
(2) Vendar ne odgovarja za povzročeno škodo, kdor sporoči o
drugem kaj neresničnega, ne da bi vedel, da je neresnično, če je sam ali tisti,
kateremu je to sporočil, imel pri tem resen interes.
V. POVRNITEV NEGMOTNE ŠKODE
Objava sodbe ali popravka
199. člen
(se
preneha uporabljati)
Če gre za kršitev osebnostne pravice, lahko sodišče odredi na
stroške oškodovalca objavo sodbe oziroma popravka ali odredi, da mora
oškodovalec preklicati izjavo, s katero je storil kršitev, ali kaj drugega, s
čimer je mogoče doseči namen, ki se doseže z odškodnino.
Denarna odškodnina
200. člen
(se
preneha uporabljati)
(1) Za pretrpljene telesne bolečine, za pretrpljene duševne
bolečine zaradi zmanjšanja življenjske aktivnosti, skaženosti, razžalitve
dobrega imena in časti ali okrnitve svobode ali pravice osebnosti ali smrti bližnjega
in za strah prisodi sodišče, če spozna da okoliščine primera, zlasti pa stopnja
bolečin in strahu ter njihovo trajanje, to opravičujejo, pravično denarno
odškodnino, neodvisno od povračila gmotne škode, pa tudi če gmotne škode ni. 
(2) Pri odločanju o zahtevku za povrnitev negmotne škode ter
pri odmeri odškodnine gleda sodišče na pomen prizadete dobrine in namen te
odškodnine, pa tudi na to, da ne bi šla na roko težnjam, ki niso združljive z
njeno naravo in družbenim namenom.
Osebe, ki imajo v primeru smrti ali težke invalidnosti
pravico do denarne odškodnine
201. člen
(se
preneha uporabljati)
(1) Če nekdo umre, lahko sodišče prisodi njegovim ožjim
družinskim članom (zakonec, otroci in starši) pravično denarno odškodnino za
njihove duševne bolečine. 
(2) Takšno odškodnino je mogoče prisoditi tudi bratom in
sestram, če je med njimi in umrlim obstajala trajnejša življenjska skupnost. 
(3) V primeru posebno težke invalidnosti kakšne osebe lahko
sodišče prisodi njenemu zakoncu, otrokom in staršem pravično denarno odškodnino
za njihove duševne bolečine. 
(4) Odškodnino iz prvega in tretjega odstavka tega člena
lahko prisodi sodišče tudi nezakonskemu tovarišu, če je obstajala med njim in
umrlim oziroma poškodovancem trajnejša življenjska skupnost.
Zadoščenje v posebnih primerih
202. člen
(se
preneha uporabljati)
Pravico do pravične denarne odškodnine zaradi pretrpljenih
duševnih bolečin ima oseba, ki je bila s prevaro, silo ali zlorabo kakšnega
razmerja podrejenosti ali odvisnosti zapeljana h kaznivemu spolnemu občevanju
ali kaznivemu nečistovanju, kot tudi oseba, proti kateri je bilo storjeno
kakšno drugo kaznivo dejanje zoper dostojanstvo osebnosti ali moralo.
Povrnitev bodoče škode
203. člen
(se
preneha uporabljati)
Sodišče prisodi na zahtevo oškodovanca odškodnino tudi za
bodočo negmotno škodo, če je po normalnem teku stvari gotovo, da bo škoda
trajala tudi v bodočnosti.
Dedovanje in odstop terjatve za povrnitev negmotne
škode
204. člen
(se
preneha uporabljati)
(1) Terjatev za povrnitev negmotne škode preide na dediče
samo, če je bila priznana s pravnomočno odločbo ali pismenim sporazumom. 
(2) Pod enakimi pogoji je lahko ta terjatev predmet odstopa,
pobota in prisilne izvršbe.
Deljena odgovornost in zmanjšanje odškodnine
205. člen
(se
preneha uporabljati)
Določbe o deljeni odgovornosti in zmanjšanju odškodnine, ki
veljajo za gmotno škodo, se smiselno uporabljajo tudi za negmotno škodo.
8. odsek
ODGOVORNOST VEČ OSEB ZA ISTO ŠKODO
Solidarna odgovornost
206. člen
(se
preneha uporabljati)
(1) Za škodo, ki jo je povzročilo več oseb skupaj,
odgovarjajo vsi udeleženci solidarno. 
(2) Napeljevalec in pomagač ter tisti, ki je pomagal, da se
odgovorne osebe ne bi odkrile, odgovarjajo solidarno z njimi. 
(3) Solidarno odgovarjajo za povzročeno škodo tudi tisti, ki
so jo povzročili, delali pa neodvisno drug od drugega, če ni mogoče ugotoviti
njihovih deležev pri povzročeni škodi. 
(4) Kadar ni dvoma, da je škodo povzročila neka izmed dveh
ali več določenih oseb, ki so na neki način med seboj povezane, ni pa mogoče
ugotoviti, katera od njih jo je povzročila, odgovarjajo te osebe solidarno.
Solidarna odgovornost naročnika in izvajalca del
207. člen
(se
preneha uporabljati)
Naročnik in izvajalec del na nepremičnini odgovarjata
solidarno tretjemu za škodo, ki sta mu jo povzročila v zvezi z izvajanjem teh
del.
Regres plačnika
208. člen
(se
preneha uporabljati)
(1) Solidarni dolžnik, ki plača več, kot pa znaša njegov
delež v škodi, lahko zahteva od vsakega drugih dolžnikov, da mu povrne tisto,
kar je plačal zanj. 
(2) Koliko znaša delež vsakega posameznega dolžnika, določi
sodišče glede na težo njegove krivde in težo posledic, ki so sledile iz
njegovega delovanja. 
(3) Če ni mogoče ugotoviti deležev dolžnikov, pade na vsakega
enak delež, razen če zahteva pravičnost v danem primeru drugačno odločitev.
9. odsek
PRAVICA OŠKODOVANCA PO ZASTARANJU PRAVICE ZAHTEVATI ODŠKODNINO
209. člen
(se
preneha uporabljati)
Po zastaranju pravice zahtevati odškodnino lahko oškodovanec
zahteva od odgovorne osebe po pravilih, ki veljajo v primeru neupravičene
pridobitve, naj mu odstopi tisto, kar je dobila z dejanjem, s katerim je bila
povzročena škoda.
3. ODDELEK
Neupravičena pridobitev
1. odsek
SPLOŠNO PRAVILO
210. člen
(se
preneha uporabljati)
(1) Če je družbeno sredstvo, ki ga upravljajo delavci oziroma
drugi delovni ljudje v določeni družbeni pravni osebi, na kakršenkoli način
prešlo med družbena sredstva, ki jih upravljajo delavci oziroma drugi delovni
ljudje v drugi družbeni pravni osebi, ali med premoženje neke osebe, pa ta
prehod nima podlage v nekem samoupravnem sporazumu ali v nekem drugem pravnem
poslu ali v zakonu, ga mora pridobitelj vrniti, če je to mogoče, sicer pa nadomestiti
vrednost dosežene koristi. 
(2) Določba prejšnjega odstavka se smiselno uporablja, če je
kakšen del premoženja neke osebe na kakršenkoli način prešel med družbena
sredstva, ki jih upravljajo delavci oziroma drugi delovni ljudje v družbeni
pravni osebi, ali med premoženje neke druge osebe, pa ta prehod nima podlage v
samoupravnem sporazumu ali v nekem drugem pravnem poslu ali v zakonu. 
(3) S prehodom družbenega sredstva oziroma premoženja je
mišljena tudi pridobitev koristi z izvršitvijo dejanja. 
(4) Obveznost vrnitve oziroma nadomestitve vrednosti nastane
tudi, če kdo nekaj prejme glede na podlago, ki se ni uresničila ali je pozneje
odpadla.
2. odsek
PRAVILA VRAČANJA
Kdaj se ne more zahtevati vrnitev
211. člen
(se
preneha uporabljati)
Kdor kaj plača, čeprav ve, da ni dolžan, nima pravice
zahtevati nazaj, razen če si je pridržal pravico zahtevati nazaj ali če je
plačal, da bi se izognil sili.
Dvakratno plačilo dolga
212. člen
(se
preneha uporabljati)
Kdor je isti dolg plačal dvakrat, pa čeprav enkrat tudi na
podlagi izvršilnega naslova, ima pravico zahtevati nazaj po splošnih pravilih o
neupravičeni pridobitvi.
Izpolnitev kakšne naravne obveznosti ali kakšne moralne
ali družbene dolžnosti
213. člen
(se
preneha uporabljati)
Ni mogoče zahtevati nazaj tistega, kar je bilo dano ali
storjeno, da bi bila izpolnjena kakšna naravna obveznost ali kakšna moralna ali
družbena dolžnost.
Obseg vrnitve
214. člen
(se
preneha uporabljati)
Kadar se vrača tisto, kar je bilo neupravičeno pridobljeno,
je treba vrniti plodove in plačati zamudne obresti, in sicer, če je bil
pridobitelj nepošten, od dneva pridobitve, drugače pa od dneva vložitve
zahtevka.
Povrnitev stroškov
215. člen
(se
preneha uporabljati)
Pridobitelj ima pravico povračila potrebnih in koristnih
stroškov; če pa je bil nepošten, mu pripadajo koristni stroški samo do zneska,
ki pomeni povečanje vrednosti ob vrnitvi.
Kdaj je mogoče prejeto obdržati
216. člen
(se
preneha uporabljati)
Ni mogoče zahtevati nazaj neutemeljeno plačanih zneskov odškodnine
zaradi telesne poškodbe, prizadetega zdravja ali smrti, če so bili plačani
poštenemu prejemniku.
Uporaba stvari v tujo korist
217. člen
(se
preneha uporabljati)
Če je nekdo uporabil svojo ali tujo stvar v korist tretjega
in ni pogojev za uporabo pravila o poslovodstvu brez naročila, je tretji dolžan
vrniti stvar, če to ni mogoče, pa nadomestiti njeno vrednost.
Izdatek za drugega
218. člen
(se
preneha uporabljati)
Kdor za drugega kaj potroši ali stori zanj kaj drugega, kar
bi bil ta po zakonu dolžan storiti, ima pravico zahtevati od njega povračilo.
Uporaba tuje stvari v svojo korist
219. člen
(se
preneha uporabljati)
Če je nekdo tujo stvar uporabil v svojo korist, lahko imetnik
ne glede na pravico do odškodnine, in tudi če te pravice nima, zahteva od
njega, naj mu nadomesti korist, ki jo je imel od uporabe.
4. ODDELEK
Poslovodstvo brez naročila
1. odsek
SPLOŠNO PRAVILO
220. člen
(se
preneha uporabljati)
Tujega posla se sme nekdo nepoklicano lotiti samo, če ga ni
mogoče odložiti, ker bi sicer nastala škoda ali bi bila zamujena očitna korist.
2. odsek
OBVEZNOSTI IN PRAVICE POSLOVODJE BREZ NAROČILA
Obveznosti poslovodje brez naročila
221. člen
(se
preneha uporabljati)
(1) Poslovodja brez naročila mora čimprej je mogoče obvestiti
o svojem ravnanju tistega, čigar posel opravlja, in nadaljevati začeti posel,
kolikor mu je to razumno mogoče, dokler ta ne more prevzeti skrbi zanj. 
(2) Po končanem poslu mora dati račun in prepustiti tistemu,
čigar posel je opravljal, vse, kar si je z njim pridobil. 
(3) Če ni z zakonom določeno kaj drugega, ima poslovodja brez
naročila obveznosti prevzemnika naročila.
Dolžna skrbnost in odgovornost
222. člen
(se
preneha uporabljati)
(1) Pri opravljanju tujega posla se mora poslovodja brez
naročila ravnati po dejanskih ali verjetnih namenih in potrebah tistega, čigar
posel opravlja. 
(2) Dolžan je ravnati kot dober gospodarstvenik oziroma kot
dober gospodar. 
(3) Glede na okoliščine, v katerih se je nekdo nepoklicano
lotil tujega posla, lahko sodišče zmanjša njegovo odgovornost ali ga popolnoma
oprosti odgovornosti za malomarnost. 
(4) Za odgovornost poslovno nesposobnega poslovodje brez
naročila veljajo pravila o njegovi pogodbeni in izvenpogodbeni odgovornosti.
Pravice poslovodje brez naročila
223. člen
(se
preneha uporabljati)
(1) Poslovodja brez naročila, ki je v vsem ravnal, kot je
treba, in delal tisto, kar so terjale okoliščine, ima pravico zahtevati, da ga
tisti, čigar posel je opravljal, oprosti vseh obveznosti, ki jih je zaradi tega
posla prevzel nase, da prevzame vse obveznosti, ki jih je sklenil v njegovem
imenu, ter mu povrne vse potrebne in koristne izdatke in pa pretrpljeno škodo,
celo če pričakovani uspeh ni bil dosežen. 
(2) Če je odvrnil škodo od tistega, čigar posel je opravljal,
ali mu je pridobil korist, ki v vsem ustreza njegovim namenom in potrebam, mu
gre tudi primerno plačilo za trud.
Opravljanje tujih poslov z namenom drugemu pomagati
224. člen
(se
preneha uporabljati)
Kdor opravlja tuj posel z namenom drugemu pomagati, pri tem
pa niso izpolnjeni pogoji za poslovodstvo brez naročila, ima pravico do
povračila stroškov, ki jih je imel, vendar največ toliko, kolikor znaša korist,
ki jo je drugi dosegel.
Odnašanje dodatkov
225. člen
(se
preneha uporabljati)
Vsak poslovodja brez naročila ima pravico odnesti stvari, s
katerimi je povečal tuje premoženje, za katere pa izdatkov ni dobil povrnjenih,
če jih je mogoče ločiti, ne da bi se poškodovala stvar, kateri so bile dodane;
tisti, v čigar posle se je vmešal, pa lahko obdrži te dodatke, če hoče in če mu
povrne njihovo sedanjo vrednost, vendar največ do zneska dejanskih izdatkov.
3. odsek
OPRAVLJANJE TUJIH POSLOV KLJUB PREPOVEDI
226. člen
(se
preneha uporabljati)
(1) Kdor se vtakne v tuj posel kljub prepovedi tistega, čigar
posla se je lotil, in je za prepoved vedel ali bi bil moral vedeti, nima
pravic, ki jih ima poslovodja brez naročila. 
(2) Odgovoren je za škodo, ki jo je povzročil z vmešavanjem v
tuje posle, celo če je nastala brez njegove krivde. 
(3) Če pa je prepoved opravljanja posla v nasprotju z zakonom
ali moralo, posebno pa če je nekdo prepovedal, da bi drug izpolnil kakšno
njegovo zakonsko obveznost, ki je ni mogoče odložiti, veljajo splošna pravila o
poslovodstvu brez naročila.
4. odsek
NEPRISTNO POSLOVODSTVO
227. člen
(se
preneha uporabljati)
(1) Kdor opravlja tuj posel z namenom, da obdrži zase dosežene
koristi, čeprav ve, da je posel tuj, mora na zahtevo tistega, čigar posel je
opravljal, dati račun kot poslovodja brez naročila in mu izročiti vse dosežene
koristi. 
(2) Tisti, čigar posel je nekdo opravljal, lahko zahteva tudi
vrnitev stvari v prejšnje stanje in še povrnitev škode.
5. odsek
ODOBRITEV
228. člen
(se
preneha uporabljati)
Če tisti, čigar posel je nekdo opravljal, pozneje odobri
tisto, kar je bilo opravljeno, se poslovodja brez naročila šteje za prevzemnika
naročila, ki je od začetka delal po njegovem naročilu.
5. ODDELEK
Enostranska izjava volje
1. odsek
JAVNA OBLJUBA NAGRADE
Kdaj veže
229. člen
(se
preneha uporabljati)
(1) Z javnim razglasom dana obljuba nagrade tistemu, kdor
opravi določeno dejanje, doseže kakšen uspeh ali se znajde v določeni
situaciji, ali obljuba, dana pod kakšnim drugim pogojem, veže tistega, ki jo je
dal, da jo mora izpolniti. 
(2) Kdor obljubi nagrado ali vabi h kakšnemu nagradnemu
tekmovanju, mora določiti rok za tekmovanje; če tega ne stori, ima vsak, ki se
želi udeležiti tekmovanja, pravico zahtevati od sodišča, naj določi ustrezen
rok.
Preklic obljube
230. člen
(se
preneha uporabljati)
(1) Obljuba se lahko prekliče tako, kot je bila dana, pa tudi
z osebnim sporočilom; vendar ima tisti, ki je opravil dejanje, ni pa vedel in
tudi ni moral vedeti, da je obljuba nagrade preklicana, pravico zahtevati
obljubljeno nagrado, tisti, ki je imel do preklica izdatke, potrebne za dejanje
iz javnega razglasa, pa pravico do njihovega povračila, razen če tisti, ki je
obljubil nagrado, dokaže, da so bili izdatki zaman. 
(2) Obljube nagrade ni mogoče preklicati, če je bil v
razglasu določen rok za dejanje oziroma za obvestilo o doseženem uspehu ali o
uresničitvi določene situacije.
Kdo ima pravico do nagrade
231. člen
(se
preneha uporabljati)
(1) Pravico do nagrade ima tisti, ki prvi opravi dejanje, za
katero je bila nagrada obljubljena. 
(2) Če je več oseb sočasno opravilo dejanje, gre vsaki enak
del nagrade, razen če pravičnost ne zahteva drugačne delitve.
Primer razpisa
232. člen
(se
preneha uporabljati)
(1) O podelitvi nagrade pri razpisu odloča organizator
razpisa, ali pa ena ali več oseb, ki jih on določi. 
(2) Če pa so v razpisnih pogojih ali v kakšnih splošnih
predpisih, ki veljajo za določen razpis, postavljena pravila, po katerih naj bo
podeljena nagrada, ima vsak udeleženec razpisa pravico zahtevati razveljavitev
odločitve o podelitvi nagrade, če nagrada ni bila podeljena v skladu s temi
pravili. 
(3) Lastnino ali kakšno drugo pravico na delu, ki je bilo
nagrajeno na razpisu, pridobi organizator razpisa samo, če je bilo to povedano
v razglasu razpisa.
Prenehanje obveznosti
233. člen
(se
preneha uporabljati)
Obveznost tistega, ki je nagrado obljubil, preneha, če mu v
roku, ki je določen v razglasu, nihče ne sporoči, da je opravil dejanje,
dosegel uspeh ali sploh izpolnil v javnem razglasu postavljene pogoje; če ni
določil nobenega roka, pa po enem letu od razglasa.
2. odsek
VREDNOSTNI PAPIRJI
I. SPLOŠNE DOLOČBE
Pojem
234. člen
(se
preneha uporabljati)
Vrednostni papir je pismena listina, s katero se izdajatelj
zavezuje, da bo izpolnil na njej zapisano obveznost njenemu zakonitemu
imetniku.
Bistvene sestavine
235. člen
(se
preneha uporabljati)
(1) Vrednostni papir mora imeti naslednje bistvene sestavine:
1)    
označbo vrste vrednostnega papirja; 
2)    
firmo oziroma naziv in sedež oziroma ime in stalno prebivališče
izdajatelja vrednostnega papirja; 
3)    
firmo oziroma naziv ali ime osebe, na katero se glasi, oziroma ki
odreja, na koga se vrednostni papir glasi, ali označbo, da se vrednostni papir
glasi na prinosnika; 
4)    
natančno označeno obveznost izdajatelja, ki izhaja iz vrednostnega
papirja; 
5)    
kraj in datum izdaje vrednostnega papirja, pri tistih, ki so izdani v
seriji, pa tudi njegovo serijsko številko; 
6)    
podpis izdajatelja vrednostnega papirja oziroma faksimile podpisa
izdajatelja vrednostnega papirja, izdanega v seriji. 
(2) S posebnim zakonom so lahko za posamezne vrednostne
papirje določene tudi druge bistvene sestavine. 
(3) Listina, ki ne vsebuje katerekoli izmed bistvenih
sestavin, ni vrednostni papir. 
(4) V seriji izdani vrednostni papirji, ki ne vsebujejo
katerekoli izmed bistvenih sestavin, nimajo pravnega učinka.
Na koga se lahko glasi vrednostni papir
236. člen
(se
preneha uporabljati)
Vrednostni papir se lahko glasi na prinosnika, na ime ali po
odredbi.
Nastanek obveznosti
237. člen
(se
preneha uporabljati)
Obveznost iz vrednostnega papirja nastane v trenutku, ko
izdajatelj izroči vrednostni papir upravičencu.
Posebni pogoji za izdajanje vrednostnih papirjev v
seriji
238. člen
(se
preneha uporabljati)
Poseben zakon določa še druge pogoje za izdajanje vrednostnih
papirjev v seriji.
II. UVELJAVLJANJE PRAVIC
Komu gre pravica iz vrednostnega papirja
239. člen
(se
preneha uporabljati)
(1) Terjatev iz vrednostnega papirja je vezana na sam papir
in gre njegovemu zakonitemu imetniku. 
(2) Zakoniti imetnik vrednostnega papirja na prinosnika je
prinosnik. 
(3) Zakoniti imetnik vrednostnega papirja na ime ali po
odredbi je tisti, na katerega se vrednostni papir glasi, oziroma tisti, na
katerega je bil pravilno prenesen. 
(4) Pošteni pridobitelj vrednostnega papirja na prinosnika
postane njegov zakoniti imetnik in pridobi pravico do terjatve, ki je zapisana
na njem, tudi če je vrednostni papir odšel iz rok izdajatelja oziroma
prejšnjega imetnika brez njegove volje.
Kdo lahko zahteva izpolnitev
240. člen
(se
preneha uporabljati)
Izpolnitev terjatve iz vrednostnega papirja lahko zahteva
proti predložitvi le njegov zakoniti imetnik ali tisti, ki ga ta pooblasti.
III. PRENOS VREDNOSTNEGA PAPIRJA
Prenos pravice iz papirja na prinosnika
241. člen
(se
preneha uporabljati)
Pravica iz vrednostnega papirja na prinosnika se prenaša z
njegovo izročitvijo.
Prenos pravice iz papirja na ime
242. člen
(se
preneha uporabljati)
(1) Pravica iz vrednostnega papirja na ime se prenaša s
cesijo. 
(2) Poseben zakon lahko določa, da se pravica iz vrednostnega
papirja na ime lahko prenaša tudi z indosamentom. 
(3) Pravica iz vrednostnega papirja na ime se prenaša z
zapisom firme oziroma naziva oziroma imena novega imetnika na samem papirju, s
podpisom prenosnika in z vpisom prenosa v morebitni register vrednostnih
papirjev, ki ga vodi izdajatelj.
Prenos pravice iz papirja po odredbi
243. člen
(se
preneha uporabljati)
Pravica iz vrednostnega papirja po odredbi se prenaša z
indosamentom.
Vrste indosamentov
244. člen
(se
preneha uporabljati)
(1) Indosament je lahko popoln, blanko in na prinosnika. 
(2) Popolni indosament vsebuje izjavo o prenosu, firmo
oziroma naziv ali ime osebe, na katero se pravica iz vrednostnega papirja
prenaša (indosatar), in podpis prenosnika (indosant), lahko pa vsebuje tudi
druge podatke (kraj in datum idr.). 
(3) Blanko indosament vsebuje le podpis indosanta. 
(4) Pri prenosu na prinosnika se namesto imena indosatarja
zapiše beseda »prinosniku«. 
(5) Indosament na prinosnika velja kot blanko indosament. 
(6) Ničen je delni indosament.
Prenos pooblastila in prenos v zastavo
245. člen
(se
preneha uporabljati)
(1) Vrednostni papir se lahko prenese tudi kot prenos
pooblastila oziroma kot prenos v zastavo. 
(2) Pri prenosu pooblastila se zapiše klavzula: »vrednost v
pooblastilu«, pri prenosu v zastavo pa: »vrednost v zastavo« ali kaj podobnega.
Učinek prenosa pravic
246. člen
(se
preneha uporabljati)
(1) S prenosom pravic iz vrednostnega papirja pridobi novi
imetnik vse pravice, ki jih je imel prejšnji imetnik. 
(2) Prenos pravic iz vrednostnega papirja na ime, bodisi s
cesijo ali z indosamentom, nima učinka nasproti izdajatelju, dokler ta ni
pismeno obveščen o tem oziroma dokler ta prenos ni vpisan v morebitni register
vrednostnih papirjev na ime, ki ga vodi izdajatelj. 
(3) Cedent oziroma indosant ne odgovarja za neizpolnitev
obveznosti izdajatelja, razen če zakon drugače določa ali če je nasprotno
določilo zapisano na samem vrednostnem papirju.
Učinek prenosa pooblastila in prenosa v zastavo
247. člen
(se
preneha uporabljati)
Imetnik vrednostnega papirja, ki je bil nanj prenesen kot »prenos
pooblastila« ali kot prenos v zastavo«, lahko izvršuje vse pravice, ki iz njega
izvirajo, vendar sme papir prenesti na drugega le kot prenos pooblastila.
Dokazovanje zakonitosti prenosa
248. člen
(se
preneha uporabljati)
(1) Zadnji indosatar dokazuje svojo pravico iz vrednostnega
papirja z nepretrgano vrsto indosamentov. 
(2) To pravilo se smiselno uporablja tudi za zadnjega
cesionarja.
Prepoved prenosa
249. člen
(se
preneha uporabljati)
(1) Prenos vrednostnega papirja po odredbi z indosamentom se
prepoveduje z izrazom: »ne po odredbi« ali s podobno klavzulo, ki ima enak
pomen. 
(2) Pravica iz vrednostnega papirja, za katerega je prenos z
indosamentom prepovedan, se sme prenesti samo s cesijo. 
(3) Prenos z indosamentom lahko prepovesta izdajatelj in
indosant. 
(4) S posebnim zakonom ali izjavo izdajatelja, zapisano na
samem vrednostnem papirju na ime, se lahko prepove kakršenkoli njegov prenos.
IV. SPREMEMBE PRI VREDNOSTNIH PAPIRJIH
Spremembe, ki jih opravi izdajatelj
250. člen
(se
preneha uporabljati)
(1) Vrednostni papir na prinosnika ali po odredbi lahko
izdajatelj na zahtevo in stroške imetnika spremeni v vrednostni papir na ime. 
(2) Če spremembe ni izrecno prepovedal, lahko izdajatelj na
zahtevo in stroške imetnika spremeni vrednostni papir na ime v vrednostni papir
na prinosnika ali po odredbi.
Spremembe, ki jih opravi imetnik pri prenosu
251. člen
(se
preneha uporabljati)
(1) Vrednostni papir po odredbi sme indosant prenesti z
indosamentom na prinosnika, če ni s posebnim zakonom drugače določeno. 
(2) Vrednostni papir na ime sme cedent oziroma indosant
prenesti le na določeno osebo. 
(3) Vrednostni papir na prinosnika se lahko z indosamentom
prenese tudi na določeno osebo.
Združitev in delitev vrednostnih papirjev
252. člen
(se
preneha uporabljati)
(1) Vrednostni papirji, izdani v seriji, se na zahtevo in
stroške imetnika lahko združijo v enega ali več vrednostnih papirjev. 
(2) Vrednostni papir se na zahtevo in stroške imetnika lahko
razdeli na več vrednostnih papirjev manjšega zneska, ki pa ne smejo biti nižji
od najnižjega apoena papirja, izdanega v tej seriji.
V. IZPOLNITEV OBVEZNOSTI IZ VREDNOSTNEGA PAPIRJA
Prenehanje obveznosti
253. člen
(se
preneha uporabljati)
(1) Obveznost iz vrednostnega papirja preneha, ko jo
izdajatelj papirja izpolni zakonitemu imetniku. 
(2) Terjatev iz vrednostnega papirja preneha tudi, če
vrednostni papir pripade izdajatelju, razen če ni s posebnim zakonom drugače
določeno. 
(3) Pošteni izdajatelj vrednostnega papirja na prinosnika je
z izpolnitvijo prinosniku prost obveznosti tudi takrat, ko ta ni njegov
zakoniti imetnik.
Prepoved izpolnitve
254. člen
(se
preneha uporabljati)
(1) Če izdajatelj vrednostnega papirja na prinosnika ve ali
bi moral vedeti, da prinosnik ni zakoniti imetnik papirja in da tudi nima
njegovega pooblastila, mora odkloniti izpolnitev, sicer odgovarja za škodo. 
(2) Izdajatelj vrednostnega papirja ne more veljavno
izpolniti svoje obveznosti, če mu je pristojni organ to prepovedal ali če ve
ali bi moral vedeti, da je uveden postopek za amortizacijo ali neveljavnost
vrednostnega papirja.
Izplačilo obresti ali drugih donosov po izplačilu
glavnice
255. člen
(se
preneha uporabljati)
Dolžnik, ki je imetniku vrednostnega papirja izplačal
glavnico, mora izplačati kupone obresti oziroma drugih donosov z istega
papirja, predložene v izplačilo po izplačilu glavnice, če te terjatve niso
zastarane.
Ugovori zoper zahtevek za izpolnitev obveznosti
256. člen
(se
preneha uporabljati)
(1) Zoper zahtevek imetnika vrednostnega papirja sme
izdajatelj uveljavljati le tiste ugovore, ki zadevajo izdajo samega papirja,
kot je ponaredba; nato ugovore, ki izhajajo iz vsebine samega papirja, kot so
roki ali pogoji; končno ugovore, ki jih ima proti samemu imetniku papirja, kot
so kompenzacija, pomanjkljivost z zakonom predpisanega postopka za pridobitev
vrednostnega papirja in pomanjkanje pooblastila. 
(2) Izdajatelj lahko uveljavlja zoper zahtevek imetnika,
kateremu je izročil vrednostni papir, napake pravnega posla, na podlagi
katerega je bil prenos opravljen, vendar teh napak ne more uveljavljati zoper
zahtevek kakšnega poznejšega imetnika. 
(3) Če pa je imetnik vrednostnega papirja ob prejemu papirja
od svojega prednika vedel ali bi bil moral vedeti, da mu ta izroča vrednostni
papir, da bi se izognil ugovoru, ki ga ima izdajatelj proti njemu, lahko
izdajatelj uveljavlja ta ugovor tudi proti imetniku papirja. 
(4) S posebnim zakonom so lahko določene tudi druge vrste
ugovorov pri posameznih vrstah vrednostnih papirjev.
VI. IZKAZNI PAPIRJI IN ZNAKI
Izkazni papirji
257. člen
(se
preneha uporabljati)
Za železniške vozovnice, gledališke in druge vstopnice, bone
in druge podobne listine, ki vsebujejo določeno obveznost za njihovega
izdajatelja, na katerih pa ni označen upnik in tudi ne izhaja iz njih ali iz
okoliščin, v katerih so bile izdane, da jih ni mogoče odstopiti drugemu, se
smiselno uporabljajo ustrezne določbe o vrednostnih papirjih.
Izkazni znaki
258. člen
(se
preneha uporabljati)
(1) Garderobni ali podobni znaki, ki so sestavljeni iz kosa
papirja, kovine ali drugega materiala, na katerih je navadno vtisnjena številka
ali navedeno število oddanih predmetov in ki navadno ne vsebujejo kaj
določenega o obveznosti njihovega izdajatelja, so namenjeni le za to, da pokažejo,
kdo je upnik v obveznem razmerju, pri katerega nastanku so bili izdani. 
(2) Izdajatelj izkaznega znaka je prost obveznosti, če jo v
dobri veri izpolni prinosniku; vendar za prinosnika ne velja domneva, da je on
pravi upnik ali da je upravičen zahtevati izpolnitev, in mora v sporu to
dokazati. 
(3) Upnik lahko zahteva izpolnitev obveznosti, čeprav je
izgubil izkazni znak. 
(4) Glede drugega je treba v vsakem posameznem primeru
upoštevati skupno voljo izdajatelja in prejemnika znaka, kot tudi tisto, kar je
v navadi.
VII. DRUGE DOLOČBE
Zamenjava poškodovanega vrednostnega papirja
259. člen
(se
preneha uporabljati)
Imetnik poškodovanega vrednostnega papirja, ki ni primeren za
promet, njegovo pristnost in vsebino pa je mogoče natančno ugotoviti, je
upravičen zahtevati nov vrednostni papir na enak znesek, vrniti pa mora
poškodovani papir in povrniti stroške.
Amortizacija vrednostnega papirja
260. člen
(se
preneha uporabljati)
Izgubljen vrednostni papir se lahko razglasi za neveljavnega
(amortizira), le, če se glasi na ime ali po odredbi, razen če ni s posebnim
zakonom drugače določeno.
Zastaranje terjatev iz vrednostnega papirja
261. člen
(se
preneha uporabljati)
Za zastaranje terjatev iz vrednostnega papirja veljajo
pravila o zastaranju, če poseben zakon ne določa drugače.
III. poglavje
UČINKI OBVEZNOSTI
1. ODDELEK
Upnikove pravice in dolžnikove obveznosti
1. odsek
PRAVICA DO POVRAČILA ŠKODE
I. SPLOŠNA PRAVILA
Izpolnitev obveznosti in posledice neizpolnitve
262. člen
(se
preneha uporabljati)
(1) Upnik v obveznostnem razmerju je upravičen zahtevati od
dolžnika izpolnitev obveznosti, dolžnik pa jo je dolžan izpolniti pošteno v
vsem, kot se glasi. 
(2) Če dolžnik ne izpolni obveznosti ali zamudi z njeno
izpolnitvijo, je upnik upravičen zahtevati tudi povrnitev škode, ki jo je
zaradi tega pretrpel. 
(3) Za škodo zaradi zamude z izpolnitvijo je odgovoren tudi
dolžnik, kateremu je upnik dal primeren dodatni rok za izpolnitev. 
(4) Dolžnik je odgovoren tudi za delno ali popolno nemožnost
izpolnitve, čeprav zanjo ni kriv, če je nastopila potem, ko je prišel v zamudo,
za katero odgovarja. 
(5) Vendar je dolžnik prost odgovornosti za škodo, če dokaže,
da bi bila stvar, ki je predmet obveznosti, naključno uničena, tudi če bi bil
on svojo obveznost pravočasno izpolnil.
Oprostitev dolžnika odgovornosti
263. člen
(se
preneha uporabljati)
Dolžnik je prost odgovornosti za škodo, če dokaže, da ni
mogel izpolniti svoje obveznosti oziroma da je zamudil z izpolnitvijo
obveznosti zaradi okoliščin, nastalih po sklenitvi pogodbe, ki jih ni mogel
preprečiti, ne odpraviti in se jim tudi ne izogniti.
Pogodbena razširitev odgovornosti
264. člen
(se
preneha uporabljati)
(1) S pogodbo se lahko razširi odgovornost dolžnika tudi na
primer, za katerega sicer ne odgovarja. 
(2) Vendar se izpolnitev takšnega pogodbenega določila ne
more zahtevati, če bi bilo to v nasprotju z načelom vestnosti in poštenja.
Omejitev in izključitev odgovornosti
265. člen
(se
preneha uporabljati)
(1) Odgovornosti dolžnika za namero ali hudo malomarnost ni
mogoče s pogodbo vnaprej izključiti. 
(2) Vendar lahko sodišče na zahtevo zainteresirane pogodbene
stranke razveljavi tudi pogodbeno določilo o izključitvi odgovornosti za majhno
malomarnost, če takšen sporazum izhaja iz monopolnega položaja dolžnika ali
sploh iz neenakopravnega razmerja med pogodbenikoma. 
(3) Veljavno je pogodbeno določilo, ki določa najvišji znesek
odškodnine, če tako določeni znesek ni v očitnem nesorazmerju s škodo in če za
posamezen primer zakon ne določa kaj drugega. 
(4) V primeru omejitve višine odškodnine ima upnik pravico do
popolne odškodnine, če je dolžnik povzročil nemožnost izpolnitve namenoma ali
iz hude malomarnosti.
Obseg odškodnine
266. člen
(se
preneha uporabljati)
(1) Upnik ima pravico do povračila navadne škode in
izgubljenega dobička, ki bi ju dolžnik moral pričakovati ob sklenitvi pogodbe
kot možni posledici kršitve pogodbe glede na dejstva, ki so mu bila takrat
znana ali bi mu morala biti znana. 
(2) V primeru prevare ali namerne neizpolnitve ter
neizpolnitve iz hude malomarnosti ima upnik pravico zahtevati od dolžnika
povrnitev celotne škode, ki je nastala zaradi kršitve pogodbe, ne glede na to,
da dolžnik ni vedel za posebne okoliščine, zaradi katerih je nastala. 
(3) Če je pri kršitvi obveznosti nastala za upnika poleg
škode tudi kakšna korist, jo je treba pri odmeri odškodnine primerno
upoštevati. 
(4) Stranka, ki se sklicuje na kršitev pogodbe, mora storiti
vse razumne ukrepe, da bi se zmanjšala škoda, ki jo je ta kršitev povzročila,
sicer lahko druga stranka zahteva zmanjšanje odškodnine. 
(5) Določbe tega člena se smiselno uporabljajo tudi za
neizpolnitev obveznosti, ki niso nastale iz pogodbe, če ni za posamezne izmed
njih v tem zakonu določeno kaj drugega.
Krivda upnika
267. člen
(se
preneha uporabljati)
Če je za nastalo škodo ali njeno velikost ali za otežitev
dolžnikovega položaja kriv tudi upnik ali kdo, za katerega je on odgovoren, se
odškodnina sorazmerno zmanjša.
Odgovornost zaradi opustitve obvestila
268. člen
(se
preneha uporabljati)
Pogodbena stranka, ki je dolžna obvestiti drugo stranko o
dejstvih, ki vplivajo na njuno medsebojno razmerje, je odgovorna za škodo, ki
jo pretrpi druga stranka zato, ker ni bila pravočasno obveščena.
Uporaba določb o povzročitvi škode
269. člen
(se
preneha uporabljati)
Če v določbah tega odseka ni drugače predpisano, se za
povrnitev te škode smiselno uporabljajo določbe tega zakona o povrnitvi
izvenpogodbene škode.
II. POGODBENA KAZEN
Splošna pravila
270. člen
(se
preneha uporabljati)
(1) Upnik in dolžnik se lahko dogovorita, da bo dolžnik
plačal upniku določen denarni znesek ali mu preskrbel kakšno drugo gmotno
korist, če ne izpolni svoje obveznosti ali če zamudi z njeno izpolnitvijo
(pogodbena kazen). 
(2) Če iz pogodbe ne izhaja kaj drugega, se šteje, da je
kazen dogovorjena za primer, če dolžnik zamudi z izpolnitvijo. 
(3) Pogodbena kazen ne more biti dogovorjena za denarne
obveznosti.
Način določitve
271. člen
(se
preneha uporabljati)
(1) Pogodbeni stranki lahko poljubno določita višino kazni,
bodisi v skupnem znesku, v odstotku, za vsak dan zamude ali kako drugače. 
(2) Kazen mora biti dogovorjena v obliki, ki je predpisana za
pogodbo, iz katere je nastala obveznost, na katere izpolnitev se nanaša.
Akcesornost
272. člen
(se
preneha uporabljati)
(1) Sporazum o pogodbeni kazni ima pravno usodo obveznosti,
na katere zavarovanje se nanaša. 
(2) Sporazum izgubi pravni učinek, če je do neizpolnitve ali
zamude prišlo iz vzroka, za katerega dolžnik ne odgovarja.
Upnikove pravice
273. člen
(se
preneha uporabljati)
(1) Če je kazen dogovorjena za primer neizpolnitve
obveznosti, lahko upnik zahteva bodisi izpolnitev obveznosti bodisi pogodbeno
kazen. 
(2) Pravico zahtevati izpolnitev obveznosti izgubi, če je
zahteval plačilo pogodbene kazni. 
(3) Če je kazen dogovorjena za primer neizpolnitve, dolžnik
nima pravice plačati pogodbeno kazen in odstopiti od pogodbe, razen če je bil
to namen pogodbenikov, ko sta se zanjo dogovorila. 
(4) Kadar je kazen dogovorjena za primer, če dolžnik zamudi z
izpolnitvijo, ima upnik pravico zahtevati tako izpolnitev obveznosti kot
pogodbeno kazen. 
(5) Upnik ne more zahtevati pogodbene kazni zaradi zamude, če
je sprejel izpolnitev obveznosti, pa ni nemudoma sporočil dolžniku, da si
pridržuje pravico do pogodbene kazni.
Zmanjšanje pogodbene kazni
274. člen
(se
preneha uporabljati)
Sodišče zmanjša na dolžnikovo zahtevo pogodbeno kazen, če
spozna, da je glede na vrednost in pomen predmeta obveznosti nesorazmerno
visoka.
Pogodbena kazen in odškodnina
275. člen
(se
preneha uporabljati)
(1) Upnik ima pravico zahtevati pogodbeno kazen, tudi če
presega škodo, ki jo je pretrpel, in celo če ni pretrpel nobene škode. 
(2) Če je škoda, ki jo je upnik pretrpel, večja od pogodbene
kazni, ima pravico zahtevati razliko do popolne odškodnine.
Z zakonom določena odškodnina in pogodbena kazen
276. člen
(se
preneha uporabljati)
Če je za neizpolnitev obveznosti ali za primer zamude z
izpolnitvijo v zakonu določena višina odškodnine pod imenom penalov, pogodbene
kazni, odškodnine ali pod kakšnim drugim imenom, pogodbeni stranki pa sta se
poleg tega v pogodbi dogovorili za kazen, upnik nima pravice zahtevati obenem
pogodbeno kazen in z zakonom določeno odškodnino, razen če je to po samem
zakonu dovoljeno.
III. ZAMUDNE OBRESTI
Kdaj se dolgujejo
277. člen
(se
preneha uporabljati)
(1) Dolžnik, ki zamudi z izpolnitvijo denarne obveznosti,
dolguje poleg glavnice še zamudne obresti po obrestni meri, določeni z zveznim
zakonom.
(2) Vendar tečejo v primeru, če je obrestna mera dogovorjenih
obresti višja od obrestne mere zamudnih obresti, te obresti tudi po dolžnikovi
zamudi.
Pravica do popolne odškodnine
278. člen
(se
preneha uporabljati)
(1) Upnik ima pravico do zamudnih obresti ne glede na to, ali
je zaradi dolžnikove zamude pretrpel kakšno škodo ali ne. 
(2) Vendar ima upnik v primeru, če je škoda, ki jo je
pretrpel zaradi dolžnikove zamude, večja kot znesek, ki bi ga dobil na račun
zamudnih obresti, pravico zahtevati razliko do popolne odškodnine.
Obrestne obresti
279. člen
(se
preneha uporabljati)
(1) Od zapadlih, pa ne plačanih pogodbenih ali zamudnih
obresti ter od drugih zapadlih občasnih denarnih dajatev ne tečejo zamudne
obresti, razen če zakon tako določa. 
(2) Od neplačanih obresti je mogoče zahtevati zamudne obresti
samo od dneva, ko je pri sodišču vložen zahtevek za njihovo plačilo. 
(3) Od občasnih zapadlih denarnih dajatev tečejo zamudne
obresti od dneva, ko je pri sodišču vložen zahtevek za njihovo plačilo.
2. odsek
IZPODBIJANJE DOLŽNIKOVIH PRAVNIH DEJANJ
Splošno pravilo
280. člen
(se
preneha uporabljati)
(1) Vsak upnik, čigar terjatev je zapadla v plačilo, lahko
tudi ne glede na to, kdaj je nastala, izpodbija pravno dejanje svojega
dolžnika, ki je bilo storjeno v škodo upnikov. 
(2) Šteje se, da je bilo pravno dejanje storjeno v škodo
upnikov, če zaradi njega dolžnik nima dovolj sredstev za izpolnitev upnikove
terjatve. 
(3) S pravnim dejanjem je mišljena tudi opustitev, zaradi katere
je dolžnik izgubil kakšno materialno pravico ali s katero je zanj nastala
kakšna materialna obveznost.
Pogoj za izpodbijanje
281. člen
(se
preneha uporabljati)
(1) Odplačno razpolaganje se lahko izpodbija, če je dolžnik
ob razpolaganju vedel ali mogel vedeti, da s tem škoduje svojim upnikom, ali če
je bilo tretjemu, s katerim je bilo ali v čigar korist je bilo pravno dejanje
storjeno, to znano ali moglo biti znano. 
(2) Če je ta tretji dolžnikov soprog ali krvni sorodnik v
ravni vrsti ali v stranski vrsti do četrtega kolena ali sorodnik po svaštvu do
istega kolena, se domneva, da mu je bilo znano, da dolžnik s takim
razpolaganjem škoduje upnikom. 
(3) Pri neodplačnih razpolaganjih in z njimi izenačenih
pravnih dejanjih se šteje, da je dolžnik vedel, da s takim razpolaganjem
škoduje upnikom, in se za njihovo izpodbijanje ne zahteva, da je bilo tretjemu
to znano ali moglo biti znano. 
(4) Odpoved dediščini se šteje za neodplačno razpolaganje.
Izključitev izpodbijanja
282. člen
(se
preneha uporabljati)
Zaradi oškodovanja upnikov ni mogoče izpodbijati običajnih
priložnostnih daril, nagradnih daril kot tudi ne daril, danih iz hvaležnosti,
če so sorazmerna gmotnim možnostim dolžnika.
Kako se izpodbija
283. člen
(se
preneha uporabljati)
(1) Izpodbija se lahko s tožbo ali z ugovorom. 
(2) Izpodbojna tožba se vloži zoper tretjega, s katerim je
bilo ali v čigar korist je bilo storjeno izpodbijano pravno dejanje, oziroma
zoper njegove univerzalne pravne naslednike. 
(3) Če je tretji s kakšnim odplačnim poslom odtujil korist,
pridobljeno z izpodbijanim razpolaganjem, se sme tožba zoper pridobitelja
vložiti le, če je ta vedel, da je bilo mogoče pridobitev njegovih prednikov
izpodbijati; če pa je to korist odtujil z neodplačnim poslom, se sme vložiti
tožba zoper pridobitelja tudi, čeprav tega ni vedel. 
(4) Toženec se lahko izogne izpodbijanju, če izpolni
dolžnikovo obveznost.
Učinek izpodbijanja
284. člen
(se
preneha uporabljati)
Če sodišče ugodi tožbenemu zahtevku, izgubi pravno dejanje
učinek le proti tožniku in le toliko, kolikor je potrebno za izpolnitev
njegovih terjatev.
Rok za vložitev tožbe
285. člen
(se
preneha uporabljati)
(1) Izpodbojna tožba v primeru razpolaganja iz prvega
odstavka 281. člena se lahko vloži v enem letu, v drugih primerih pa v treh
letih. 
(2) Rok iz prejšnjega odstavka se šteje od dneva, ko je bilo
storjeno izpodbijano pravno dejanje, oziroma od dneva, ko bi bilo treba
opraviti opuščeno dejanje.
3. odsek
PRIDRŽNA PRAVICA
Izvrševanje pridržne pravice
286. člen
(se
preneha uporabljati)
(1) Upnik zapadle terjatve, v čigar rokah je kakšna
dolžnikova stvar, jo ima pravico pridržati, dokler mu ni plačana terjatev. 
(2) Če je postal dolžnik plačilno nesposoben, ima upnik
pridržno pravico, čeprav njegova terjatev še ni zapadla.
Izjeme
287. člen
(se
preneha uporabljati)
(1) Upnik nima pridržne pravice, če dolžnik zahteva vrnitev
stvari, ki proti njegovi volji ni več v njegovi posesti, ali če dolžnik zahteva
vrnitev stvari, ki je bila izročena upniku v hrambo ali na posodo. 
(2) Upnik tudi ne more pridržati pooblastila, dobljenega od
dolžnika, ne drugih dolžnikovih listin, izkaznic, dopisov in drugih podobnih
stvari, kot tudi ne drugih stvari, ki jih ni mogoče dati na prodaj.
Obvezna vrnitev stvari pred izpolnitvijo obveznosti
288. člen
(se
preneha uporabljati)
Upnik je dolžan vrniti stvar dolžniku, če mu ta ponudi
ustrezno zavarovanje njegove terjatve.
Učinek pridržne pravice
289. člen
(se
preneha uporabljati)
Upnik, ki ima na podlagi pridržne pravice v posesti
dolžnikovo stvar, se lahko poplača iz njene vrednosti na enak način kot
zastavni upnik, vendar mora, preden se za to odloči, pravočasno sporočiti
dolžniku svoj namen.
2. ODDELEK
Upnikove pravice v nekaterih posebnih primerih
Kadar je obveznost v dajatvi stvari, določenih po vrsti
290. člen
(se
preneha uporabljati)
Kadar je obveznost v dajatvi po vrsti določenih stvari,
dolžnik pa pride v zamudo, si lahko upnik, ko je prej o tem obvestil dolžnika,
po svoji izbiri kupi stvar iste vrste in zahteva od dolžnika povrnitev kupnine
in škode, ali pa vrednost dolgovanih stvari in povrnitev škode.
Kadar je obveznost v storitvi
291. člen
(se
preneha uporabljati)
Kadar je obveznost v storitvi, dolžnik pa te obveznosti ni
pravočasno izpolnil, lahko upnik, ko je poprej o tem obvestil dolžnika, sam na
dolžnikove stroške stori tisto, kar bi bil moral storiti dolžnik, od njega pa
lahko zahteva odškodnino zaradi zamude kot tudi povrnitev druge morebitne
škode, ki jo je imel zaradi takšnega načina izpolnitve.
Kadar je obveznost v opustitvi
292. člen
(se
preneha uporabljati)
(1) Kadar je obveznost v opustitvi, ima upnik pravico do
povrnitve škode že zato, ker je dolžnik ravnal v nasprotju s svojo obveznostjo.
(2) Če je bilo kaj zgrajeno v nasprotju z obveznostjo, lahko
upnik zahteva, da se to odstrani na dolžnikove stroške in da mu dolžnik povrne
škodo, ki jo je pretrpel v zvezi z graditvijo in odstranitvijo. 
(3) Če pa sodišče spozna, da je to očitno koristnejše, lahko
odloči, upoštevajoč družbeni interes in opravičen interes upnika, naj se ne
ruši tisto, kar je bilo zgrajeno, temveč naj dobi upnik škodo povrnjeno v
denarju.
Pravica zahtevati odškodnino namesto prisojenega
293. člen
(se
preneha uporabljati)
(1) Če dolžnik ne izpolni svoje obveznosti v roku, ki mu je
bil določen s pravnomočno odločbo, lahko upnik zahteva od njega, naj jo izpolni
v primernem dodatnem roku, in izjavi, da po izteku tega roka ne bo več sprejel
izpolnitve, temveč bo zahteval odškodnino zaradi neizpolnitve. 
(2) Po preteku dodatnega roka sme upnik zahtevati le
odškodnino zaradi neizpolnitve.
Sodni penali
294. člen
(se
preneha uporabljati)
(1) Če dolžnik ne izpolni pravočasno kakšne svoje nedenarne
obveznosti, ugotovljene s pravnomočno odločbo, mu lahko sodišče na upnikovo
zahtevo določi primeren dodatni rok in, da bi nanj vplivalo, ne glede na
kakršnokoli škodo izreče, da bo moral, če v tem roku ne bo izpolnil svoje
obveznosti, plačati upniku od dneva, ko izteče omenjeni rok, določeno vsoto
denarja za vsak dan zamude ali za kakšno drugo časovno enoto. 
(2) Če dolžnik pozneje izpolni obveznost, lahko sodišče
zmanjša tako določeno vsoto, upoštevajoč pri tem namen, zaradi katerega je
odredilo njeno plačilo.
IV. poglavje
PRENEHANJE OBVEZNOSTI
1. ODDELEK
Splošno pravilo
295. člen
(se
preneha uporabljati)
(1) Obveznost preneha, ko je izpolnjena, kot tudi v drugih z
zakonom določenih primerih. 
(2) S prenehanjem glavne obveznosti ugasnejo poroštvo,
zastava in druge stranske pravice.
2. ODDELEK
Izpolnitev
1. odsek
SPLOŠNA PRAVILA O IZPOLNITVI
I. KDO LAHKO IZPOLNI, IN STROŠKI IZPOLNITVE
Izpolnitev dolžnika ali tretjega
296. člen
(se
preneha uporabljati)
(1) Obveznost lahko izpolni ne le dolžnik, temveč tudi kdo
tretji. 
(2) Upnik je dolžan sprejeti izpolnitev od vsakogar, kdor ima
kakšen pravni interes, da bi bila obveznost izpolnjena, celo če dolžnik tej
izpolnitvi nasprotuje. 
(3) Upnik je dolžan sprejeti izpolnitev od tretjega, če se
dolžnik s tem strinja, razen če mora po pogodbi ali po naravi same obveznosti
to obveznost izpolniti osebno dolžnik. 
(4) Upnik lahko sprejme izpolnitev od tretjega brez
dolžnikove vednosti, celo v primeru, ko ga je dolžnik obvestil, da noče, da bi
kdo drug izpolnil njegovo obveznost. 
(5) Vendar pa upnik ne sme sprejeti izpolnitve od tretjega,
če mu je dolžnik ponudil, da bo sam takoj izpolnil svojo obveznost.
Izpolnitev poslovno nesposobnega
297. člen
(se
preneha uporabljati)
1) Tudi poslovno nesposoben dolžnik lahko veljavno izpolni
obveznost, če je obstoj obveznosti nedvomen in če je zapadel rok za njeno
izpolnitev. 
(2) Vendar je mogoče izpodbijati izpolnitev, če je takšna
oseba plačala zastaran dolg ali dolg, ki izvira iz igre ali stave.
Stroški izpolnitve
298. člen
(se
preneha uporabljati)
Stroške izpolnitve trpi dolžnik, če jih ni povzročil upnik.
II. IZPOLNITEV S SUBROGACIJO
Izpolnitev s prehodom pravice na izpolnitelja
(subrogacija)
299. člen
(se
preneha uporabljati)
(1) Če izpolni tujo obveznost, se lahko vsak izpolnitelj pred
izpolnitvijo ali ob izpolnitvi dogovori z upnikom, da izpolnjena terjatev
preide nanj z vsemi ali le nekaterimi stranskimi pravicami. 
(2) Upnikove pravice lahko preidejo na izpolnitelja tudi po
pogodbi med dolžnikom in izpolniteljem, sklenjeni pred izpolnitvijo. 
(3) Subrogacija izpolnitelja v pravice upnika nastopi v teh
primerih ob izpolnitvi.
Subrogacija po zakonu
300. člen
(se
preneha uporabljati)
Če izpolni obveznost kdo, ki ima pri tem kakšen pravni
interes, preide nanj ob izpolnitvi po samem zakonu upnikova terjatev z vsemi
stranskimi pravicami.
Subrogacija pri delni izpolnitvi
301. člen
(se
preneha uporabljati)
(1) Pri delni izpolnitvi upnikove terjatve preidejo stranske
pravice, s katerimi je zavarovana izpolnitev te terjatve, na izpolnitelja le
toliko, kolikor niso potrebne za izpolnitev ostanka. 
(2) Vendar se upnik in izpolnitelj lahko dogovorita, da bosta
izkoristila garancije v sorazmerju s svojimi terjatvami, lahko pa se dogovorita
tudi, da bo imel izpolnitelj pri poplačilu prednost.
Dokazi in sredstva za zavarovanje
302. člen
(se
preneha uporabljati)
(1) Upnik je dolžan izročiti izpolnitelju sredstva, s
katerimi se terjatev dokazuje ali zavaruje. 
(2) Izjemoma sme upnik izročiti izpolnitelju stvar, ki jo je
sprejel v zastavo od dolžnika ali od koga drugega, vendar le, če zastavnik v to
privoli; sicer ostane stvar v posesti pri upniku, da jo hrani za izpolnitelja.
Koliko se lahko zahteva od dolžnika
303. člen
(se
preneha uporabljati)
Izpolnitelj, na katerega je prešla terjatev, ne more
zahtevati od dolžnika več, kot je plačal upniku.
Izključitev odgovornosti upnika za obstoj in
izterljivost terjatve
304. člen
(se
preneha uporabljati)
(1) Upnik, ki je sprejel izpolnitev od tretjega, ni odgovoren
za obstoj in izterljivost terjatve ob izpolnitvi. 
(2) S tem ni izključena uporaba pravil o neupravičeni
pridobitvi.
III. KOMU SE IZPOLNJUJE
Upravičenec
305. člen
(se
preneha uporabljati)
(1) Obveznost mora biti izpolnjena upniku ali osebi, ki jo
določa zakon, sodna odločba ali pogodba med upnikom in dolžnikom ali jo je
določil sam upnik. 
(2) Izpolnitev je veljavna tudi, kadar je opravljena
tretjemu, če jo je upnik pozneje odobril ali če jo je izkoristil.
Izpolnitev poslovno nesposobnemu upniku
306. člen
(se
preneha uporabljati)
(1) Z izpolnitvijo poslovno nesposobnemu upniku je dolžnik
prost le, kolikor je bila izpolnitev koristna za upnika ali če je predmet
izpolnitve še pri njem. 
(2) Poslovno nesposoben upnik lahko potem, ko postane
poslovno sposoben, odobri izpolnitev, ki jo je prejel takrat, ko je bil
poslovno nesposoben.
IV. PREDMET IZPOLNITVE
Vsebina obveznosti
307. člen
(se
preneha uporabljati)
(1) Izpolnitev je v izvršitvi tistega, kar je vsebina
obveznosti; zato je niti dolžnik ne more izpolniti s čim drugim, niti ne more
upnik zahtevati kaj drugega. 
(2) Ni veljavne izpolnitve, če tisto, kar je dolžnik izročil
kot dolgovano stvar in jo je upnik kot takšno sprejel, to v resnici ni; zato
ima upnik pravico vrniti tisto, kar mu je bilo izročeno, in zahtevati dolgovano
stvar.
Nadomestna izpolnitev
308. člen
(se
preneha uporabljati)
(1) Obveznost preneha, če upnik v sporazumu z dolžnikom
sprejme kaj drugega namesto tistega, kar mu ta dolguje. 
(2) V tem primeru je dolžnik odgovoren, prav tako kot
prodajalec, za stvarne in pravne napake stvari, ki jo je dal namesto onega, kar
je dolgoval. 
(3) Vendar lahko zahteva upnik od dolžnika, ne pa več od
poroka, namesto zahtevka iz dolžnikove odgovornosti za stvarne in pravne napake
stvari izpolnitev prvotne terjatve in odškodnino.
Izročitev v prodajo
309. člen
(se
preneha uporabljati)
Če je dolžnik izročil upniku kakšno stvar ali kakšno drugo
pravico, naj jo proda in se iz doseženega zneska poplača za svojo terjatev,
ostanek pa mu izroči, preneha obveznost šele, ko se upnik poplača iz doseženega
zneska.
Delna izpolnitev
310. člen
(se
preneha uporabljati)
(1) Upnik ni dolžan sprejeti delne izpolnitve, razen če
narava obveznosti ne nalaga kaj drugega. 
(2) Vendar je upnik dolžan sprejeti delno izpolnitev denarne
obveznosti, razen če ima poseben interes, da jo odkloni.
Obveznost dati stvari, določene po vrsti
311. člen
(se
preneha uporabljati)
(1) Če so stvari določene samo po vrsti, mora dolžnik dati
stvari srednje kakovosti. 
(2) Vendar mora dati stvari ustrezne kakovosti, če mu je bil
znan njihov namen.
V. VRAČUNAVANJE IZPOLNITVE
Vrstni red vračunavanja
312. člen
(se
preneha uporabljati)
(1) Če je med istimi osebami več istovrstnih obveznosti, pa
tisto, kar dolžnik izpolni, ne zadostuje, da bi se mogle vse poravnati, potem
se, če se o tem nista sporazumela upnik in dolžnik, obveznosti vračunajo po
tistem vrstnem redu, ki ga določi dolžnik najpozneje ob izpolnitvi. 
(2) Če ni dolžnikove izjave o vračunavanju, se obveznosti
poravnavajo po vrstnem redu, kot je katera zapadla v izpolnitev. 
(3) Če je hkrati zapadlo več obveznosti, se najprej poravnajo
tiste, ki so najmanj zavarovane, če so vse enako zavarovane, pa najprej tiste,
ki so dolžniku v največje breme. 
(4) Če so po vsem navedenem obveznosti enake, se poravnajo po
vrstnem redu, kot so nastale, če so nastale hkrati, pa se tisto, kar je bilo
dano na račun izpolnitve, porazdeli na vse obveznosti v sorazmerju z njihovimi
zneski.
Vračunavanje obresti in stroškov
313. člen
(se
preneha uporabljati)
Če dolguje dolžnik poleg glavnice tudi obresti in stroške, se
ti vračunavajo tako, da se najprej odplačajo stroški, nato obresti in končno
glavnica.
VI. ČAS IZPOLNITVE
Če rok ni določen
314. člen
(se
preneha uporabljati)
Če rok ni določen, in tudi namen posla, narava obveznosti in
druge okoliščine ne zahtevajo za izpolnitev nekega roka, lahko upnik zahteva
takojšnjo izpolnitev obveznosti, dolžnik pa po svoji strani od upnika, da
izpolnitev takoj sprejme.
Predčasna izpolnitev
315. člen
(se
preneha uporabljati)
(1) Če je bil rok dogovorjen izključno v interesu dolžnika,
je ta upravičen izpolniti obveznost tudi pred dogovorjenim rokom, vendar mora
svoj namen sporočiti upniku in paziti, da to ni ob nepravem času. 
(2) V drugih primerih, ko dolžnik ponudi predčasno
izpolnitev, jo upnik lahko odkloni, lahko pa jo tudi sprejme in si pridrži
pravico do odškodnine, če o tem nemudoma obvesti dolžnika.
Upnikova pravica zahtevati predčasno izpolnitev
316. člen
(se
preneha uporabljati)
Upnik ima pravico zahtevati predčasno izpolnitev, če mu
dolžnik ni dal obljubljenega zavarovanja ali če na njegovo zahtevo ni dopolnil
zavarovanja, zmanjšanega brez njegove krivde, kot tudi če je bil rok dogovorjen
izključno v njegovem interesu.
Če je določitev roka prepuščena eni stranki
317. člen
(se
preneha uporabljati)
Če je določitev časa izpolnitve prepuščena na voljo upniku
ali dolžniku, upravičenec pa ne določi roka niti po opominu, lahko druga
stranka zahteva od sodišča, naj določi primeren rok za izpolnitev.
Denarne obveznosti
318. člen
(se
preneha uporabljati)
(1) Če se plačuje s posredovanjem banke ali druge
organizacije, pri kateri ima upnik račun, in če pogodbeni stranki nista drugače
določili, se šteje, da je dolg poravnan, ko prispe banki oziroma organizaciji,
pri kateri ima upnik račun, denarno nakazilo v dobro upnika ali nalog (virman)
dolžnikove banke ali organizacije, naj odobri računu upnika znesek, ki je v
njem naveden. 
(2) Če je s pogodbo dogovorjeno plačevanje po pošti, se
domneva, da sta se stranki zedinili, da je z vplačilom dolžnega zneska pri
pošti dolžnik poravnal svojo obveznost do upnika; če pa takšen način plačevanja
ni dogovorjen, je dolg poravnan, ko upnik prejme denarno nakazilo. 
(3) Če je s posebnim predpisom ali s pogodbo predvideno
plačevanje s čekovno položnico na določeni račun, se domneva, da sta se stranki
zedinili, da je plačilo opravljeno takrat, ko dolžnik s čekovno položnico
vplača dolžni znesek na navedeni račun.
VII. KRAJ IZPOLNITVE
Splošna pravila
319. člen
(se
preneha uporabljati)
(1) Dolžnik je dolžan izpolniti obveznost, upnik pa sprejeti
izpolnitev v kraju, ki je določen s pravnim poslom ali z zakonom. 
(2) Če kraj izpolnitve ni določen in ga tudi ni mogoče
določiti niti po namenu posla, po naravi obveznosti ali po drugih okoliščinah,
je treba obveznost izpolniti v kraju, v katerem je imel dolžnik ob nastanku
obveznosti sedež oziroma stalno prebivališče, če ni imel stalnega prebivališča,
pa začasno prebivališče. 
(3) Če pa je dolžnik organizacija združenega dela, ki ima več
enot v raznih krajih, velja za kraj izpolnitve sedež enote, ki mora opraviti,
kar je potrebno za izpolnitev obveznosti, če je bila upniku pri sklenitvi
pogodbe ta okoliščina znana ali morala biti znana.
Kraj izpolnitve denarnih obveznosti
320. člen
(se
preneha uporabljati)
(1) Denarne obveznosti se izpolnjujejo v kraju, v katerem ima
upnik sedež oziroma stalno prebivališče, če tega nima, pa v kraju, v katerem
ima začasno prebivališče. 
(2) Če se plačilo opravlja z virmanom, se denarne obveznosti
izpolnjujejo v sedežu organizacije, pri kateri so upnikova denarna sredstva. 
(3) Če je upnik spremenil kraj, v katerem je imel sedež
oziroma stalno prebivališče takrat, ko je obveznost nastala, in so se zaradi
tega povečali stroški izpolnitve, gre to povečanje v njegovo breme.
VIII. POBOTNICA
Domneve v zvezi s pobotnico
321. člen
(se
preneha uporabljati)
(1) Kdor popolnoma ali delno izpolni obveznost, ima pravico
zahtevati, naj mu upnik o tem na svoje stroške da pobotnico (priznanico). 
(2) Dolžnik, ki je denarno obveznost plačal po banki ali
pošti, sme zahtevati od upnika pobotnico le, če ima za to utemeljen razlog. 
(3) Če je dana pobotnica, da je popolnoma plačana glavnica,
se domneva, da so plačane tudi obresti ter morebitni sodni in drugi stroški. 
(4) Prav tako se v primeru, če ima dolžnik občasnih dajatev,
kot so zakupnine, in drugih terjatev, ki se občasno obračunavajo, kot so
terjatve, ki nastajajo s porabo električnega toka ali vode ali z uporabo
telefona, pobotnico, da je plačal pozneje zapadlo terjatev, domneva, da je
plačal tudi tiste, ki so zapadle prej.
Odklonitev pobotnice
322. člen
(se
preneha uporabljati)
Če upnik noče dati pobotnice, lahko položi dolžnik pri
sodišču predmet svoje obveznosti.
IX. VRNITEV OBVEZNICE
323. člen
(se
preneha uporabljati)
(1) Ko dolžnik popolnoma izpolni svojo obveznost, lahko poleg
pobotnice zahteva od upnika, naj mu vrne obveznico. 
(2) Če upnik ne more vrniti obveznice, ima dolžnik pravico
zahtevati, naj mu izda javno overjeno listino, da je obveznost prenehala. 
(3) Če je bila dolžniku vrnjena obveznica, se domneva, da je
obveznost popolnoma izpolnjena. 
(4) Dolžnik, ki je izpolnil obveznost le delno, ima pravico
zahtevati, naj se ta izpolnitev zapiše na obveznici.
2. odsek
ZAMUDA
I. ZAMUDA DOLŽNIKA
Kdaj pride dolžnik v zamudo
324. člen
(se
preneha uporabljati)
(1) Dolžnik pride v zamudo, če ne izpolni obveznosti v roku,
ki je določen za izpolnitev. 
(2) Če rok za izpolnitev ni določen, pride dolžnik v zamudo,
ko upnik ustno ali pismeno, z izvensodnim opominom ali z začetkom kakšnega
postopka, katerega namen je doseči izpolnitev obveznosti, zahteva od njega, naj
izpolni svojo obveznost.
II. ZAMUDA UPNIKA
Kdaj pride upnik v zamudo
325. člen
(se
preneha uporabljati)
(1) Upnik pride v zamudo, če brez utemeljenega razloga noče
sprejeti izpolnitve ali jo s svojim ravnanjem prepreči. 
(2) Upnik pride v zamudo tudi, kadar je pripravljen sprejeti
izpolnitev dolžnikove sočasne obveznosti, ne nudi pa izpolnitve svoje zapadle
obveznosti. 
(3) Upnik ne pride v zamudo, če dokaže, da ob času, ko mu je
bila ponujena izpolnitev, ali ob času, ki je bil določen za izpolnitev, dolžnik
ni mogel izpolniti svoje obveznosti.
Učinek upnikove zamude
326. člen
(se
preneha uporabljati)
(1) Če pride upnik v zamudo, preneha dolžnikova zamuda in
preide nanj nevarnost naključnega uničenja ali poškodovanja stvari. 
(2) Od dneva upnikove zamude nehajo teči obresti. 
(3) Upnik v zamudi je dolžan povrniti dolžniku škodo, ki jo
ima zaradi zamude, za katero je on kriv, kot tudi stroške v zvezi z nadaljnjo
hrambo stvari.
3. odsek
POLOŽITEV IN PRODAJA DOLGOVANE STVARI
Položitev pri sodišču
327. člen
(se
preneha uporabljati)
(1) Če je upnik v zamudi ali je neznan, ali če se ne ve
zanesljivo, kdo ali kje je, ali če je upnik poslovno nesposoben, nima pa
zastopnika, sme dolžnik položiti zanj dolgovano stvar pri sodišču. 
(2) To pravico imajo tudi drugi, ki imajo pravni interes, da
se obveznost izpolni. 
(3) O položitvi mora dolžnik obvestiti upnika, če ve zanj in
za njegovo prebivališče.
Pri katerem sodišču se položi stvar
328. člen
(se
preneha uporabljati)
(1) Stvar se položi pri stvarno pristojnem sodišču v kraju
izpolnitve, razen če ekonomičnost ali narava posla zahteva položitev v kraju,
kjer je stvar. 
(2) Vsako drugo stvarno pristojno sodišče mora sprejeti stvar
v hrambo, dolžnik pa mora dati upniku odškodnino, če je ta s položitvijo pri
drugem sodišču pretrpel škodo.
Izročitev v hrambo drugi osebi
329. člen
(se
preneha uporabljati)
(1) Kadar je predmet obveznosti kakšna stvar, ki je ni mogoče
hraniti pri sodišču, lahko dolžnik zahteva od sodišča, naj določi osebo, kateri
bo na stroške in na račun upnika izročil stvar v hrambo. 
(2) Pri obveznosti iz gospodarske pogodbe ima izročitev take
stvari javnemu skladišču v hrambo na račun upnika učinek položitve pri sodišču.
(3) O izročitvi v hrambo mora dolžnik obvestiti upnika.
Jemanje položenih stvari nazaj
330. člen
(se
preneha uporabljati)
(1) Dolžnik lahko vzame položeno stvar nazaj. 
(2) O tem, da je vzel stvar nazaj, mora dolžnik obvestiti
upnika. 
(3) Dolžnikova pravica, da vzame položeno stvar nazaj,
preneha, če dolžnik izjavi sodišču, da se tej pravici odpoveduje, če upnik
izjavi, da sprejema položeno stvar, kot tudi če se s pravnomočno odločbo
ugotovi, da položitev izpolnjuje pogoje pravilne izpolnitve.
Učinek položitve
331. člen
(se
preneha uporabljati)
(1) S položitvijo dolgovane stvari je dolžnik prost
obveznosti takrat, ko stvar položi. 
(2) Če je bil dolžnik v zamudi, njegova zamuda preneha. 
(3) Od takrat, ko je stvar položena, preide nevarnost njenega
naključnega uničenja ali poškodovanja na upnika. 
(4) Od dneva položitve nehajo teči obresti. 
(5) Če vzame dolžnik položeno stvar nazaj, se šteje, kot da
položitve sploh ni bilo, in ostanejo njegovi sodolžniki ter poroki v zavezi.
Stroški položitve
332. člen
(se
preneha uporabljati)
Stroške veljavne in nepreklicane položitve plača upnik,
kolikor presegajo stroške izpolnitve, ki jih mora plačati dolžnik.
Prodaja namesto položitve stvari
333. člen
(se
preneha uporabljati)
(1) Če stvar ni primerna za hrambo ali če so za njeno hrambo
ali za njeno vzdrževanje potrebni stroški, ki so nesorazmerni z njeno
vrednostjo, jo dolžnik lahko proda na javni dražbi v kraju, določenem za
izpolnitev, ali v kakšnem drugem kraju, če je to v upnikovem interesu, in
doseženi znesek po odbitku prodajnih stroškov položi pri sodišču tega kraja. 
(2) Če ima stvar dnevno ceno ali če ima v primerjavi s
stroški javne dražbe majhno vrednost, jo dolžnik lahko proda pod roko. 
(3) Če je stvar takšna, da se utegne hitro uničiti ali
pokvariti, jo mora dolžnik prodati nemudoma na najprimernejši način. 
(4) V vsakem primeru mora dolžnik, kadarkoli je to mogoče,
obvestiti upnika o nameravani prodaji, po prodaji pa o doseženi ceni in njeni
položitvi pri sodišču.
Izročitev stvari upniku
334. člen
(se
preneha uporabljati)
Sodišče izroči položeno stvar upniku pod pogoji, ki jih je
postavil dolžnik.
Prodaja za kritje stroškov hrambe
335. člen
(se
preneha uporabljati)
(1) Če stroški hrambe niso v primernem roku plačani, odredi
sodišče na zahtevo shranjevalca prodajo stvari in določi način prodaje. 
(2) Od zneska, dobljenega s prodajo, se odbijejo stroški
prodaje in stroški hrambe, ostanek pa položi pri sodišču za upnika.
3. ODDELEK
Drugi načini prenehanja obveznosti
1. odsek
POBOT (KOMPENZACIJA)
Splošni pogoji
336. člen
(se
preneha uporabljati)
Dolžnik lahko pobota terjatev, ki jo ima nasproti upniku, s
tistim, kar ta terja od njega, če se obe terjatvi glasita na denar ali na druge
nadomestne stvari iste vrste in iste kakovosti in če sta obe zapadli.
Izjava o pobotu
337. člen
(se
preneha uporabljati)
(1) Pobot ne nastane takoj, ko se stečejo pogoji zanj, temveč
mora to ena stranka drugi izjaviti. 
(2) Po izjavi o pobotu se šteje, da je pobot nastal takrat,
ko so se stekli pogoji zanj.
Če ni vzajemnosti
338. člen
(se
preneha uporabljati)
(1) Dolžnik ne more pobotati tistega, kar dolguje upniku, s
tistim, kar upnik dolguje njegovemu poroku. 
(2) Vendar pa porok lahko pobota dolžnikove obveznosti
nasproti upniku z dolžnikovo terjatvijo od upnika. 
(3) Kdor je dal svojo stvar v zastavo za tujo obveznost,
lahko zahteva od upnika, naj mu zastavljeno stvar vrne, če so izpolnjeni pogoji
za prenehanje te obveznosti s pobotom, kot tudi če upnik po svoji krivdi opusti
pobot.
Zastarana terjatev
339. člen
(se
preneha uporabljati)
(1) Dolg se lahko pobota z zastarano terjatvijo, vendar le,
če takrat, ko so se stekli pogoji za pobot, terjatev še ni bila zastarana. 
(2) Če so pogoji za pobot nastali potem, ko je ena izmed
terjatev že zastarela, ne nastane pobot, če dolžnik zastarane terjatve
uveljavlja ugovor zastaranja.
Pobot z odstopljeno terjatvijo
340. člen
(se
preneha uporabljati)
(1) Dolžnik odstopljene terjatve lahko uveljavlja v pobot s
prevzemnikom tiste svoje terjatve, ki bi jih bil mogel do obvestila o odstopu
pobotati z odstopnikom. 
(2) Z njim lahko pobota tudi tiste svoje terjatve od
odstopnika, ki jih je pridobil pred obvestilom o odstopu, pa rok za njihovo
izpolnitev še ni zapadel takrat, ko je bil obveščen o odstopu, vendar le, če
zapade ta rok pred rokom za izpolnitev odstopljene terjatve ali hkrati z njim. 
(3) Dolžnik, ki je brez pridržka izjavil prevzemniku, da
privoli v odstop, ne more več uveljavljati v pobot z njim nobene svoje terjatve
od odstopnika. 
(4) Če je odstopljena terjatev vpisana v javne knjige, sme
dolžnik uveljavljati v pobot svojo terjatev s prevzemnikom le, če je njegova
terjatev vpisana pri odstopljeni terjatvi ali če je bil prevzemnik ob odstopu
obveščen o njenem obstoju.
Primeri, ko je pobot izključen
341. člen
(se
preneha uporabljati)
Ne more prenehati s pobotom: 
(1) terjatev, ki je ni mogoče zarubiti; 
(2) terjatev stvari ali vrednosti stvari, ki so bile dolžniku
dane v hrambo ali na posodo ali jih je dolžnik brezpravno vzel ali brezpravno
pridržal; 
(3) terjatev, nastala z namerno povzročitvijo škode; 
(4) odškodninska terjatev za škodo, storjeno z okvaro zdravja
ali s povzročitvijo smrti; 
(5) terjatev, ki izvira iz zakonite obveznosti preživljanja.
Zarubljena terjatev druge stranke
342. člen
(se
preneha uporabljati)
Dolžnik ne more uveljavljati v pobot terjatve, če je njegova
terjatev zapadla šele potem, ko je nekdo tretji z rubežem že segel na upnikovo
terjatev proti njemu.
Vračunavanje s pobotom
343. člen
(se
preneha uporabljati)
Kadar je med dvema osebama več obveznosti, ki lahko prenehajo
s pobotom, veljajo za pobot pravila, ki veljajo za vračunavanje izpolnitve.
2. odsek
ODPUST DOLGA
Sporazum
344. člen
(se
preneha uporabljati)
(1) Obveznost preneha, če upnik izjavi dolžniku, da ne bo
zahteval njene izpolnitve, in se dolžnik s tem strinja. 
(2) Za veljavnost tega sporazuma ni potrebno, da bi bil
sklenjen v obliki, v kakršni je bil sklenjen posel, iz katerega je obveznost
nastala.
Odpoved zavarovanju
345. člen
(se
preneha uporabljati)
Vrnitev zastave in odpoved drugim sredstvom, s katerimi je
bila zavarovana izpolnitev obveznosti, ne pomeni, da se je upnik odpovedal
pravici zahtevati njeno izpolnitev.
Odpust dolga poroku
346. člen
(se
preneha uporabljati)
(1) Odpust dolga poroku ne oprosti glavnega dolžnika, z
odpustom dolga glavnemu dolžniku pa je porok prost. 
(2) Če je več porokov, pa upnik enega med njimi oprosti
obveznosti, ostanejo drugi v zavezi, vendar se njihova obveznost zmanjša za
del, ki pada na oproščenega poroka.
Splošen odpust dolgov
347. člen
(se
preneha uporabljati)
S splošnim odpustom dolgov ugasnejo vse upnikove terjatve
nasproti dolžniku, razen tistih, za katere upnik ni vedel takrat, ko je dolgove
odpustil.
3. odsek
PRENOVITEV (NOVACIJA)
Pogoji
348. člen
(se
preneha uporabljati)
(1) Obveznost preneha, če se upnik in dolžnik zedinita, da
bosta obstoječo obveznost nadomestila z novo, in če ima nova obveznost drugačen
predmet in drugačno pravno podlago. 
(2) Sporazum upnika in dolžnika, s katerim se spreminja ali
dodaja določilo o roku, o kraju ali o načinu izpolnitve, dalje poznejši
sporazum o obrestih, pogodbeni kazni, zavarovanju izpolnitve ali o kakšnem drugem
stranskem določilu, kot tudi sporazum o izdaji nove listine o dolgu, se ne
štejejo za prenovitev. 
(3) Izdaja menice ali čeka zaradi kakšne prejšnje obveznosti
se ne šteje za prenovitev, razen če je tako dogovorjeno.
Volja, da se opravi prenovitev
349. člen
(se
preneha uporabljati)
Prenovitev se ne domneva; če torej stranki nista izrazili
namena, naj dotedanja obveznost ugasne, ko sta ustvarjali novo, potem prejšnja
obveznost ne preneha, temveč obstaja še naprej poleg nove.
Učinki prenovitve
350. člen
(se
preneha uporabljati)
(1) S pogodbo o prenovitvi prejšnja obveznost preneha, nova
pa nastane. 
(2) S prejšnjo obveznostjo prenehata tako zastava kot
poroštvo, razen če ni bilo s porokom ali z zastavnikom drugače dogovorjeno. 
(3) To velja tudi za druge stranske pravice, ki so bile v
zvezi s prejšnjo obveznostjo.
Če ni prejšnje obveznosti
351. člen
(se
preneha uporabljati)
(1) Prenovitev je brez učinka, če je bila prejšnja obveznost
nična ali je že ugasnila. 
(2) Če je bila prejšnja obveznost le izpodbojna, je
prenovitev veljavna, če je dolžnik vedel za njeno pomanjkljivost.
Učinek razveljavitve
352. člen
(se
preneha uporabljati)
Če je pogodba o prenovitvi razveljavljena, se šteje, da
prenovitve sploh ni bilo in da prejšnja obveznost sploh ni prenehala.
4. odsek
ZDRUŽITEV (KONFUZIJA)
353. člen
(se
preneha uporabljati)
(1) Obveznost preneha z združitvijo, če v njej ista oseba
postane upnik in dolžnik. 
(2) Če porok postane upnik, obveznost glavnega dolžnika ne
preneha. 
(3) Obveznost, vpisana v javno knjigo, preneha z združitvijo
šele takrat, ko je vpisan izbris.
5. odsek
NEMOŽNOST IZPOLNITVE
Prenehanje obveznosti, ker ni možna izpolnitev
354. člen
(se
preneha uporabljati)
(1) Obveznost preneha, če postane njena izpolnitev nemogoča
zaradi okoliščin, za katere dolžnik ne odgovarja. 
(2) Dolžnik mora dokazati okoliščine, ki izključujejo njegovo
odgovornost.
Če so predmet obveznosti stvari, določene po vrsti
355. člen
(se
preneha uporabljati)
(1) Če so predmet obveznosti stvari, določene po vrsti, ne
preneha obveznost niti takrat, ko so vse takšne stvari, kar jih ima dolžnik,
uničene zaradi okoliščin, za katere on ne odgovarja. 
(2) Vendar pa preneha obveznost v primeru, ko so predmet
obveznosti po vrsti določene stvari, ki jih je treba vzeti iz neke množice
takih stvari, če je uničena cela ta množica.
Odstop pravice nasproti tretjemu, ki je odgovoren za
nemožnost izpolnitve
356. člen
(se
preneha uporabljati)
Dolžnik določene stvari, ki je prost svoje obveznosti zaradi
nemožnosti izpolnitve, mora odstopiti upniku pravico, ki bi jo imel nasproti
tretjemu zaradi nastale nemožnosti.
6. odsek
PRETEK ČASA, ODPOVED
Rok v trajnem dolžniškem razmerju
357. člen
(se
preneha uporabljati)
Trajno dolžniško razmerje z določenim rokom trajanja preneha,
ko rok preteče, razen če pogodba ali zakon določa, da je po tem roku dolžniško
razmerje podaljšano za nedoločen čas, če ni pravočasno odpovedano.
Odpoved trajnega dolžniškega razmerja
358. člen
(se
preneha uporabljati)
(1) Če trajanje dolžniškega razmerja ni določeno, ga vsaka
stranka lahko prekine z odpovedjo. 
(2) Odpoved mora biti vročena drugi stranki. 
(3) Odpoved se sme dati ob vsakem, vendar ne ob neprimernem
času. 
(4) Odpovedano dolžniško razmerje preneha, ko preteče s
pogodbo določeni odpovedni rok, če takšen rok ni določen s pogodbo, pa po
preteku z zakonom določenega, običajnega oziroma primernega roka. 
(5) Stranki se lahko dogovorita, da bo njuno dolžniško
razmerje prenehalo s samo vročitvijo odpovedi, če za določen primer zakon ne
odreja kaj drugega. 
(6) Upnik ima pravico zahtevati od dolžnika tisto, kar je
zapadlo, preden je obveznost prenehala s pretekom roka ali z odpovedjo.
7. odsek
SMRT
359. člen
(se
preneha uporabljati)
S smrtjo dolžnika ali upnika preneha obveznost samo, če je
nastala glede na osebne lastnosti katere izmed pogodbenih strank ali glede na
osebne sposobnosti dolžnika.
4. ODDELEK
Zastaranje
1. odsek
SPLOŠNE DOLOČBE
Splošno pravilo
360. člen
(se
preneha uporabljati)
(1) Z zastaranjem preneha pravica zahtevati izpolnitev
obveznosti. 
(2) Zastaranje nastopi, ko preteče z zakonom določeni čas, v
katerem bi bil upnik lahko zahteval izpolnitev obveznosti. 
(3) Sodišče se ne sme ozirati na zastaranje, če se dolžnik
nanj ne sklicuje.
Kdaj začne zastaranje teči
361. člen
(se
preneha uporabljati)
(1) Zastaranje začne teči prvi dan po dnevu, ko je upnik imel
pravico terjati izpolnitev obveznosti, če za posamezne primere ni z zakonom predpisano
kaj drugega. 
(2) Če je obveznost v tem, da se kaj ne stori, kaj opusti ali
kaj trpi, začne zastaranje teči prvi dan po dnevu, ko je dolžnik ravnal proti
taki obveznosti.
Nastop zastaranja
362. člen
(se
preneha uporabljati)
Zastaranje nastopi, ko izteče zadnji dan z zakonom določenega
časa.
Vštevanje časa prednikov
363. člen
(se
preneha uporabljati)
V zastaranje se všteje tudi čas, ki je pretekel v prid
dolžnikovim prednikom.
Prepoved spremembe zastaralnega roka
364. člen
(se
preneha uporabljati)
(1) S pravnim poslom ni mogoče določiti daljšega ali krajšega
zastaranja, kot je čas, ki ga določa zakon. 
(2) S pravnim poslom ni mogoče določiti, da zastaranje nekaj
časa ne bo teklo.
Odpoved zastaranju
365. člen
(se
preneha uporabljati)
Dolžnik se ne more odpovedati zastaranju prej, kakor preteče
zanj določeni čas.
Pismena pripoznava in zavarovanje zastarane obveznosti
366. člen
(se
preneha uporabljati)
(1) Pismena pripoznava zastarane obveznosti se šteje za
odpoved zastaranju. 
(2) Enak učinek ima tudi zastava ali kakšno drugo
zavarovanje, dano za zastarano terjatev.
Učinek izpolnitve zastarane obveznosti
367. člen
(se
preneha uporabljati)
Če je dolžnik izpolnil zastarano obveznost, nima pravice
terjati nazaj tistega, kar je dal, niti tedaj, če ni vedel, da je obveznost
zastarana.
Upnik, čigar terjatev je zavarovana
368. člen
(se
preneha uporabljati)
(1) Ko preteče čas zastaranja, se upnik, čigar terjatev je
zavarovana z zastavo ali s hipoteko, lahko poplača le iz obremenjene stvari, če
jo ima v rokah ali če je njegova pravica vpisana v javni knjigi. 
(2) Zastarane terjatve za obresti in druge občasne dajatve pa
se ne morejo poplačati niti iz obremenjene stvari.
Stranske terjatve
369. člen
(se
preneha uporabljati)
Ko zastara glavna terjatev, so zastarane tudi stranske
terjatve, kot so terjatve za obresti, plodove, stroške, pogodbene kazni.
Kdaj se ne uporabljajo pravila o zastaranju
370. člen
(se
preneha uporabljati)
Pravila o zastaranju se ne uporabljajo v primerih, ko je v zakonu
določen rok, v katerem je treba vložiti tožbo ali opraviti določeno dejanje,
ker bi bila sicer pravica izgubljena.
2. odsek
ČAS, KI JE POTREBEN ZA ZASTARANJE
Splošni zastaralni rok
371. člen
(se
preneha uporabljati)
Terjatve zastarajo v petih letih, če ni z zakonom določen za
zastaranje drugačen rok.
Občasne terjatve
372. člen
(se
preneha uporabljati)
(1) Terjatve občasnih dajatev, ki dospevajo letno ali v
določenih krajših časovnih presledkih (občasne terjatve), zastarajo v treh
letih od zapadlosti vsake posamezne dajatve, bodisi da gre za stranske občasne
terjatve, kot je terjatev obresti, ali pa za takšne občasne terjatve, s
katerimi se črpa sama pravica, kot je terjatev preživljanja. 
(2) Isto velja za anuitete, s katerimi se v enakih, vnaprej
določenih občasnih zneskih odplačujejo glavnica in obresti, vendar ne velja za
obročna odplačila in druge delne izpolnitve.
Zastaranje same pravice
373. člen
(se
preneha uporabljati)
(1) Pravica sama, iz katere izvirajo občasne terjatve,
zastara v petih letih, odkar je zapadla najstarejša neizpolnjena terjatev, po
kateri dolžnik ni izvršil nobene dajatve več. 
(2) Če zastara pravica, iz katere izvirajo občasne terjatve,
ne izgubi upnik le pravice zahtevati bodoče občasne dajatve, temveč tudi
pravico terjati občasne dajatve, ki so zapadle pred tem zastaranjem. 
(3) Pravica do preživljanja, ki gre komu po zakonu, ne more
zastarati.
Medsebojne terjatve iz pogodb v prometu blaga in
storitev
374. člen
(se
preneha uporabljati)
(1) Medsebojne terjatve družbenih pravnih oseb iz pogodb v
prometu blaga in storitev kot tudi terjatve za povrnitev izdatkov, nastalih v
zvezi s temi pogodbami, zastarajo v treh letih. 
(2) Zastaranje teče posebej za vsako dobavo blaga, opravljeno
delo ali storitev.
Terjatev zakupnine
375. člen
(se
preneha uporabljati)
Terjatev zakupnine, najsi je določeno, da se plačuje občasno
ali v enkratnem skupnem znesku, zastara v treh letih.
Odškodninske terjatve
376. člen
(se
preneha uporabljati)
(1) Odškodninska terjatev za povzročeno škodo zastara v treh
letih, odkar je oškodovanec zvedel za škodo in za tistega, ki jo je napravil. 
(2) V vsakem primeru zastara ta terjatev v petih letih, odkar
je škoda nastala. 
(3) Odškodninska terjatev za škodo, ki je nastala s
prekršitvijo pogodbene obveznosti, zastara v času, določenem za zastaranje te
obveznosti.
Odškodninska terjatev za škodo, povzročeno s kaznivim
dejanjem
377. člen
(se
preneha uporabljati)
(1) Če je bila škoda povzročena s kaznivim dejanjem, za
kazenski pregon pa je predpisan daljši zastaralni rok, zastara odškodninski
zahtevek proti odgovorni osebi, ko izteče čas, ki je določen za zastaranje
kazenskega pregona. 
(2) Pretrganje zastaranja kazenskega pregona ima za posledico
tudi pretrganje zastaranja odškodninskega zahtevka. 
(3) To velja tudi za zadržanje zastaranja.
Enoletni zastaralni rok
378. člen
(se
preneha uporabljati)
(1) V enem letu zastarajo; 
1)    
terjatve za dobavljeno električno in toplotno energijo, plin, vodo, za
dimnikarske storitve in vzdrževanje snage, če je bila dobava oziroma storitev
izvršena za potrebe gospodinjstva; 
2)    
(prenehala
veljati); 
3)    
terjatve pošte, telegrafa in telefona za uporabo telefonov in poštnih
predalov, kot tudi druge njihove terjatve, ki se plačujejo v trimesečnih ali
krajših rokih; 
4)    
terjatve za naročnino na občasne publikacije, šteto od takrat, ko je
iztekel čas, za katerega je bila publikacija naročena. 
(2) Zastaranje teče, čeprav se dobave ali storitve
nadaljujejo.
Terjatve, ugotovljene pred sodiščem ali drugim
pristojnim organom
379. člen
(se
preneha uporabljati)
(1) Vse terjatve, ki so bile ugotovljene s pravnomočno sodno
odločbo ali z odločbo drugega pristojnega organa ali s poravnavo pred sodiščem
ali drugim pristojnim organom, zastarajo v desetih letih, tudi tiste, za katere
zakon sicer določa krajši zastaralni rok. 
(2) Vse občasne terjatve, ki izvirajo iz takšnih odločb ali
poravnav in zapadejo v bodoče, pa zastarajo v roku, določenem za zastaranje
občasnih terjatev.
Zastaralni roki pri zavarovalnih pogodbah
380. člen
(se
preneha uporabljati)
(1) Terjatve sklenitelja zavarovanja oziroma tretje osebe iz
pogodbe o življenjskem zavarovanju zastarajo v petih letih, terjatve iz drugih
zavarovalnih pogodb pa v treh letih, šteto od prvega dne po preteku
koledarskega leta, v katerem je terjatev nastala. 
(2) Če zainteresirana oseba dokaže, da do dneva, ki je
določen v prejšnjem odstavku, ni vedela, da je zavarovalni primer nastopil,
začne zastaranje teči od dneva, ko je za to zvedela; v vsakem primeru pa je
terjatev zastarana pri življenjskem zavarovanju v desetih, pri drugih
zavarovanjih pa v petih letih od dneva, določenega v prejšnjem odstavku. 
(3) Terjatve zavarovalnic iz zavarovalnih pogodb zastarajo v
treh letih. 
(4) Če zahteva pri zavarovanju pred odgovornostjo tretjega
oškodovanec odškodnino od zavarovanca ali jo od njega dobi, začne teči
zastaranje zavarovančevega zahtevka proti zavarovalnici od dneva, ko je
oškodovanec sodno zahteval odškodnino od zavarovanca oziroma ko mu je
zavarovanec škodo povrnil. 
(5) Neposredni zahtevek tretjega oškodovanca proti
zavarovalnici zastara v enakem času, v katerem zastara njegov zahtevek proti
zavarovancu, ki je odgovoren za škodo. 
(6) Zastaranje terjatve, ki jo ima zavarovalnica proti
tretjemu, ki je odgovoren za nastanek zavarovalnega primera, začne teči takrat,
ko začne teči proti temu zastaranje zavarovančeve terjatve, in se tudi konča v
enakem roku.
3. odsek
ZADRŽANJE ZASTARANJA
Terjatve med določenimi osebami
381. člen
(se
preneha uporabljati)
Zastaranje ne teče: 
1)    
med zakoncema, 
2)    
med starši in otroki, dokler traja roditeljska pravica, 
3)    
med varovancem in njegovim skrbnikom in tudi med skrbstvenim organom,
dokler traja skrbništvo in dokler niso dani računi, 
4)    
med dvema, ki živita v nezakonski skupnosti, dokler obstoji ta skupnost.
Terjatve določenih oseb
382. člen
(se
preneha uporabljati)
Zastaranje ne teče: 
1)    
med mobilizacijo, neposredno vojno nevarnostjo ali vojno za terjatve
oseb v vojaški službi; 
2)    
za terjatve, ki jih imajo v tujem gospodinjstvu zaposlene osebe proti
delodajalcu ali njegovim družinskim članom, ki živijo skupaj z njim, vse dokler
traja to delovno razmerje.
Nepremagljive ovire
383. člen
(se
preneha uporabljati)
Zastaranje ne teče ves tisti čas, ko upnik zaradi
nepremagljivih ovir ni mogel sodno zahtevati izpolnitve obveznosti.
Vpliv vzroka zadržanja na zastaranje
384. člen
(se
preneha uporabljati)
(1) Če zastaranje ni moglo začeti teči zaradi kakšnega
zakonitega vzroka, začne teči takrat, ko ta vzrok preneha. 
(2) Če je zastaranje začelo teči, preden je nastal vzrok, ki
ga je zadržal, se nadaljuje, ko ta vzrok preneha; čas, ki je pretekel pred
zadržanjem, pa se všteje v zastaralni rok, ki ga določa zakon.
Terjatve proti poslovno nesposobnim osebam in njihove
terjatve
385. člen
(se
preneha uporabljati)
(1) Zastaranje teče tudi proti mladoletnikom in drugim
poslovno nesposobnim osebam, ne glede na to, ali imajo zakonitega zastopnika
ali ne. 
(2) Vendar pa zastaranje terjatve mladoletnika, ki nima
zastopnika, in druge poslovno nesposobne osebe brez zastopnika ne more
nastopiti, preden ne pretečeta dve leti, odkar je taka oseba postala poslovno
popolnoma sposobna ali odkar je dobila zastopnika. 
(3) Če je za zastaranje kakšne terjatve določeni čas krajši
kot dve leti, upnik pa je mladoletnik, ki nima zastopnika, ali kakšna druga
poslovno nesposobna oseba brez zastopnika, začne zastaranje te terjatve teči
takrat, ko postane upnik poslovno sposoben ali ko dobi zastopnika.
Terjatev proti osebi, ki služi vojaški rok
386. člen
(se
preneha uporabljati)
Zastaranje zoper osebo, ki služi vojaški rok ali je na
vojaških vajah, ne more nastopiti, dokler ne pretečejo trije meseci od
odslužitve vojaškega roka ali od prenehanja vojaških vaj.
4. odsek
PRETRGANJE ZASTARANJA
Pripoznava dolga
387. člen
(se
preneha uporabljati)
(1) Zastaranje se pretrga, ko dolžnik pripozna dolg. 
(2) Dolg lahko pripozna dolžnik ne le z upniku dano izjavo,
temveč tudi posredno, npr. da kaj plača na račun, da plača obresti ali da
zavarovanje.
Vložitev tožbe
388. člen
(se
preneha uporabljati)
Zastaranje se pretrga z vložitvijo tožbe in z vsakim drugim
upnikovim dejanjem zoper dolžnika pred sodiščem ali drugim pristojnim organom,
da bi se ugotovila, zavarovala ali izterjala terjatev.
Umaknjena, zavržena ali zavrnjena tožba
389. člen
(se
preneha uporabljati)
(1) Šteje se, da zastaranje ni bilo pretrgano z vložitvijo
tožbe ali s kakšnim drugim upnikovim dejanjem zoper dolžnika pred sodiščem ali
pred drugim pristojnim organom, storjenim z namenom, da bi se ugotovila,
zavarovala ali izterjala terjatev, če upnik umakne tožbo ali odstopi od takega
dejanja. 
(2) Prav tako se šteje, da zastaranje ni bilo pretrgano, če
je upnikova tožba ali zahteva zavržena ali zavrnjena ali če je izposlovani ali
opravljeni ukrep za izvršbo ali zavarovanje razveljavljen.
Tožba, zavržena zaradi nepristojnosti
390. člen
(se
preneha uporabljati)
(1) Če je bila tožba zoper dolžnika zavržena zaradi
nepristojnosti sodišča ali iz kakšnega drugega vzroka, ki se ne tiče same
stvari, pa vloži upnik novo tožbo v treh mesecih od pravnomočnosti odločbe, s
katero je bila tožba zavržena, se šteje, da je bilo zastaranje pretrgano že s
prvo tožbo. 
(2) Isto velja tudi za poziv v varstvo in za uveljavljanje
pobota terjatev v sporu, kot tudi v primeru, če sodišče ali drug organ napoti dolžnika,
naj svojo prijavljeno terjatev uveljavlja v pravdnem postopku.
Upnikova zahteva
391. člen
(se
preneha uporabljati)
Za pretrganje zastaranja ne zadostuje, da upnik pismeno ali
ustno zahteva od dolžnika, naj izpolni obveznost.
Zastaralni rok pri pretrganju
392. člen
(se
preneha uporabljati)
(1) Po pretrganju začne zastaranje znova teči in se čas, ki
je pretekel pred pretrganjem, ne šteje v zastaralni rok, ki ga določa zakon. 
(2) Zastaranje, pretrgano z dolžnikovo pripoznavo, začne teči
znova od pripoznave. 
(3) Če je bilo zastaranje pretrgano z vložitvijo tožbe, s
pozivom v varstvo ali z uveljavljanjem pobota terjatev v sporu oziroma s
priglasitvijo terjatve v kakšnem drugem postopku, začne znova teči od dneva, ko
je spor končan ali kako drugače poravnan. 
(4) Če je bilo zastaranje pretrgano s priglasitvijo terjatve
v stečajnem postopku, začne znova teči od dneva, ko je končan ta postopek. 
(5) To velja tudi, če je bilo zastaranje pretrgano z zahtevo
za prisilno izvršbo ali zavarovanje. 
(6) Zastaranje, ki začne po pretrganju znova teči, se dovrši,
ko preteče toliko časa, kolikor ga določa zakon za zastaranje, ki je bilo
pretrgano.
Zastaranje pri prenovitvi (novaciji)
393. člen
(se
preneha uporabljati)
Če je bilo zastaranje pretrgano z dolžnikovo pripoznavo
dolga, upnik in dolžnik pa sta se sporazumela, da bosta spremenila podlago ali
predmet obveznosti, zastara nova terjatev v času, ki je določen za njeno
zastaranje.
V. poglavje
RAZNE VRSTE OBVEZNOSTI
1. ODDELEK
Denarne obveznosti
1. odsek
SPLOŠNE DOLOČBE
Načelo monetarnega nominalizma
394. člen
(se
preneha uporabljati)
Če je predmet obveznosti vsota denarja, mora dolžnik plačati
tisto število denarnih enot, na katero se glasi obveznost, razen če zakon
določa kaj drugega.
Valuta obveznosti
395. člen
(se
preneha uporabljati)
Če se denarna obveznost v nasprotju s posebnim zveznim
zakonom glasi na plačilo v zlatu ali kakšni tuji valuti, je njeno izpolnitev
mogoče zahtevati le v domačem denarju po tečaju, ki je veljal ob nastanku
obveznosti.
Indeksna klavzula
396. člen
(se
preneha uporabljati)
Nično je pogodbeno določilo, s katerim je znesek denarne
obveznosti v domačem denarju vezan na spremembe cen za dobrine, blago in
storitve, izraženih z indeksom cen, ki ga ugotovi pooblaščena organizacija
(indeksna klavzula), vendar je veljavno, če je izbrani indeks v neposredni
gospodarski zvezi s predmetom posla, tako da nima špekulativnega pomena, ali če
je takšno določilo dogovorjeno za zavarovanje življenjske ravni pogodbene
stranke.
Drsna lestvica
397. člen
(se
preneha uporabljati)
V pogodbah, v katerih se ena pogodbena stranka zavezuje, da
bo izdelala in dobavila določene predmete, je dovoljeno določiti, da bo cena
odvisna od cen za material in od dela ter od drugih elementov, ki vplivajo na
višino proizvodnih stroškov, ob določenem času na določenem trgu.
Predčasno plačilo
398. člen
(se
preneha uporabljati)
(1) Dolžnik lahko predčasno izpolni denarno obveznost. 
(2) Nično je pogodbeno določilo, s katerim se dolžnik
odpoveduje tej pravici. 
(3) Če dolžnik predčasno izpolni denarno obveznost, ima
pravico odbiti od dolga obresti za čas od dneva plačila do zapadlosti le, če je
k temu upravičen po pogodbi ali če je to v navadi.
2. odsek
POGODBENE OBRESTI
Pogodbena obrestna mera
399. člen
(se
preneha uporabljati)
(1) Pogodbena obrestna mera med posamezniki ne sme presegati
obrestne mere, ki se v kraju izpolnitve plačuje za hranilne vloge na vpogled. 
(2) Glede najvišje pogodbene obrestne mere med drugimi
osebami se uporabljajo določbe posebnega zakona. 
(3) Če so obresti dogovorjene, nista pa določeni obrestna
mera in zapadlost, velja med posamezniki obrestna mera, ki se v kraju
izpolnitve plačuje za hranilne vloge na vpogled, med drugimi osebami pa velja
obrestna mera, ki jo banka ali druga bančna organizacija plačuje oziroma s
pogodbo določa za tako ali podobno vrsto posla, in zapadejo po izteku leta, če
ni za posamezen primer določeno kaj drugega. 
(4) Če so dogovorjene večje obresti od dovoljenih, velja
največja obrestna mera dovoljenih obresti.
Obrestne obresti
400. člen
(se
preneha uporabljati)
(1) Nično je pogodbeno določilo, ki določa, da bodo od
obresti, ko zapadejo v plačilo, začele teči obresti, če ne bodo plačane. 
(2) Vendar je lahko v pogodbi vnaprej dogovorjeno, da bo
obrestna mera večja, če dolžnik ne bo pravočasno plačal zapadlih obresti. 
(3) Določbi prejšnjih dveh odstavkov ne veljata za kreditno
poslovanje bank in drugih bančnih organizacij.
Kdaj obresti nehajo teči
401. člen
(črtan)
Obresti pri nedenarnih obveznostih
402. člen
(se
preneha uporabljati)
Določbe tega zakona o pogodbenih obrestih veljajo smiselno
tudi za druge obveznosti, pri katerih so predmet stvari, določene po vrsti.
2. ODDELEK
Obveznosti z več predmeti
1. odsek
ALTERNATIVNE OBVEZNOSTI
Pravica izbire
403. člen
(se
preneha uporabljati)
Če ima kakšna obveznost dva ali več predmetov, vendar mora
dolžnik dati le enega, da bi bil prost obveznosti, potem ima, če ni dogovorjeno
kaj drugega, pravico izbire dolžnik in obveznost preneha, ko izroči predmet, ki
ga je izbral.
Nepreklicnost in učinek izbire
404. člen
(se
preneha uporabljati)
(1) Izbira je opravljena, ko stranka, ki ima to pravico,
obvesti drugo stranko o tem, kaj je izbrala, in se od takrat ne more več
spremeniti. 
(2) Od izbire dalje se šteje, da je bila obveznost od začetka
enostavna in da je bila njen predmet že od začetka izbrana stvar.
Trajanje pravice izbire
405. člen
(se
preneha uporabljati)
(1) Dolžnik ima pravico izbire vse dotlej, dokler ni v
prisilni izvršbi ena izmed dolgovanih stvari popolnoma ali delno izročena
upniku po njegovi izbiri. 
(2) Če ima pravico izbire upnik in se ta ne izreče o njej v
roku, ki je določen za izpolnitev, lahko dolžnik zahteva od njega, naj izbere,
in mu za to določi primeren rok; po izteku tega roka preide pravica izbire na
dolžnika.
Izbira, zaupana tretjemu
406. člen
(se
preneha uporabljati)
Če naj bi izbiro opravil nekdo tretji, ki pa tega ne stori,
lahko vsaka stranka zahteva, naj to stori sodišče.
Omejitev na preostali predmet
407. člen
(se
preneha uporabljati)
Če postane kakšen predmet obveznosti nemogoč zaradi kakšnega
dogodka, za katerega ni odgovorna nobena stranka, se obveznost omeji na
preostali predmet.
Omejitev v primeru odgovornosti ene stranke
408. člen
(se
preneha uporabljati)
(1) Če postane kakšen predmet obveznosti nemogoč zaradi
dogodka, za katerega odgovarja dolžnik, in ima on pravico izbire, se obveznost
omeji na preostali predmet; če ima pravico izbire upnik, pa lahko po svoji
izbiri zahteva preostali predmet ali odškodnino. 
(2) Če postane kakšen predmet obveznosti nemogoč zaradi
dogodka, za katerega je odgovoren upnik, preneha dolžnikova obveznost, vendar
lahko v primeru, če ima on pravico izbire, zahteva odškodnino in izpolni svojo
obveznost s preostalim predmetom; če pa ima pravico izbire upnik, lahko da
odškodnino in zahteva preostali predmet.
2. odsek
FAKULTATIVNE OBVEZNOSTI IN FAKULTATIVNE TERJATVE
I. FAKULTATIVNE OBVEZNOSTI
Pravica dolžnika pri fakultativni obveznosti
409. člen
(se
preneha uporabljati)
Dolžnik, čigar obveznost ima en predmet, kateremu pa je
dopuščeno, da se oprosti svoje obveznosti s tem, da da kakšen drug določen
predmet, lahko izkoristi to možnost vse dotlej, dokler ne dobi upnik v prisilni
izvršbi popolnoma ali delno predmet obveznosti.
Pravica upnika pri fakultativni obveznosti
410. člen
(se
preneha uporabljati)
(1) Upnik sme pri fakultativni obveznosti zahtevati od
dolžnika le predmet obveznosti, ne pa tudi drugi predmet, s katerim lahko
dolžnik, če hoče, prav tako izpolni svojo obveznost. 
(2) Če postane predmet obveznosti nemogoč zaradi dogodka, za
katerega dolžnik odgovarja, sme upnik zahtevati le odškodnino, vendar se
dolžnik lahko oprosti obveznosti s tem, da da predmet, ki ga je upravičen dati
namesto dolgovanega predmeta.
II. FAKULTATIVNE TERJATVE
411. člen
(se
preneha uporabljati)
(1) Če pogodba ali zakon določa, da lahko upnik namesto
dolgovanega predmeta zahteva od dolžnika kakšen drug določen predmet, mu je
dolžnik, če upnik to zahteva, dolžan izročiti ta predmet. 
(2) Sicer veljajo za takšne fakultativne terjatve glede na
namen pogodbenikov in okoliščine posla ustrezna pravila o fakultativnih in o
alternativnih obveznostih.
3. ODDELEK
Obveznosti z več dolžniki ali upniki
1. odsek
DELJIVE OBVEZNOSTI
Delitev obveznosti in terjatev
412. člen
(se
preneha uporabljati)
(1) Obveznost je deljiva, če se lahko tisto, kar se dolguje,
razdeli in izpolni v delih, ki imajo iste lastnosti kot celi predmet, in če s
to delitvijo ne izgubi ničesar od svoje vrednosti; sicer je obveznost nedeljiva.
(2) Če je pri kakšni deljivi obveznosti več dolžnikov in ni
določena drugačna delitev, se obveznost med njimi deli na enake dele in je vsak
izmed njih odgovoren za svoj del obveznosti. 
(3) Če je pri kakšni deljivi obveznosti več upnikov in ni
določeno kaj drugega, se terjatev deli med njimi na enake dele in more vsak
upnik zahtevati le svoj del terjatve.
Domneva solidarnosti
413. člen
(se
preneha uporabljati)
Če je več dolžnikov pri kakšni deljivi, z gospodarsko pogodbo
nastali obveznosti, odgovarjajo ti upniku solidarno, razen če so pogodbeniki
izrecno odklonili solidarno odgovornost.
2. odsek
SOLIDARNE OBVEZNOSTI
I. SOLIDARNOST DOLŽNIKOV
Vsebina solidarnosti dolžnikov
414. člen
(se
preneha uporabljati)
(1) Vsak dolžnik solidarne obveznosti odgovarja upniku za
celo obveznost in lahko upnik zahteva njeno izpolnitev od kogar hoče, vse
dotlej, dokler ni popolnoma izpolnjena; vendar pa obveznost preneha, ko jo en
dolžnik izpolni, in so vsi dolžniki prosti. 
(2) Izmed več solidarnih dolžnikov lahko vsak dolguje z
drugim rokom izpolnitve, z drugimi pogoji in sploh z različnimi odmiki.
Pobot
415. člen
(se
preneha uporabljati)
(1) Vsak solidarni dolžnik se lahko sklicuje na pobot svojega
sodolžnika. 
(2) Solidarni dolžnik lahko pobota terjatev svojega
sodolžnika do upnika z upnikovo terjatvijo, vendar samo za toliko, kolikor
znaša del dolga tega sodolžnika v solidarni obveznosti.
Odpust dolga
416. člen
(se
preneha uporabljati)
(1) Z odpustom dolga po sporazumu s kakšnim solidarnim
dolžnikom so prosti obveznosti tudi drugi dolžniki. 
(2) Če pa je imel odpust namen oprostiti obveznosti le
dolžnika, kateremu je bil dolg odpuščen, se solidarna obveznost zmanjša za del,
ki glede na medsebojna razmerja med dolžniki pada nanj, drugi dolžniki pa
solidarno odgovarjajo za ostanek obveznosti.
Prenovitev
417. člen
(se
preneha uporabljati)
(1) S prenovitvijo, ki jo je upnik sklenil s kakšnim
solidarnim dolžnikom, so prosti tudi drugi dolžniki. 
(2) Če pa sta upnik in dolžnik omejila prenovitev na del
obveznosti, ki pada na dolžnika, potem obveznost drugih ne preneha, temveč se
le zmanjša za ta del.
Poravnava
418. člen
(se
preneha uporabljati)
Poravnava, ki jo je sklenil eden izmed solidarnih dolžnikov z
upnikom, nima učinka nasproti drugim dolžnikom, vendar jo imajo ti pravico
sprejeti, če ni omejena na dolžnika, s katerim je bila sklenjena.
Združitev
419. člen
(se
preneha uporabljati)
Če se v eni osebi združita lastnost upnika in lastnost
dolžnika iste solidarne obveznosti, se obveznost drugih dolžnikov zmanjša za
del, ki pada nanj.
Zamuda upnika
420. člen
(se
preneha uporabljati)
Če pride upnik v zamudo nasproti enemu solidarnemu dolžniku,
je v zamudi tudi nasproti drugim solidarnim dolžnikom.
Zamuda enega dolžnika in pripoznava dolga
421. člen
(se
preneha uporabljati)
(1) Zamuda enega solidarnega dolžnika nima učinka nasproti
drugim dolžnikom. 
(2) Isto velja tudi za dolg, ki bi ga pripoznal eden izmed
solidarnih dolžnikov.
Zadržanje in pretrganje zastaranja ter odpoved
zastaranju
422. člen
(se
preneha uporabljati)
(1) Če zastaranje ne teče ali je pretrgano nasproti enemu
dolžniku, teče naprej za druge solidarne dolžnike in se lahko dovrši; vendar
ima dolžnik, nasproti kateremu obveznost ni zastarala in ki jo je moral
izpolniti, pravico zahtevati od drugih dolžnikov, nasproti katerim je obveznost
zastarala, da mu povrnejo vsak svoj del obveznosti. 
(2) Odpoved dopolnjenemu zastaranju nima učinka nasproti drugim
dolžnikom.
Pravica izpolnitelja do povračila
423. člen
(se
preneha uporabljati)
(1) Dolžnik, ki je izpolnil obveznost, ima pravico zahtevati
od vsakega sodolžnika, da mu povrne del obveznosti, ki pada nanj. 
(2) Pri tem je brez vpliva okoliščina, če je upnik kateremu
izmed sodolžnikov dolg odpustil ali zmanjšal. 
(3) Del, ki pada na dolžnika, od katerega ni mogoče dobiti
povračila, se porazdeli sorazmerno na vse dolžnike.
Delitev na enake dele in izjema
424. člen
(se
preneha uporabljati)
(1) Če ni dogovorjeno ali ne izhaja sicer iz pravnih razmerij
med udeleženci v poslu kaj drugega, pride na vsakega dolžnika enak del. 
(2) Vendar je v primeru, če je bila solidarna obveznost
sklenjena v izključnem interesu nekega solidarnega dolžnika, ta dolžan povrniti
celoten znesek obveznosti sodolžniku, ki je poplačal upnika.
II. SOLIDARNOST UPNIKOV
Solidarnost se ne domneva
425. člen
(se
preneha uporabljati)
Kadar je na upniški strani več oseb, so solidarne le, če je
solidarnost dogovorjena ali z zakonom določena.
Vsebina solidarnosti
426. člen
(se
preneha uporabljati)
(1) Vsak solidarni upnik ima pravico zahtevati od dolžnika
izpolnitev cele obveznosti; vendar obveznost preneha tudi nasproti drugim
upnikom, ko je eden izmed njih poplačan. 
(2) Dolžnik lahko izpolni obveznost upniku, ki ga sam izbere,
vse dokler neki upnik ne zahteva izpolnitve.
Pobot
427. člen
(se
preneha uporabljati)
(1) Dolžnik lahko pobota svojo obveznost s terjatvijo
nasproti upniku, ki zahteva od njega izpolnitev. 
(2) S terjatvijo, ki jo ima nasproti kakšnemu drugemu upniku,
more dolžnik pobotati svojo obveznost le do višine tistega dela solidarne
terjatve, ki pripada temu upniku.
Odpust dolga in prenovitev
428. člen
(se
preneha uporabljati)
Z odpustom dolga in s prenovitvijo med dolžnikom in enim
upnikom se zmanjša solidarna obveznost za toliko, kolikor znaša upnikov delež
pri terjatvi.
Poravnava
429. člen
(se
preneha uporabljati)
Poravnava, ki jo sklene eden izmed solidarnih upnikov z
dolžnikom, nima učinka nasproti drugim upnikom; vendar jo imajo ti pravico
sprejeti, razen če se nanaša le na delež upnika, s katerim je bila sklenjena.
Združitev
430. člen
(se
preneha uporabljati)
Če se v osebi enega solidarnega upnika združi tudi lastnost
dolžnika, sme vsak izmed drugih solidarnih upnikov zahtevati od njega le svoj
del terjatve.
Zamuda
431. člen
(se
preneha uporabljati)
(1) Če pride dolžnik v zamudo nasproti enemu solidarnemu
upniku, je v zamudi tudi nasproti drugim upnikom. 
(2) Zamuda enega solidarnega upnika ima učinek tudi nasproti
drugim upnikom.
Pripoznava dolga
432. člen
(se
preneha uporabljati)
Pripoznava dolga enemu upniku je v prid vsem upnikom.
Zastaranje
433. člen
(se
preneha uporabljati)
(1) Če en upnik pretrga zastaranje ali če zastaranje nasproti
njemu ne teče, to ni v prid drugim upnikom in teče nasproti njim še naprej. 
(2) Odpoved zastaranju nasproti enemu upniku je v prid tudi
drugim upnikom.
Razmerja med upniki po izpolnitvi
434. člen
(se
preneha uporabljati)
(1) Vsak solidarni upnik ima pravico zahtevati od upnika, ki
je prejel izpolnitev od dolžnika, naj mu izroči delež, ki mu gre. 
(2) Če iz razmerja med upniki ne izhaja kaj drugega, gre
vsakemu solidarnemu upniku enak delež.
3. odsek
NEDELJIVE OBVEZNOSTI
435. člen
(se
preneha uporabljati)
(1) Za nedeljive obveznosti, pri katerih je več dolžnikov, se
smiselno uporabljajo predpisi o solidarnih obveznostih. 
(2) Kadar je pri nedeljivi obveznosti več upnikov, med
katerimi ni niti s pogodbo dogovorjena niti z zakonom določena solidarnost, sme
posamezen upnik le tedaj zahtevati, naj jo dolžnik izpolni njemu, če so ga
drugi upniki pooblastili, da sprejme izpolnitev; sicer pa lahko vsak upnik
zahteva od dolžnika, da izpolni obveznost vsem skupaj ali da jo položi pri
sodišču.
VI. poglavje
SPREMEMBA UPNIKA ALI DOLŽNIKA
1. ODDELEK
Odstop terjatve s pogodbo (cesija)
1. odsek
SPLOŠNE DOLOČBE
Katere terjatve se lahko prenesejo s pogodbo
436. člen
(se
preneha uporabljati)
(1) Upnik lahko s pogodbo, ki jo sklene s kom tretjim,
prenese nanj svojo terjatev, izvzemši tiste terjatve, katerih prenos je z
zakonom prepovedan, kot tudi tiste, ki so povezane z osebnostjo upnika ali
njihova narava nasprotuje prenosu na drugega. 
(2) Če sta se dolžnik in upnik dogovorila, da upnik ne bo
smel prenesti terjatve na drugega ali da je ne bo smel prenesti brez dolžnikove
privolitve, potem pogodba o odstopu nasproti dolžniku nima učinka.
Stranske pravice
437. člen
(se
preneha uporabljati)
(1) S terjatvijo preidejo na prevzemnika stranske pravice,
kot so pravica do prednostnega poplačila, hipoteka, zastava, pravice iz pogodbe
s porokom, pravice do obresti, do pogodbene kazni ipd. 
(2) Vendar sme odstopnik izročiti zastavljeno stvar
prevzemniku le, če zastavnik v to privoli; sicer ostane stvar pri odstopniku,
da jo hrani za prevzemnika. 
(3) Domneva se, da so zapadle, pa ne plačane obresti
odstopljene z glavno terjatvijo.
Obvestitev dolžnika
438. člen
(se
preneha uporabljati)
(1) Za prenos terjatve ni potrebna dolžnikova privolitev,
vendar ga mora odstopnik obvestiti o odstopu. 
(2) Izpolnitev odstopniku pred obvestilom o odstopu je
veljavna in je z njo dolžnik prost obveznosti, vendar samo, če ni vedel za
odstop; sicer obveznost ostane in jo mora izpolniti prevzemniku.
Večkratni odstop
439. člen
(se
preneha uporabljati)
Če je upnik odstopil isto terjatev raznim osebam, pripada
terjatev tistemu prevzemniku, o katerem je odstopnik najprej obvestil dolžnika
ali ki se je pri dolžniku prvi oglasil.
2. odsek
RAZMERJE MED PREVZEMNIKOM IN DOLŽNIKOM
440. člen
(se
preneha uporabljati)
(1) Prevzemnik ima nasproti dolžniku enake pravice, kot jih
je imel do odstopa nasproti njemu odstopnik. 
(2) Dolžnik lahko uveljavlja proti prevzemniku poleg
ugovorov, ki jih ima proti njemu, tudi tiste ugovore, ki bi jih lahko uveljavljal
proti odstopniku do takrat, ko je zvedel za odstop.
3. odsek
RAZMERJE MED ODSTOPNIKOM IN PREVZEMNIKOM
Izročitev zadolžnice
441. člen
(se
preneha uporabljati)
(1) Odstopnik mora izročiti prevzemniku obveznico ali drugo
zadolžnico, če jo ima, ter druge dokaze o odstopljeni terjatvi in stranskih
pravicah. 
(2) Če je odstopnik prenesel na prevzemnika le del terjatve,
mu mora izročiti overjen prepis obveznice ali kakšne druge zadolžnice, s katero
se dokazuje obstoj odstopljene terjatve. 
(3) Odstopnik mora izdati prevzemniku na njegovo zahtevo
overjeno potrdilo o odstopu.
Odgovornost za obstoj terjatve
442. člen
(se
preneha uporabljati)
Kadar je terjatev odstopljena z odplačno pogodbo, odgovarja
odstopnik za obstoj terjatve takrat, ko jo je odstopil.
Odgovornost za izterljivost
443. člen
(se
preneha uporabljati)
(1) Odstopnik odgovarja za izterljivost odstopljene terjatve,
če je bilo to dogovorjeno, vendar le do višine tistega, kar je prejel od
prevzemnika, ter za izterljivost obresti in stroškov v zvezi z odstopom in
stroškov v postopku zoper dolžnika. 
(2) Za večjo odgovornost poštenega odstopnika se ni mogoče
dogovoriti.
4. odsek
POSEBNI PRIMERI ODSTOPA TERJATEV
Odstop namesto izpolnitve ali v izterjavo
444. člen
(se
preneha uporabljati)
(1) Če dolžnik odstopi upniku svojo terjatev ali njen del
namesto izpolnitve svoje obveznosti, ugasne takrat, ko je sklenjena pogodba o
odstopu, njegova obveznost do zneska odstopljene terjatve. 
(2) Če pa dolžnik odstopi svojemu upniku svojo terjatev samo
v izterjavo, ugasne ali se zmanjša njegova obveznost šele tedaj, ko upnik
izterja odstopljeno terjatev. 
(3) V prvem in drugem primeru mora prevzemnik izročiti
odstopniku vse, kar je izterjal več, kot znaša njegova terjatev od njega. 
(4) Pri odstopu v izterjavo lahko dolžnik odstopljene
terjatve izpolni svojo obveznost tudi odstopniku, celo če je bil obveščen o
odstopu.
V zavarovanje
445. člen
(se
preneha uporabljati)
Če je bila terjatev odstopljena v zavarovanje prevzemnikove
terjatve proti odstopniku, je prevzemnik dolžan kot dober gospodarstvenik
oziroma kot dober gospodar skrbeti za izterjavo odstopljene terjatve in po
izterjatvi, potem ko obdrži zase, kolikor je potrebno za poplačilo njegove
lastne terjatve proti odstopniku, temu izročiti presežek.
2. ODDELEK
Sprememba dolžnika
1. odsek
PREVZEM DOLGA
I. SPLOŠNE DOLOČBE
Pogodba o prevzemu dolga
446. člen
(se
preneha uporabljati)
(1) Prevzem dolga se opravi s pogodbo med dolžnikom in
prevzemnikom, v katero je privolil upnik. 
(2) O sklenitvi pogodbe lahko obvesti upnika vsak od njiju,
upnik pa lahko vsakemu od njiju sporoči svojo privolitev v prevzem dolga. 
(3) Domneva se, da je upnik dal svojo privolitev, če je brez
omejitve sprejel kakšno izpolnitev od prevzemnika, ki jo je ta izpolnil v
svojem imenu. 
(4) Pogodbenika, kakor tudi vsak od njiju posebej, lahko
zahtevata od upnika, naj se v določenem roku izreče, ali privoli v prevzem
dolga; če se ta ne izreče v določenem roku, se šteje, da je privolitev
odklonil. 
(5) Pogodba o prevzemu dolga ima učinek pogodbe o prevzemu
izpolnitve, dokler upnik vanjo ne privoli, kakor tudi, če privolitev odkloni.
Primer, ko je dolg zavarovan s hipoteko
447. člen
(se
preneha uporabljati)
(1) Če je bilo ob odtujitvi kakšne nepremičnine, na kateri je
hipoteka, med pridobiteljem in odtujiteljem dogovorjeno, da bo pridobitelj
prevzel dolg nasproti hipotekarnemu upniku, se v primeru, če hipotekarni upnik
na pismeno zahtevo odtujitelja v treh mesecih ne odkloni svoje privolitve v
pogodbo o prevzemu dolga, šteje, da je vanjo privolil. 
(2) V pismeni zahtevi je treba upnika opozoriti na to
posledico, kar se sicer šteje, kakor da zahteve ni bilo.
II. UČINKI POGODBE O PREVZEMU DOLGA
Sprememba dolžnika
448. člen
(se
preneha uporabljati)
(1) S prevzemom dolga stopi prevzemnik na mesto prejšnjega
dolžnika, ta pa je s tem prost obveznosti. 
(2) Vendar v primeru, če je bil prevzemnik ob upnikovi
privolitvi v pogodbo o prevzemu dolga prezadolžen, upnik pa tega ni vedel in
tudi ni moral vedeti, prejšnji dolžnik s tem ni prost obveznosti, pogodba o
prevzemu dolga pa ima učinek pogodbe o pristopu k dolgu. 
(3) Med prevzemnikom in upnikom obstaja ista obveznost, ki je
dotlej obstajala med prejšnjim dolžnikom in upnikom.
Stranske pravice
449. člen
(se
preneha uporabljati)
(1) Stranske pravice, ki so dotlej obstajale poleg terjatve,
ostanejo še naprej; vendar pa poroštva in zastave, ki so jih dale tretje osebe,
prenehajo, če poroki in zastavniki ne privolijo v to, da bodo odgovarjali tudi
za novega dolžnika. 
(2) Če ni bilo dogovorjeno kaj drugega, prevzemnik ne
odgovarja za neizterjane obresti, ki so zapadle do prevzema.
Ugovori
450. člen
(se
preneha uporabljati)
(1) Prevzemnik lahko uveljavlja proti upniku vse ugovore, ki
izvirajo iz pravnega razmerja med prejšnjim dolžnikom in upnikom, iz katerega
izvira prevzeti dolg, ter ugovore, ki jih ima sam proti upniku. 
(2) Prevzemnik ne more uveljavljati proti upniku ugovorov, ki
izvirajo iz pravnega razmerja med njim in prejšnjim dolžnikom, ki je bilo
podlaga za prevzem dolga.
2. odsek
PRISTOP K DOLGU
Pogodba o pristopu k dolgu
451. člen
(se
preneha uporabljati)
S pogodbo med upnikom in tretjim, s katero se ta upniku
zavezuje, da bo izpolnil njegovo terjatev od dolžnika, stopi tretji v zavezo
poleg dolžnika.
Pristop k dolgu pri prevzemu kakšne premoženjske celote
452. člen
(se
preneha uporabljati)
(1) Tisti, na katerega preide po pogodbi kakšna premoženjska
celota (obrtna delavnica ipd.) posameznika ali civilne pravne osebe ali
posamezen njen del, odgovarja poleg dotedanjega imetnika in solidarno z njim za
dolgove, ki se nanašajo na to celoto oziroma njen del, vendar le do vrednosti
njenih aktiv. 
(2) Nima pravnega učinka nasproti upnikom pogodbeno določilo,
ki bi izključevalo ali omejevalo odgovornost iz prejšnjega odstavka.
3. odsek
PREVZEM IZPOLNITVE
453. člen
(se
preneha uporabljati)
(1) Izpolnitev se prevzema s pogodbo med dolžnikom in nekom
tretjim, s katero se ta dolžniku zavezuje, da bo izpolnil njegovo obveznost
nasproti njegovemu upniku. 
(2) Prevzemnik odgovarja dolžniku, če ne izpolni pravočasno
obveznosti upniku in ta zahteva izpolnitev od dolžnika. 
(3) Vendar on ne prevzema dolga in tudi ne pristopa k dolgu,
zato nima upnik nasproti njemu nobene pravice.
Drugi del
POGODBE
VII. poglavje
PRODAJA
1. ODDELEK
Splošne določbe
Pojem
454. člen
(se
preneha uporabljati)
(1) S prodajno pogodbo se prodajalec zavezuje, da bo stvar,
ki jo prodaja, izročil kupcu tako, da bo ta pridobil pravico razpolaganja
oziroma lastninsko pravico, kupec pa se zavezuje, da bo prodajalcu plačal
kupnino. 
(2) Prodajalec kakšne pravice se zavezuje, da bo kupcu
priskrbel prodano pravico; če izvrševanje te pravice zahteva posest stvari, pa
tudi, da mu bo stvar izročil.
Oblika prodaje nepremičnin
455. člen
(se
preneha uporabljati)
Pogodba o prodaji nepremičnih stvari, ki jih družbene pravne
osebe izročajo v pravni promet v mejah svojega rednega poslovanja, mora biti
sklenjena v pismeni obliki.
Nevarnost
456. člen
(se
preneha uporabljati)
(1) Do izročitve stvari kupcu trpi nevarnost naključnega
uničenja ali poškodovanja stvari prodajalec, z izročitvijo stvari pa preide
nevarnost na kupca. 
(2) Nevarnost ne preide na kupca, če je ta zaradi kakšne
napake, ki jo ima izročena stvar, razdrl pogodbo ali zahteval zamenjavo stvari.
Prehod nevarnosti pri kupčevi zamudi
457. člen
(se
preneha uporabljati)
(1) Če stvar zaradi kupčeve zamude ni bila izročena, preide
nevarnost na kupca takrat, ko pride v zamudo. 
(2) Kadar so predmet pogodbe stvari, določene po vrsti,
preide nevarnost na kupca v zamudi, če je prodajalec izločil stvari, ki so bile
očitno namenjene za izročitev, in o tem poslal kupcu obvestilo. 
(3) Kadar pa so po vrsti določene stvari takšne narave, da
prodajalec ne more izločiti njihovega dela, zadošča, če je prodajalec storil
vse, kar je bilo potrebno, da bi jih kupec lahko prevzel, in mu o tem odposlal
obvestilo.
2. ODDELEK
Sestavine prodajne pogodbe
1. odsek
STVAR
Splošno pravilo
458. člen
(se
preneha uporabljati)
(1) Stvar, za katero gre pri pogodbi, mora biti v prometu in
je nična pogodba o prodaji stvari, ki je izven prometa. 
(2) Za prodajo stvari, katerih promet je omejen, veljajo
posebni predpisi. 
(3) Prodaja se lahko nanaša tudi na bodočo stvar.
Če je bila stvar uničena pred pogodbo
459. člen
(se
preneha uporabljati)
(1) Prodajna pogodba nima pravnega učinka, če je bila stvar,
za katero gre pri pogodbi, ob njeni sklenitvi že uničena. 
(2) Če je bila stvar ob sklenitvi pogodbe le delno uničena,
lahko kupec razdre pogodbo ali pa ostane pri njej ob sorazmernem znižanju cene.
(3) Vendar ostane pogodba v veljavi in ima kupec le pravico
do znižanja cene, če delno uničenje stvari ne moti, da pogodba doseže svoj
namen, ali če je za določeno stvar taka navada v pravnem prometu.
Prodaja tuje stvari
460. člen
(se
preneha uporabljati)
Prodaja tuje stvari veže pogodbenika; vendar lahko kupec, ki
ni vedel ali ni moral vedeti, da je stvar tuja, razdre pogodbo, če zaradi tega
ne more doseči njenega namena, in zahteva odškodnino.
Prodaja sporne pravice
461. člen
(se
preneha uporabljati)
(1) Sporna pravica je lahko predmet prodajne pogodbe. 
(2) Vendar je nična pogodba, s katero bi odvetnik ali kakšen
drug prevzemnik naročila kupil sporno pravico, katere uveljavitev mu je bila
zaupana, ali si izgovoril delež pri delitvi zneska, prisojenega njegovemu
naročitelju.
2. odsek
CENA
Če cena ni določena
462. člen
(se
preneha uporabljati)
(1) Če cena v prodajni pogodbi ni določena in tudi ni v njej
dovolj podatkov, na podlagi katerih bi jo bilo mogoče določiti, pogodba nima
pravnega učinka. 
(2) Če v gospodarski prodajni pogodbi cena ni določena in
tudi ni v njej dovolj podatkov, na podlagi katerih bi jo bilo mogoče določiti,
mora kupec plačati ceno, ki jo je prodajalec normalno zaračunaval ob sklenitvi
pogodbe; če te ni, pa primerno ceno. 
(3) Za primerno ceno se šteje dnevna cena ob sklenitvi
pogodbe; če te ni mogoče ugotoviti, pa cena, ki jo ugotovi sodišče glede na
okoliščine primera.
Predpisana cena
463. člen
(se
preneha uporabljati)
Če je dogovorjena večja cena od cene, ki jo je za posamezno
vrsto stvari predpisal pristojni organ, dolguje kupec le predpisano ceno; če pa
je dogovorjeno ceno že plačal, ima pravico zahtevati vrnitev razlike.
Če je dogovorjena dnevna cena
464. člen
(se
preneha uporabljati)
(1) Če je dogovorjena dnevna cena, dolguje kupec ceno,
ugotovljeno z uradno evidenco na trgu prodajalčevega kraja takrat, ko bi morala
slediti izpolnitev. 
(2) Če takšne evidence ni, se dnevna cena določi na podlagi
elementov, s katerimi se ugotavlja cena po tržnih običajih.
Če je določitev cene zaupana tretjemu
465. člen
(se
preneha uporabljati)
Če nekdo tretji, kateremu je bila zaupana določitev cene,
noče ali ne more določiti cene, pogodbenika pa se pozneje ne zedinita o njej,
vendar pogodbe ne razdreta, se šteje, da je dogovorjena primerna cena.
Če je določitev cene prepuščena enemu pogodbeniku
466. člen
(se
preneha uporabljati)
Za pogodbeno določilo, s katerim se določitev cene pušča na
voljo enemu pogodbeniku, se šteje, kot da sploh ni bilo dogovorjeno, kupec pa
tedaj dolguje ceno kot v primeru, ko cena ni bila določena.
3. ODDELEK
Obveznosti prodajalca
1. odsek
IZROČITEV STVARI
I. SPLOŠNO O IZROČITVI
Čas in kraj izročitve
467. člen
(se
preneha uporabljati)
(1) Prodajalec je dolžan izročiti stvar kupcu v času in na
kraju, ki sta določena v pogodbi. 
(2) Prodajalec izpolni obveznost izročitve kupcu praviloma
tedaj, ko mu izroči stvar ali listino, s katero je stvar mogoče prevzeti.
Predmet izročitve
468. člen
(se
preneha uporabljati)
(1) Če ni dogovorjeno ali če ne izvira iz narave posla kaj
drugega, je prodajalec dolžan izročiti stvar kupcu v brezhibnem stanju, skupaj
z njenimi pritiklinami. 
(2) Plodovi in druge koristi od stvari pripadajo kupcu od
dneva, ko bi mu jih bil moral prodajalec izročiti.
Če je dogovorjena izročitev v določenem času
469. člen
(se
preneha uporabljati)
Če je dogovorjeno, da bo stvar izročena v določenem času, ni
pa določeno, katera stranka bo imela pravico določiti v mejah tega časa dan
izročitve, ima to pravico prodajalec, razen če iz okoliščin primera izhaja, da
je bila določitev dneva izročitve prepuščena kupcu.
Če dan izročitve ni določen
470. člen
(se
preneha uporabljati)
Če dan izročitve stvari kupcu ni določen, mora prodajalec
izročiti stvar v primernem roku po sklenitvi pogodbe, glede na naravo stvari in
na druge okoliščine.
Če kraj izročitve ni določen v pogodbi
471. člen
(se
preneha uporabljati)
(1) Če kraj izročitve ni določen v pogodbi, je treba stvar
izročiti v kraju, v katerem je imel prodajalec ob sklenitvi pogodbe stalno
prebivališče ali, če tega ni imel, začasno prebivališče; če pa je prodajalec
sklenil pogodbo v opravljanju svoje redne gospodarske dejavnosti, je treba
stvar izročiti v kraju, v katerem ima sedež. 
(2) Če pa je bilo pogodbenikoma ob sklenitvi pogodbe znano,
kje je stvar oziroma kje naj bo izdelana, je treba stvar izročiti v tem kraju.
Izročitev prevozniku
472. člen
(se
preneha uporabljati)
Če je treba stvar po pogodbi prepeljati, v pogodbi pa ni
določen kraj izpolnitve, je izročitev opravljena z izročitvijo stvari
prevozniku ali tistemu, ki organizira odpravo.
Organiziranje prevoza
473. člen
(se
preneha uporabljati)
Če je prodajalec dolžan poslati stvar kupcu, mora na običajen
način in pod običajnimi pogoji skleniti pogodbe, ki so potrebne za prevoz do določenega
kraja.
Stroški
474. člen
(se
preneha uporabljati)
Stroške z izročitvijo ter stroške pred njo trpi prodajalec,
stroške, da se odnese oziroma odpelje stvar, ter vse druge stroške po izročitvi
pa kupec, če ni dogovorjeno kaj drugega.
II. SOČASNA IZROČITEV STVARI IN PLAČILO KUPNINE
Odložitev izročitve do plačila kupnine
475. člen
(se
preneha uporabljati)
Če ni kaj drugega dogovorjeno ali v navadi, prodajalec ni
dolžan izročiti stvari, če mu kupec sočasno ne plača kupnine ali če ni
pripravljen to sočasno storiti; vendar kupec ni dolžan plačati kupnine, preden
nima možnosti, da stvar pregleda.
Odložitev izročitve pri prevozu stvari
476. člen
(se
preneha uporabljati)
(1) Kadar se stvar izroča z izročitvijo prevozniku, lahko
prodajalec odloži odpošiljatev stvari do plačila kupnine, ali pa stvar pošlje
tako, da si pridrži pravico razpolagati z njo med prevozom. 
(2) Če si je pridržal pravico razpolagati s stvarjo med
prevozom, lahko prodajalec zahteva, naj stvar ne bo izročena kupcu v namembnem
kraju, dokler ne plača kupnine; kupec pa ni dolžan plačati kupnine, preden nima
možnosti, da stvar pregleda. 
(3) Če pa je v pogodbi predvideno plačilo proti izročitvi
ustrezne listine, kupec nima pravice zavrniti plačila kupnine zaradi tega, ker
ni imel možnosti, da bi bil stvar pregledal.
Preprečitev izročitve odposlane stvari
477. člen
(se
preneha uporabljati)
(1) Če se po odpošiljatvi stvari kupcu pokaže, da so njegove
gmotne razmere take, da je utemeljen dvom, ali bo sploh mogel plačati kupnino,
lahko prodajalec prepreči izročitev stvari kupcu celo tedaj, ko ima ta že v
rokah listino, s katero je upravičen zahtevati izročitev stvari. 
(2) Prodajalec pa ne more preprečiti izročitve, če jo zahteva
nekdo tretji s pravilno listino, ki mu daje pravico zahtevati izročitev stvari,
razen če listina vsebuje pridržke glede učinka njenega prenosa ali če
prodajalec dokaže, da je imetnik listine, ko si jo je pridobil, vedoma ravnal v
njegovo škodo.
2. odsek
ODGOVORNOST ZA STVARNE NAPAKE
I. SPLOŠNO O STVARNIH NAPAKAH
Stvarne napake, za katere odgovarja prodajalec
478. člen
(se
preneha uporabljati)
(1) Prodajalec odgovarja za stvarne napake, ki jih je stvar
imela takrat, ko je nevarnost prešla na kupca, ne glede na to, ali mu je bilo
to znano ali ne. 
(2) Prodajalec odgovarja tudi za tiste stvarne napake, ki se
pokažejo potem, ko je nevarnost prešla na kupca, če so posledica vzroka, ki je
obstajal že pred tem. 
(3) Neznatna stvarna napaka se ne upošteva.
Kdaj gre za stvarne napake
479. člen
(se
preneha uporabljati)
Napaka je stvarna: 
1)    
če stvar nima lastnosti, ki so potrebne za njeno normalno rabo ali za
promet; 
2)    
če stvar nima lastnosti, ki so potrebne za posebno rabo, za katero jo
kupec kupuje, ki pa je bila prodajalcu znana oziroma bi mu morala biti znana; 
3)    
če stvar nima lastnosti in odlik, ki so bile izrecno ali molče
dogovorjene oziroma predpisane; 
4)    
če je prodajalec izročil stvar, ki se ne ujema z vzorcem ali modelom,
razen če je bil vzorec ali model pokazan le zaradi obvestila.
Napake, za katere prodajalec ne odgovarja
480. člen
(se
preneha uporabljati)
(1) Prodajalec ne odgovarja za napake iz 1. in 3. točke
prejšnjega člena, če so bile ob sklenitvi pogodbe kupcu znane ali mu niso mogle
ostati neznane. 
(2) Šteje se, da kupcu niso mogle ostati neznane tiste
napake, ki bi jih skrben človek s poprečnim znanjem in izkušenostjo človeka
enakega poklica in stroke kot kupec lahko opazil pri običajnem pregledu stvari.
(3) Vendar odgovarja prodajalec tudi za napake, ki bi jih bil
kupec z lahkoto opazil, če je izjavil, da stvar nima nobenih napak ali da ima
določene lastnosti ali odlike.
Pregled stvari in očitne napake
481. člen
(se
preneha uporabljati)
(1) Kupec je dolžan prejeto stvar na običajen način
pregledati ali jo dati v pregled, brž ko je to po normalnem teku stvari mogoče,
in o očitnih napakah obvestiti prodajalca v osmih dneh, pri gospodarskih
pogodbah pa nemudoma, sicer izgubi pravico, ki mu gre iz tega naslova. 
(2) Če je bil pregled opravljen v navzočnosti obeh strank,
mora kupec takoj sporočiti prodajalcu svoje pripombe zaradi očitnih napak,
sicer izgubi pravico, ki mu gre iz tega naslova. 
(3) Če je kupec odpravil stvar naprej, ne da bi jo predložil,
prodajalcu pa je bila ob sklenitvi pogodbe znana ali bi mu morala biti znana
možnost takšne nadaljnje odprave, je pregled mogoče odložiti, dokler stvar ne
prispe v novi namembni kraj; kupec mora v tem primeru prodajalca obvestiti o
napakah, brž ko je po normalnem teku stvari lahko zvedel zanje od svojih
odjemalcev.
Skrite napake
482. člen
(se
preneha uporabljati)
(1) Če se potem, ko je kupec prevzel stvar, pokaže, da ima
stvar kakšno napako, ki je z običajnim pregledom pri prevzemu ni bilo mogoče
opaziti (skrita napaka), mora kupec obvestiti o njej prodajalca v osmih dneh,
šteto od dneva, ko je napako opazil, pri gospodarskih pogodbah pa nemudoma;
sicer izgubi to pravico. 
(2) Prodajalec ne odgovarja za napake, ki se pokažejo potem,
ko mine šest mesecev, odkar je bila stvar izročena, razen če je bil v pogodbi
določen daljši rok.
Roki pri popravilu, zamenjavi ipd.
483. člen
(se
preneha uporabljati)
Če je bilo treba zaradi kakšne napake stvar popraviti,
izročiti drugo stvar, zamenjati dele ipd., začno roki iz prejšnjih dveh členov
teči od izročitve popravljene stvari, izročitve druge stvari, zamenjave delov
ipd.
Obvestilo o napaki
484. člen
(se
preneha uporabljati)
(1) Kupec mora v obvestilu o napaki stvari natančneje opisati
napako in zahtevati od prodajalca, da stvar pregleda. 
(2) Če je obvestilo o napaki, ki ga je kupec pravočasno
poslal prodajalcu s priporočenim pismom, brzojavko ali na kakšen drug zanesljiv
način, prispelo z zamudo ali če ga prodajalec sploh ni dobil, se vendarle
šteje, da je kupec izpolnil svojo obveznost in prodajalca obvestil.
Pomen dejstva, da je prodajalec vedel za napako
485. člen
(se
preneha uporabljati)
Kupec ne izgubi pravice sklicevati se na kakšno napako niti
tedaj, ko ni izpolnil svoje obveznosti, da bi bil stvar nemudoma pregledal, ali
obveznosti, da bi bil v določenem roku obvestil prodajalca o napaki, in niti tedaj,
ko se je napaka pokazala šele po šestih mesecih od izročitve stvari, če je bila
prodajalcu napaka znana ali mu ni mogla ostati neznana.
Pogodbena omejitev ali izključitev prodajalčeve
odgovornosti za stvarne napake
486. člen
(se
preneha uporabljati)
(1) Pogodbenika lahko omejita ali popolnoma izključita
prodajalčevo odgovornost za stvarne napake stvari. 
(2) Pogodbeno določilo o omejitvi ali izključitvi odgovornosti
za napake stvari je nično, če je bila napaka prodajalcu znana, pa o njej ni
obvestil kupca, kot tudi tedaj, ko mu je prodajalec to določilo vsilil, ker je
izkoristil svoj poseben monopolni položaj. 
(3) Kupec, ki se je odpovedal pravici razdreti pogodbo zaradi
napake stvari, obdrži zaradi teh napak druge pravice.
Prisilna javna dražba
487. člen
(se
preneha uporabljati)
Imetnik stvari, ki je bila prodana na prisilni javni dražbi,
ne odgovarja za njene napake.
II. PRAVICE KUPCA
Izpolnitev, znižanje cene, razveza pogodbe, povrnitev
škode
488. člen
(se
preneha uporabljati)
(1) Kupec, ki je o napaki pravočasno in pravilno obvestil
prodajalca, lahko: 
1)    
zahteva od prodajalca, da napako odpravi ali da mu izroči drugo stvar
brez napake (izpolnitev pogodbe); 
2)    
zahteva znižanje cene; 
3)    
izjavi, da razdira pogodbo. 
(2) V vsakem izmed teh primerov ima kupec pravico zahtevati
povrnitev škode. 
(3) Poleg tega in neodvisno od tega odgovarja prodajalec
kupcu tudi za škodo, ki jo je ta zaradi napake stvari pretrpel na drugih svojih
dobrinah, in sicer po splošnih pravilih o odškodninski odgovornosti.
Če pogodba ni izpolnjena v primernem roku
489. člen
(se
preneha uporabljati)
Če kupec ne dobi zahtevane izpolnitve pogodbe v primernem
roku, obdrži pravico razdreti pogodbo ali znižati ceno.
Kdaj kupec lahko razdre pogodbo
490. člen
(se
preneha uporabljati)
(1) Kupec lahko razdre pogodbo le, če je poprej pustil
prodajalcu primeren dodaten rok za izpolnitev pogodbe. 
(2) Kupec sme razdreti pogodbo tudi, ne da bi pustil dodatni
rok, če mu je prodajalec po obvestilu o napakah sporočil, da ne bo izpolnil
pogodbe, ali če iz okoliščin danega primera očitno izhaja, da je prodajalec
niti v dodatnem roku ne bo mogel izpolniti.
Če pogodba ni izpolnjena v dodatnem roku
491. člen
(se
preneha uporabljati)
Če prodajalec v dodatnem roku ne izpolni pogodbe, je ta razdrta
po samem zakonu, vendar jo kupec lahko obdrži v veljavi, če nemudoma izjavi
prodajalcu, da pogodba ostaja v veljavi.
Delne napake
492. člen
(se
preneha uporabljati)
(1) Če ima napake le del izročene stvari ali če je bil
izročen le del stvari oziroma manjša količina, kot je bila dogovorjena, sme
kupec pogodbo razdreti v smislu prejšnjih členov le glede tistega dela, ki ima
napake, ali le glede tistega dela ali količine, ki manjka. 
(2) Kupec sme razdreti celo pogodbo le, če dogovorjena
količina ali izročena stvar sestavlja celoto ali če ima kupec sicer opravičen
interes, da sprejme dogovorjeno stvar ali količino le v celoti.
Če je dal prodajalec kupcu večjo količino
493. člen
(se
preneha uporabljati)
(1) Če je prodajalec po vrsti določenih stvari dal kupcu po
gospodarski pogodbi večjo količino, kot je bila dogovorjena, kupec pa ne izjavi
v primernem roku, da presežek odklanja, se šteje, da je sprejel tudi ta
presežek in ga mora plačati po enaki ceni.
(2) Če kupec noče sprejeti presežka, mu mora prodajalec
povrniti škodo.
Če je določena ena cena za več stvari
494. člen
(se
preneha uporabljati)
(1) Če je z eno pogodbo in za eno ceno prodanih več stvari
ali skupina stvari, napake pa imajo samo nekatere od njih, sme kupec pogodbo
razdreti le glede teh stvari, ne pa tudi glede drugih. 
(2) Če pa sestavljajo stvari celoto, tako, da bi bilo
škodljivo, če bi se ločile, sme kupec razdreti celo pogodbo; če pa vendarle
izjavi, da razdira pogodbo le glede stvari z napako, sme prodajalec s svoje
strani razdreti pogodbo tudi glede drugih stvari.
Izguba pravice razdreti pogodbo zaradi napake
495. člen
(se
preneha uporabljati)
(1) Kupec izgubi pravico razdreti pogodbo zaradi napake
stvari, če stvari ne more vrniti ali je ne more vrniti v stanju, v kakršnem jo
je prejel. 
(2) Kupec pa vendarle lahko razdre pogodbo zaradi kakšne
napake, če je bila stvar popolnoma ali delno uničena ali pa poškodovana zaradi
napake, ki opravičuje razvezo pogodbe, ali zaradi kakšnega dogodka, ki ne
izvira niti od njega niti od koga drugega, za katerega bi on odgovarjal. 
(3) To velja tudi, če je bila stvar popolnoma ali delno
uničena ali poškodovana zaradi obveznosti kupca, da pregleda stvar, ali če je
kupec, še preden je bila napaka odkrita, porabil ali zamenjal del stvari med
njeno normalno rabo, kot tudi, če je poškodba ali zamenjava nepomembna.
Ohranitev drugih pravic
496. člen
(se
preneha uporabljati)
Kupec, ki je zato, ker ni mogel vrniti stvari ali je ni mogel
vrniti v stanju, v kakršnem jo je prejel, izgubil pravico razdreti pogodbo,
obdrži druge pravice, ki mu jih daje zakon zaradi kakšne napake.
Učinki razveze zaradi napak
497. člen
(se
preneha uporabljati)
(1) Razveza pogodbe zaradi napak stvari ima enake učinke kot
razveza dvostranskih pogodb zaradi neizpolnitve. 
(2) Kupec dolguje prodajalcu povračilo za korist od stvari
tudi tedaj, ko nima možnosti, da bi vrnil celo stvar ali njen del, pogodba pa
je bila vendarle razdrta.
Znižanje cene
498. člen
(se
preneha uporabljati)
Cena se zniža v razmerju med vrednostjo stvari brez napake in
vrednostjo stvari z napako ob sklenitvi pogodbe.
Postopno odkrivanje napak
499. člen
(se
preneha uporabljati)
Kupec, ki je dosegel znižanje cene zaradi kakšne napake, sme
pogodbo razdreti ali zahtevati ponovno znižanje cene, če se pozneje odkrije še
kakšna druga napaka.
Izguba pravic
500. člen
(se
preneha uporabljati)
(1) Pravice kupca, ki je pravočasno obvestil prodajalca o
napaki, ugasnejo po enem letu, šteto od dneva, ko mu je odposlal obvestilo,
razen če jih zaradi prodajalčeve prevare ni mogel uporabiti. 
(2) Kupec, ki je pravočasno obvestil prodajalca o napaki, pa
lahko po preteku tega roka, če še ni plačal kupnine, kot ugovor zoper
prodajalčev zahtevek, naj mu plača kupnino, uveljavlja svoj zahtevek, naj mu
zniža ceno ali povrne škodo.
III. GARANCIJA ZA BREZHIBNO DELOVANJE PRODANE STVARI
Odgovornost prodajalca in proizvajalca
501. člen
(se
preneha uporabljati)
(1) Če je prodajalec kakšnega stroja, motorja, kakšnega
aparata ali drugih podobnih stvari, ki sodijo v tako imenovano tehnično blago,
izročil kupcu garancijski list, s katerim proizvajalec jamči za brezhibno
delovanje stvari v določenem času, šteto od njene izročitve kupcu, stvar pa ne
deluje brezhibno, lahko kupec zahteva tako od prodajalca kot tudi od
proizvajalca, da jo v primernem roku popravi ali, če tega ne stori, da mu
namesto nje izroči stvar, ki brezhibno deluje. 
(2) Ta pravila ne posegajo v pravila o odgovornosti prodajalca
za napake stvari.
Zahteva za popravilo ali zamenjavo
502. člen
(se
preneha uporabljati)
(1) Če stvar ne deluje pravilno, lahko kupec v garancijskem
roku zahteva od prodajalca oziroma od proizvajalca, da jo popravi ali zamenja,
ne glede na to, kdaj se je pokazala napaka v delovanju. 
(2) Pravico ima tudi do povračila škode, ki jo je pretrpel
zaradi tega, ker stvari ni mogel uporabljati, in sicer od trenutka, ko je zahteval
popravilo ali zamenjavo, do njune izvršitve.
Podaljšanje garancijskega roka
503. člen
(se
preneha uporabljati)
(1) Pri manjšem popravilu se garancijski rok podaljša za
toliko, kolikor časa kupec ni mogel uporabljati stvari. 
(2) Če pa je bila stvar zaradi nepravilnega delovanja
zamenjana ali bistveno popravljena, začne garancijski rok teči znova od
zamenjave oziroma od vrnitve popravljene stvari. 
(3) Če je bil zamenjan ali bistveno popravljen le kakšen del
stvari, začne garancijski rok znova teči samo za ta del.
Razveza pogodbe in znižanje cene
504. člen
(se
preneha uporabljati)
Če prodajalec v primernem roku ne popravi ali ne zamenja
stvari, lahko kupec razdre pogodbo ali zniža ceno in zahteva odškodnino.
Stroški in nevarnost
505. člen
(se
preneha uporabljati)
(1) Prodajalec oziroma proizvajalec je dolžan na svoje
stroške spraviti stvar do kraja, v katerem naj bo popravljena oziroma
zamenjana, ter jo popravljeno oziroma zamenjano vrniti kupcu. 
(2) Ta čas trpi prodajalec oziroma proizvajalec nevarnost
uničenja ali poškodovanja stvari.
Odgovornost kooperantov
506. člen
(se
preneha uporabljati)
Če je pri izdelavi posameznih delov stvari ali pri posameznih
dejanjih sodelovalo več samostojnih proizvajalcev, preneha njihova iz teh delov
ali iz teh dejanj izvirajoča odgovornost nasproti končnemu proizvajalcu za
nepravilno delovanje stvari tedaj, ko preneha odgovornost končnega proizvajalca
nasproti kupcu stvari.
Izguba pravic
507. člen
(se
preneha uporabljati)
Pravice kupca nasproti proizvajalcu iz garancijskega lista
ugasnejo po enem letu, šteto od dneva, ko je zahteval od njega popravilo ali
zamenjavo stvari.
3. odsek
ODGOVORNOST ZA PRAVNE NAPAKE (VARSTVO PRED EVIKCIJO)
Pravne napake
508. člen
(se
preneha uporabljati)
(1) Prodajalec odgovarja, če ima na prodani stvari kdo tretji
kakšno pravico, ki izključuje, zmanjšuje ali omejuje kupčevo pravico, pa o njej
kupec ni bil obveščen in tudi ni privolil, da bi vzel stvar, ki je z njo
obremenjena. 
(2) Prodajalec kakšne druge pravice jamči, da ta obstaja in
da ni pravnih ovir za njeno uveljavitev.
Obvestitev prodajalca
509. člen
(se
preneha uporabljati)
Če se pokaže, da si tretji lasti kakšno pravico na stvari,
mora kupec o tem obvestiti prodajalca, razen če mu je to že znano, in zahtevati
od njega, da stvar v primernem roku oprosti take pravice ali zahteve; če pa so
predmet pogodbe stvari, določene po vrsti, mu mora izročiti drugo stvar brez
pravne napake.
Sankcije za pravne napake
510. člen
(se
preneha uporabljati)
(1) Če prodajalec ne ravna po kupčevi zahtevi in kdo kupcu
stvar vzame, je pogodba razdrta po samem zakonu; če pa je kupčeva pravica
zmanjšana ali omejena, sme kupec po svoji izbiri razdreti pogodbo ali zahtevati
sorazmerno znižanje kupnine. 
(2) Če prodajalec ne ugodi kupčevi zahtevi, naj v primernem
roku oprosti stvar pravice ali zahteve tretjega, sme kupec razdreti pogodbo, če
zaradi tega ni mogoče doseči njenega namena. 
(3) V vsakem primeru ima kupec pravico do povračila škode, ki
jo je pretrpel. 
(4) Če pa je kupec ob sklenitvi pogodbe vedel za možnost, da
mu bo stvar vzeta ali da bo njegova pravica zmanjšana ali omejena, nima pravice
do odškodnine, če se ta možnost uresniči, pač pa ima pravico zahtevati vrnitev
oziroma znižanje kupnine.
Če kupec ne obvesti prodajalca
511. člen
(se
preneha uporabljati)
Kupec, ki se je, ne da bi obvestil prodajalca, spustil s
tretjim v spor in spor izgubil, se vendarle lahko sklicuje na prodajalčevo
odgovornost za pravne napake, razen če prodajalec dokaže, da je imel na voljo
sredstva, s katerimi bi bil dosegel zavrnitev zahtevka tretjega.
Če je pravica tretjega očitno utemeljena
512. člen
(se
preneha uporabljati)
(1) Kupec ima pravico sklicevati se na prodajalčevo
odgovornost za pravne napake tudi tedaj, ko je brez prodajalčevega obvestila in
brez spora pripoznal očitno utemeljeno pravico tretjega. 
(2) Če je kupec izplačal tretjemu določeno vsoto denarja, da
bi se ta odpovedal svoji očitni pravici, je prodajalec lahko prost svoje
odgovornosti, če povrne kupcu izplačano vsoto in prizadejano škodo.
Pogodbena omejitev ali izključitev prodajalčeve
odgovornosti
513. člen
(se
preneha uporabljati)
(1) Odgovornost prodajalca za pravne napake se lahko s
pogodbo omeji ali povsem izključi. 
(2) Če pa je bila prodajalcu ob sklenitvi pogodbe znana ali
mu ni mogla ostati neznana kakšna napaka v njegovi pravici, je pogodbeno določilo
o omejitvi ali o izključitvi odgovornosti za pravne napake nično.
Omejitve javnopravne narave
514. člen
(se
preneha uporabljati)
Prodajalec odgovarja tudi za posebne omejitve javnopravne
narave, ki kupcu niso bile znane, če je on vedel zanje ali vedel, da jih je
mogoče pričakovati, pa jih kupcu ni sporočil.
Izguba pravice
515. člen
(se
preneha uporabljati)
(1) Kupčeva pravica iz pravnih napak ugasne po enem letu od
dneva, ko je zvedel za pravico tretjega. 
(2) Če pa je tretji začel spor, preden je ta rok iztekel,
kupec pa zahteval od prodajalca, naj kot intervenient stopi vanj, ugasne
kupčeva pravica šele po šestih mesecih po pravnomočno končanem sporu.
4. ODDELEK
Obveznosti kupca
1. odsek
PLAČILO KUPNINE
Čas in kraj plačila
516. člen
(se
preneha uporabljati)
(1) Kupec mora plačati kupnino ob času in v kraju, ki sta
določena v pogodbi. 
(2) Če ni takšnega pogodbenega določila ali drugačnih
običajev, je treba kupnino plačati ob izročitvi v kraju, kjer se izroča stvar. 
(3) Če kupnine ni treba plačati ob izročitvi, jo je treba
plačati v prodajalčevem stalnem prebivališču oziroma sedežu.
Obresti pri prodaji na kredit
517. člen
(se
preneha uporabljati)
Če daje na kredit prodana stvar plodove ali kakšne druge
koristi, dolguje kupec obresti od tedaj, ko mu je bila izročena, ne glede na
to, ali je kupnina zapadla v plačilo ali ne.
Plačilo kupnine pri zaporednih dobavah
518. člen
(se
preneha uporabljati)
(1) Pri zaporednih dobavah mora kupec plačati kupnino za
vsako dobavo takrat, ko jo prevzame, razen če je dogovorjeno ali če izhaja iz
okoliščin posla kaj drugega. 
(2) Če je dal kupec prodajalcu v pogodbi z zaporednimi
dobavami predujem, se prve dobave zaračunajo iz predujma, razen če ni bilo
dogovorjeno kaj drugega.
2. odsek
PREVZEM STVARI
519. člen
(se
preneha uporabljati)
(1) Prevzem stvari sestoji iz dejanj, ki so potrebna, da bi
bila izročitev možna, in iz tega, da kupec stvar odnese. 
(2) Če kupec brez utemeljenega razloga noče prevzeti stvari,
katere izročitev mu je bila na dogovorjen ali običajen način pravočasno
ponujena, sme prodajalec, če utemeljeno dvomi, da mu kupec ne bo plačal
kupnine, izjaviti, da razdira pogodbo.
5. ODDELEK
Obveznost hrambe stvari za sopogodbenika
Primeri obvezne hrambe
520. člen
(se
preneha uporabljati)
(1) Če je nevarnost zaradi kupčeve zamude prešla nanj, preden
mu je bila stvar izročena, mora prodajalec stvar hraniti kot dober
gospodarstvenik oziroma kot dober gospodar in v ta namen potrebno ukreniti. 
(2) To velja tudi za kupca, če mu je bila stvar izročena, pa
jo želi vrniti prodajalcu, bodisi zato, ker je razdrl pogodbo, bodisi zato, ker
je namesto nje zahteval drugo stvar. 
(3) Tako v prvem kot v drugem primeru ima pogodbenik, ki mora
ukreniti potrebno za ohranitev stvari, pravico do povračila za ohranitev
potrebnih stroškov.
Če kupec noče sprejeti poslane stvari
521. člen
(se
preneha uporabljati)
Če kupec noče sprejeti stvari, ki mu je bila poslana v
namembni kraj in tam dana na razpolago, jo mora prevzeti za prodajalca, če ta v
namembnem kraju ni navzoč in tudi nima tam koga drugega, ki bi jo zanj prevzel,
toda pod pogojem, da mu je to mogoče brez plačila kupnine in brez večjih
nevšečnosti ali pretiranih stroškov.
Pravice stranke, ki je dolžna hraniti stvar
522. člen
(se
preneha uporabljati)
Pogodbena stranka, ki je po prejšnjih določbah dolžna
ukreniti potrebno za ohranitev stvari, jo lahko pod pogoji in s posledicami,
navedenimi v določbah tega zakona o položitvi pri sodišču in o prodaji
dolgovane stvari, položi pri sodišču, izroči v hrambo komu drugemu ali pa proda
na račun druge stranke.
6. ODDELEK
Povrnitev škode v primeru, če se prodaja razdre
Splošno pravilo
523. člen
(se
preneha uporabljati)
Če je bila prodaja razdrta zaradi tega, ker je en pogodbenik
prekršil pogodbo, ima druga stranka pravico do povračila škode, ki jo zaradi
tega trpi, po splošnih pravilih o povrnitvi škode, nastale s kršitvijo pogodbe.
Če ima stvar dnevno ceno
524. člen
(se
preneha uporabljati)
(1) Če je bila prodaja razdrta zaradi tega, ker je en
pogodbenik prekršil pogodbo, stvar pa ima dnevno ceno, lahko druga stranka
zahteva razliko med ceno, ki je bila določena v pogodbi, in dnevno ceno na dan,
ko je bila pogodba razdrta, na trgu kraja, v katerem je bil opravljen posel. 
(2) Če na trgu kraja, v katerem je bil opravljen posel, ni
dnevne cene, se za izračun povračila vzame dnevna cena na trgu, ki ga v danem
primeru lahko nadomesti, tej ceni pa je treba prišteti razliko v prevoznih
stroških.
Če so stvari prodane ali kupljene zaradi kritja
525. člen
(se
preneha uporabljati)
(1) Če je predmet prodaje neka količina po vrsti določenih
stvari, pa ena stranka ne izpolni pravočasno svoje obveznosti, jih sme druga
stranka prodati oziroma kupiti zaradi kritja ter zahtevati razliko med ceno, ki
je bila določena v pogodbi, in ceno pri kritni prodaji oziroma kritnem kupu. 
(2) Prodaja oziroma kup zaradi kritja morata biti opravljena
v primernem roku in na primeren način. 
(3) O nameravani prodaji oziroma nameravanem kupu mora upnik
obvestiti dolžnika.
Povrnitev druge škode
526. člen
(se
preneha uporabljati)
Poleg pravice do povračila škode po pravilih iz prejšnjih
členov ima pogodbi zvesta stranka tudi pravico do povračila morebitne večje
škode.
7. ODDELEK
Primeri prodaje s posebnimi dogovori
1. odsek
PRODAJA S PREDKUPNO PRAVICO
Pojem
527. člen
(se
preneha uporabljati)
S pogodbenim določilom o predkupni pravici se kupec zavezuje,
da bo prodajalca obvestil o nameravani prodaji stvari določeni osebi ter o
pogojih te prodaje in mu ponudil, naj jo on kupi za enako ceno.
Roki za pravico in za plačilo kupnine
528. člen
(se
preneha uporabljati)
(1) Prodajalec mora na zanesljiv način obvestiti kupca o
svoji odločitvi, da bo izkoristil predkupno pravico, in sicer v enem mesecu,
šteto od dneva, ko ga je kupec obvestil o nameravani prodaji tretjemu. 
(2) Hkrati z izjavo, da on kupuje stvar, mora prodajalec
plačati kupnino, ki je bila dogovorjena s tretjim, ali jo položiti pri sodišču.
(3) Če je v pogodbi s tretjim določen rok za plačilo kupnine,
lahko prodajalec izkoristi ta rok le, če da zadostno zavarovanje.
Možnost dedovanja in odtujitve
529. člen
(se
preneha uporabljati)
Predkupne pravice glede premičnin ni mogoče odtujiti in ne
podedovati, če zakon ne določa drugače.
Pri prisilni javni dražbi
530. člen
(se
preneha uporabljati)
(1) Pri prisilni javni dražbi se prodajalec ne more
sklicevati na svojo predkupno pravico. 
(2) Vendar lahko prodajalec, čigar predkupna pravica je bila
vpisana v javni knjigi, zahteva razveljavitev dražbe, če ni bil nanjo posebej
povabljen.
Trajanje predkupne pravice
531. člen
(se
preneha uporabljati)
(1) Predkupna pravica preneha po petih letih od sklenitve
pogodbe, če ni bilo dogovorjeno, da bo prenehala prej. 
(2) Dogovorjeni daljši rok se skrajša na pet let.
Če je bil opravljen prenos lastnine, ne da bi bil o tem
obveščen prodajalec
532. člen
(se
preneha uporabljati)
(1) Če je kupec prodal stvar in prenesel lastnino na
tretjega, ne da bi o tem obvestil prodajalca, in če je bilo tretjemu znano ali
mu ni moglo ostati neznano, da ima prodajalec predkupno pravico, lahko ta v
šestih mesecih, šteto od dneva, ko je zvedel za prenos, zahteva, da se prenos
razveljavi in stvar pod enakimi pogoji odstopi njemu. 
(2) Če je kupec napačno obvestil prodajalca o pogojih za
prodajo tretjemu in je bilo tretjemu to znano ali mu ni moglo ostati neznano,
začne teči ta šestmesečni rok od dneva, ko je prodajalec zvedel za prave
pogodbene pogoje. 
(3) Predkupna pravica preneha v vsakem primeru po petih letih
od prenosa lastnine stvari na tretjega.
Zakonita predkupna pravica
533. člen
(se
preneha uporabljati)
(1) Določene osebe imajo lahko predkupno pravico po zakonu.
(2) Trajanje zakonite predkupne pravice ni omejeno.
(3) Tisti, ki imajo predkupno pravico po samem zakonu, morajo
biti pismeno obveščeni o nameravani prodaji in o njenih pogojih, sicer imajo
pravico zahtevati njeno razveljavitev.
(4) Pravila o prodaji s predkupno pravico se smiselno
uporabljajo tudi za zakonito predkupno pravico.
2. odsek
KUP NA POSKUŠNJO
Pojem
534. člen
(se
preneha uporabljati)
(1) Če je dogovorjeno, da vzame kupec stvar pod pogojem, da
jo preizkusi in ugotovi, ali ustreza njegovim željam, mora v roku, ki je
določen v pogodbi ali je v navadi, sicer pa v primernem roku, ki mu ga določi
prodajalec, obvestiti prodajalca, ali ostaja pri pogodbi ali ne; sicer se
šteje, da je od nje odstopil. 
(2) Če pa je bila stvar izročena kupcu na poskušnjo do
določenega roka, pa je ta ne vrne nemudoma po izteku roka ali ne izjavi
prodajalcu, da odstopa od pogodbe, se šteje, da je ostal pri njej.
Objektivna poskušnja
535. člen
(se
preneha uporabljati)
Če je bila poskušnja dogovorjena zato, da bi bilo
ugotovljeno, ali ima stvar določeno lastnost oziroma ali je primerna za
določeno rabo, tedaj obstanek pogodbe ni odvisen od kupčevega preudarka, temveč
od tega, ali ima stvar zares te lastnosti oziroma ali je primerna za določeno
rabo.
Nevarnost
536. člen
(se
preneha uporabljati)
Nevarnost naključnega uničenja ali poškodovanja stvari, ki je
bila kupcu izročena na poskušnjo, trpi prodajalec do kupčeve izjave, da ostaja
pri pogodbi, oziroma do izteka roka, ko mu je bil kupec dolžan stvar vrniti.
Kup po pregledu oziroma s pridržkom poskusa
537. člen
(se
preneha uporabljati)
Določbe o kupu na poskušnjo se smiselno uporabljajo za kup po
pregledu in za kup s pridržkom poskusa.
3. odsek
PRODAJA PO VZORCU ALI MODELU
538. člen
(se
preneha uporabljati)
(1) Pri prodaji po vzorcu ali modelu odgovarja prodajalec, če
stvar, ki jo je izročil kupcu, ne ustreza vzorcu ali modelu, kadar gre za
gospodarsko pogodbo, po predpisih o odgovornosti prodajalca za stvarne napake
stvari, v drugih primerih pa po predpisih o odgovornosti za neizpolnitev
obveznosti. 
(2) Vendar prodajalec ne odgovarja za neustreznost, če je
vzorec oziroma model pokazal kupcu le zato, da bi ga obvestil in da bi ta
približno ugotovil lastnost stvari, ne da bi bil pri tem obljubil ustreznost.
4. odsek
PRODAJA S SPECIFIKACIJO
539. člen
(se
preneha uporabljati)
(1) Če je v pogodbi kupcu pridržana pravica, da pozneje
določi obliko, mero ali kakšne druge podrobnosti stvari, kupec pa tega ne stori
do dogovorjenega dne ali do preteka primernega roka, šteto od prodajalčeve
zahteve, naj to stori, lahko prodajalec izjavi, da razdira pogodbo, ali pa
opravi to specifikacijo glede na tisto, kar mu je znano o kupčevih potrebah. 
(2) Če opravi specifikacijo sam prodajalec, mora obvestiti
kupca o njenih podrobnostih ter mu določiti primeren rok, da sam določi
drugačno. 
(3) Če kupec ne izrabi te možnosti, je obvezna specifikacija,
ki jo je napravil prodajalec.
5. odsek
PRODAJA S PRIDRŽKOM PRAVICE RAZPOLAGANJA OZIROMA LASTNINSKE PRAVICE
Pogoji
540. člen
(se
preneha uporabljati)
(1) Prodajalec določene premične stvari si lahko s posebnim
pogodbenim določilom pridrži pravico razpolaganja oziroma lastninsko pravico
tudi potem, ko stvar izroči kupcu, vse dotlej, dokler kupec ne plača vse
kupnine. 
(2) Pridržek pravice učinkuje nasproti kupčevim upnikom le,
če ima obliko javno overjene listine, sestavljene pred kupčevim stečajem ali
pred rubežem stvari. 
(3) Na premičnih stvareh, o katerih se vodijo posebne javne
knjige, si je mogoče pridržati pravico razpolaganja oziroma lastninsko pravico
le, če tako določajo predpisi o ureditvi in vodenju teh knjig. 
(4) Pridržka pravice razpolaganja si ni mogoče izgovoriti pri
prodaji premične stvari med družbenimi pravnimi osebami, razen če zvezni zakon
ne določa drugače.
Nevarnost
541. člen
(se
preneha uporabljati)
Nevarnost naključnega uničenja ali poškodovanja stvari trpi
kupec od takrat, ko mu je stvar izročena.
6. odsek
PRODAJA NA OBROKE
Pojem
542. člen
(se
preneha uporabljati)
(1) S pogodbo o prodaji premične stvari na obroke se
prodajalec zavezuje, da bo kupcu izročil določeno premično stvar, še preden mu
bo kupnina popolnoma izplačana, kupec pa se zavezuje, da jo bo odplačal v
obrokih v določenih časovnih presledkih. 
(2) Določbe tega odseka o prodaji na obroke se uporabljajo
le, če je kupec posameznik.
Oblika pogodbe
543. člen
(se
preneha uporabljati)
Pogodba o prodaji na obroke mora biti sestavljena v pismeni
obliki.
Bistvene sestavine pogodbe
544. člen
(se
preneha uporabljati)
(1) V pogodbeni listini morajo biti poleg stvari in njene
cene pri prodaji za gotovino, ker bi bila pogodba sicer nična, navedeni: skupen
znesek vseh obročnih odplačil, vštevši tudi tisto, kar je bilo plačano ob
sklenitvi pogodbe, znesek posameznih obrokov, njihovo število ter njihovi roki.
(2) Pogodbena listina mora vsebovati, ker bi bila pogodba
sicer nična, določilo, da lahko kupec odstopi od pogodbe, če to pismeno sporoči
prodajalcu v treh dneh po podpisu listine, ter da se kupec tej pravici ne more
vnaprej odpovedati.
Kupčeva pravica, da plača kupnino naenkrat
545. člen
(se
preneha uporabljati)
(1) Kupec lahko ob vsakem času naenkrat plača ostanek dolžne
kupnine. 
(2) Ta ostanek plača čistega, brez pogodbenih obresti in brez
stroškov. 
(3) Nasprotno pogodbeno določilo je nično.
Razveza pogodbe in zahteva za popolno plačilo kupnine
546. člen
(se
preneha uporabljati)
(1) Prodajalec lahko razdre pogodbo, če pride kupec v zamudo
z začetnim obrokom. 
(2) Po plačilu začetnega obroka lahko prodajalec razdre
pogodbo, če pride kupec v zamudo z najmanj dvema zaporednima obrokoma, ki
pomenita najmanj osmino kupnine. 
(3) Izjemoma lahko prodajalec razdre pogodbo, če pride kupec
v zamudo le z enim obrokom, kadar za plačilo kupnine niso predvideni več kot
štirje obroki. 
(4) V primerih iz drugega in tretjega odstavka tega člena
lahko prodajalec, namesto da bi razdrl pogodbo, zahteva od kupca, da plača ves
ostanek kupnine, vendar mu mora pred tem pustiti dodaten petnajstdnevni rok.
Sodno podaljšanje odplačilnih rokov
547. člen
(se
preneha uporabljati)
Kadar to opravičujejo okoliščine primera, lahko sodišče na
zahtevo kupca podaljša roke za plačilo zamujenih obrokov, če da kupec
zavarovanje, da bo izpolnil svoje obveznosti, in če prodajalec zaradi tega ne
trpi škode.
Ničnost pogodbene kazni
548. člen
(se
preneha uporabljati)
Nično je pogodbeno določilo o pogodbeni kazni za primer, če
bi se pogodba razdrla, ali za primer, če bi kupec prišel v zamudo s plačilom
kakšnega obroka kupnine.
Razveza pogodbe
549. člen
(se
preneha uporabljati)
(1) Če se pogodba razdre, mora prodajalec vrniti kupcu
prejete obroke z zakonitimi obrestmi od dneva, ko jih je prejel, in mu povrniti
nujne stroške, ki jih je imel za stvar. 
(2) Kupec mora s svoje strani vrniti prodajalcu stvar v
stanju, v kakršnem je bila tedaj, ko mu je bila izročena, in mu dati povračilo
za njeno uporabo vse do razveze pogodbe.
Uporaba pravil o prodaji na obroke
550. člen
(se
preneha uporabljati)
(1) Pravila o prodaji na obroke veljajo tudi pri drugih
dogovorih, ki imajo enako vsebino, kot je na primer zakupna pogodba z
določilom, da bo v zakup dana stvar prešla v zakupnikovo lastnino, če bo
določen čas plačeval zakupnino. 
(2) Ta pravila se uporabljajo tudi pri posojilu, ki je bilo
dano kupcu in namenjeno za nakup določenih stvari, če sta se posojilodajalec in
prodajalec sporazumela, da bo kupec stvar, ki mu jo je prodal prodajalec,
odplačeval posojilodajalcu v obrokih po pogodbi, sklenjeni med kupcem in
prodajalcem.
Ničnost določil, neugodnih za kupca
551. člen
(se
preneha uporabljati)
Nična so določila pogodbe o prodaji na obroke, ki bi bila za
kupca manj ugodna od določb tega poglavja, razen določb o pridržku pravice
razpolaganja oziroma lastninske pravice.
VIII. poglavje
MENJAVA
Pojem
552. člen
(se
preneha uporabljati)
(1) Z menjalno pogodbo se vsak pogodbenik zavezuje nasproti
svojemu sopogodbeniku, da mu bo izročil za menjavo stvar, tako da bo ta
pridobil pravico razpolaganja oziroma lastninsko pravico. 
(2) Predmet menjave so lahko tudi druge prenosne pravice.
Učinki menjalne pogodbe
553. člen
(se
preneha uporabljati)
Iz menjalne pogodbe nastanejo za vsakega pogodbenika
obveznosti in pravice, ki nastanejo iz prodajne pogodbe za prodajalca.
IX. poglavje
PRODAJNO NAROČILO
Pojem
554. člen
(se
preneha uporabljati)
(1) S pogodbo o prodajnem naročilu se prevzemnik naročila
zavezuje, da bo določeno premično stvar, ki mu jo je izročil naročitelj, prodal
za določeno ceno v določenem roku, ali pa mu jo v tem roku vrnil. 
(2) Prodajnega naročila ni mogoče preklicati.
Nevarnost uničenja in poškodovanja stvari
555. člen
(se
preneha uporabljati)
Stvar, ki je bila izročena prevzemniku naročila, ostane
naročiteljeva in on trpi nevarnost, če bi bila po naključju uničena ali
poškodovana, vendar ne more razpolagati z njo, dokler mu ni vrnjena. 
Kdaj se šteje, da je prevzemnik naročila stvar kupil
556. člen
(se
preneha uporabljati)
(1) Če prevzemnik naročila ne proda stvari in ne izroči
naročitelju določene kupnine do določenega roka, pa je v tem roku tudi ne vrne,
se šteje, da jo je kupil. 
(2) Vendar njegovi upniki stvari ne morejo zarubiti, dokler
naročitelju ne izplača kupnine.
X. poglavje
POSOJILO
1. ODDELEK
Splošne določbe
Pojem
557. člen
(se
preneha uporabljati)
(1) S posojilno pogodbo se posojilodajalec zavezuje, da bo
posojilojemalcu izročil določen znesek denarja ali določeno količino drugih
nadomestnih stvari, posojilojemalec pa se zavezuje, da mu bo po določenem času
vrnil enak znesek denarja oziroma enako količino stvari iste vrste in kakovosti.
(2) Na prejetih stvareh pridobi posojilojemalec pravico
razpolaganja oziroma lastninsko pravico.
Obresti
558. člen
(se
preneha uporabljati)
(1) Posojilojemalec se lahko zaveže, da poleg glavnice
dolguje tudi obresti. 
(2) V gospodarskih pogodbah dolguje posojilojemalec obresti,
tudi če niso bile dogovorjene.
2. ODDELEK
Obveznosti posojilodajalca
Izročitev obljubljenih stvari
559. člen
(se
preneha uporabljati)
(1) Posojilodajalec mora izročiti določene stvari ob
dogovorjenem času, če rok za izročitev ni določen, pa tedaj, ko posojilojemalec
to zahteva. 
(2) Posojilojemalčeva pravica, da zahteva izročitev določene
stvari, zastara v treh mesecih, odkar je prišel posojilodajalec v zamudo,
vsekakor pa v enem letu od sklenitve pogodbe.
Slabe gmotne razmere posojilojemalca
560. člen
(se
preneha uporabljati)
(1) Če se izkaže, da so gmotne razmere posojilojemalca take,
da je negotovo, ali bo mogel vrniti posojilo ali ne, lahko posojilodajalec
odkloni izročitev obljubljenih stvari, če tega ob sklenitvi pogodbe ni vedel,
kot tudi če so se posojilojemalčeve gmotne razmere poslabšale po sklenitvi
pogodbe. 
(2) Vendar pa mora izpolniti svojo obveznost, če mu da
posojilojemalec ali kdo drug zanj zadostno zavarovanje.
Škoda zaradi napak posojenih stvari
561. člen
(se
preneha uporabljati)
(1) Posojilodajalec mora povrniti posojilojemalcu morebitno
škodo, ki mu je bila povzročena zaradi stvarnih napak posojenih stvari. 
(2) Vendar mora v primeru, ko gre za neodplačno posojilo,
povrniti škodo le tedaj, če so mu bile napake stvari znane ali mu niso mogle
ostati neznane, pa o njih ni obvestil posojilojemalca.
3. ODDELEK
Obveznosti posojilojemalca
Rok za vrnitev posojila
562. člen
(se
preneha uporabljati)
(1) Posojilojemalec mora v dogovorjenem roku vrniti enako
količino stvari iste vrste in kakovosti. 
(2) Če pogodbenika nista določila roka za vrnitev posojila in
ga tudi ni mogoče določiti iz okoliščin, mora posojilojemalec vrniti posojilo
po izteku primernega roka, ki ne more biti krajši od dveh mesecev, šteto od
posojilodajalčeve zahteve, naj mu posojilo vrne.
Izbira ob vrnitvi posojila
563. člen
(se
preneha uporabljati)
(1) Če na posodo ni bil dan denar, dogovorjeno pa je bilo, da
bo posojilojemalec posojilo vrnil v denarju, je posojilojemalec vseeno
upravičen po lastni izbiri vrniti izposojene stvari ali denarni znesek, ki
ustreza njihovi vrednosti v času in v kraju, ki sta v pogodbi določena za
vrnitev. 
(2) To velja tudi v primeru, ko ni mogoče vrniti enake
količine stvari iste vrste in iste kakovosti.
Odstop od pogodbe
564. člen
(se
preneha uporabljati)
Posojilojemalec lahko odstopi od pogodbe, preden mu
posojilodajalec izroči obljubljene stvari; če pa ima posojilodajalec zaradi
tega kakšno škodo, jo mora povrniti.
Predčasna vrnitev posojila
565. člen
(se
preneha uporabljati)
Posojilojemalec lahko vrne posojilo tudi pred rokom, ki je
določen za vrnitev, vendar mora posojilodajalca vnaprej obvestiti o svoji
nameri in mu povrniti škodo.
4. ODDELEK
Namensko posojilo
566. člen
(se
preneha uporabljati)
Če je v pogodbi določen namen, v katerega sme posojilojemalec
porabiti izposojeni denar, ta pa ga uporabi v kakšen drug namen, lahko
posojilodajalec izjavi, da razdira pogodbo.
XI. poglavje
ZAKUP
1. ODDELEK
Splošne določbe
Pojem
567. člen
(se
preneha uporabljati)
(1) Z zakupno (najemno) pogodbo se zakupodajalec
(najemodajalec) zavezuje, da bo zakupniku (najemniku) izročil določeno stvar v
rabo, ta pa se zavezuje, da mu bo za to plačeval določeno zakupnino
(najemnino). 
(2) Raba obsega tudi uživanje stvari (pobiranje plodov), če
ni drugače dogovorjeno ali drugače v navadi.
Uporaba posebnih predpisov
568. člen
(se
preneha uporabljati)
Določbe tega poglavja se ne uporabljajo za zakupe, ki so
urejeni s posebnimi predpisi.
2. ODDELEK
Obveznosti zakupodajalca
Izročitev stvari
569. člen
(se
preneha uporabljati)
(1) Zakupodajalec mora izročiti zakupniku zakupljeno stvar v
dobrem stanju, skupaj z njenimi pritiklinami. 
(2) Stvar je v dobrem stanju, če je v stanju, ki ga določa
pogodba, če ni pogodbe, pa v stanju, da lahko rabi namenu, za katerega je
pogodba sklenjena.
Vzdrževanje stvari
570. člen
(se
preneha uporabljati)
(1) Zakupodajalec mora med zakupom stvar vzdrževati v dobrem
stanju in jo zato po potrebi popravljati. 
(2) Zakupniku mora povrniti stroške z vzdrževanjem stvari, ki
jih je ta plačal namesto njega. 
(3) Stroški za drobna popravila, ki jih je povzročila
normalna raba stvari, ter stroški same rabe gredo v breme zakupnika. 
(4) Zakupnik mora o potrebnih popravilih obvestiti
zakupodajalca.
Razveza pogodbe in znižanje zakupnine zaradi popravil
571. člen
(se
preneha uporabljati)
(1) Če potrebna popravila v zakup vzete stvari v precejšnji
meri in daljši čas ovirajo njeno rabo, lahko zakupnik pogodbo razdre. 
(2) Pravico ima do znižanja zakupnine, v sorazmerju s tem,
koliko je bila zaradi takih popravil raba stvari omejena.
Spremembe na zakupljeni stvari
572. člen
(se
preneha uporabljati)
(1) Med trajanjem zakupa zakupodajalec brez privolitve
zakupnika ne sme delati sprememb na stvari, ki jo je dal v zakup, če bi to
oviralo njeno rabo. 
(2) Če se s spremembami na stvari v določeni meri zmanjša
zakupnikova raba, se v ustreznem sorazmerju zmanjša tudi zakupnina.
Odgovornost za stvarne napake
573. člen
(se
preneha uporabljati)
(1) Zakupodajalec odgovarja zakupniku za vse napake v zakup
dane stvari, ki ovirajo njeno dogovorjeno ali normalno rabo, ne glede na to,
ali je zanje vedel ali ne, ter za manjkajoče lastnosti ali odlike, ki so bile
izrecno ali molče dogovorjene. 
(2) Manj pomembne napake se ne upoštevajo.
Napake, za katere zakupodajalec ne odgovarja
574. člen
(se
preneha uporabljati)
(1) Zakupodajalec ne odgovarja za napake v zakup dane stvari,
ki so bile ob sklenitvi pogodbe zakupniku znane ali mu niso mogle ostati
neznane. 
(2) Vendar odgovarja zakupodajalec tudi za napako v zakup
dane stvari, ki je ostala zakupniku neznana iz hude malomarnosti, če je zanjo
vedel, pa jo je zakupniku namenoma zamolčal.
Razširitev odgovornosti za stvarne napake
575. člen
(se
preneha uporabljati)
Zakupodajalec odgovarja za vse napake v zakup dane stvari, če
je trdil, da stvar nima nikakršnih napak.
Pogodbena izključitev ali omejitev odgovornosti
576. člen
(se
preneha uporabljati)
(1) Odgovornost za stvarne napake v zakup dane stvari je
lahko s pogodbo izključena ali omejena. 
(2) Pogodbeno določilo, s katerim naj bi bila ta odgovornost
izključena ali omejena, je nično, če je zakupodajalec vedel za napake, pa jih
je zakupniku namenoma zamolčal, ali če je napaka taka, da onemogoča rabo v
zakup vzete stvari, kot tudi, če je zakupodajalec izkoristil svoj monopolni
položaj in mu to določilo vsilil.
Obvestitev zakupodajalca o napakah in nevarnostih
577. člen
(se
preneha uporabljati)
(1) Zakupnik je dolžan brez nepotrebnega odlašanja obvestiti
zakupodajalca o vsaki napaki v zakup vzete stvari, ki se pokaže med zakupom,
razen če zakupodajalec zanjo že ve. 
(2) Prav tako je dolžan obvestiti zakupodajalca o vsaki
nepričakovani nevarnosti, ki med zakupom zagrozi v zakup vzeti stvari, da lahko
potrebno ukrene. 
(3) Zakupnik, ki zakupodajalca ne obvesti o napaki ali o
nastali nevarnosti, za katero ta ni vedel, izgubi pravico do povračila
morebitne škode, ki jo pretrpi zaradi napake ali nastale nevarnosti, povrniti
pa mora škodo, ki jo zaradi tega pretrpi zakupodajalec.
Zakupnikove pravice, če ima stvar kakšno napako
578. člen
(se
preneha uporabljati)
(1) Če ima v zakup vzeta stvar ob izročitvi kakšno napako, ki
je ni mogoče odpraviti, lahko zakupnik po lastni izbiri razdre pogodbo ali
zahteva znižanje zakupnine. 
(2) Če ima stvar kakšno napako, ki jo je mogoče odpraviti
brez večjih nevšečnosti za zakupnika, izročitev stvari v določenem roku pa ni
bila bistvena sestavina pogodbe, lahko zakupnik zahteva, da mu zakupodajalec
napako v primernem roku odpravi ali zniža zakupnino. 
(3) Če zakupodajalec napake ne odpravi v primernem dodatnem
roku, ki mu ga je določil zakupnik, lahko ta pogodbo razdre ali zahteva nižjo
zakupnino. 
(4) Zakupnik ima v vsakem primeru pravico do povračila škode.
Če nastane napaka med zakupom in če stvar nima
dogovorjene ali običajne lastnosti
579. člen
(se
preneha uporabljati)
(1) Določbe prejšnjega člena se uporabljajo tudi v primeru,
če se pokaže med zakupom na zakupljeni stvari kakšna napaka. 
(2) Uporabljajo se tudi tedaj, če zakupljena stvar nima neke
lastnosti, ki bi jo morala imeti po pogodbi ali po običaju, ali če izgubi to
lastnost med zakupom.
Odgovornost zakupodajalca za pravne napake
580. člen
(se
preneha uporabljati)
(1) Kadar si kdo tretji lasti na zakupljeni stvari ali na
nekem njenem delu kakšno pravico in se s svojo zahtevo obrne na zakupnika, kot
tudi če samovoljno vzame stvar zakupniku, mora ta o tem obvestiti
zakupodajalca, razen če on to že ve; sicer odgovarja za škodo. 
(2) Če se ugotovi, da ima tretji kakšno pravico, ki popolnoma
izključuje zakupnikovo pravico do rabe stvari, je zakupna pogodba razdrta po
samem zakonu, zakupodajalec pa mora zakupniku povrniti škodo. 
(3) Če se s pravico tretjega zgolj omejuje zakupnikova
pravica, lahko ta po lastni izbiri pogodbo razdre ali zahteva znižanje
zakupnine, v vsakem primeru pa lahko zahteva tudi povrnitev škode.
3. ODDELEK
Obveznosti zakupnika
Raba stvari po pogodbi
581. člen
(se
preneha uporabljati)
(1) Zakupnik je dolžan uporabljati stvar kot dober gospodarstvenik
oziroma dober gospodar. 
(2) Uporabljati jo sme le tako, kot to določa pogodba ali
kakršen je namen stvari. 
(3) Odgovoren je za škodo, ki nastane zato, ker je v zakup
vzeto stvar uporabljal v nasprotju s pogodbo ali z njenim namenom, ne glede na
to, ali jo je uporabljal sam ali nekdo, ki je delal po njegovem naročilu,
podzakupnik ali kdo drug, ki mu je on omogočil rabo stvari.
Odpoved zaradi pogodbi nasprotne rabe
582. člen
(se
preneha uporabljati)
Če zakupnik tudi po zakupodajalčevem opominu uporablja stvar
v nasprotju s pogodbo ali z njenim namenom ali če zanemarja njeno vzdrževanje
in je nevarno, da bo nastala za zakupodajalca precejšnja škoda, lahko ta pogodbo
odpove brez odpovednega roka.
Plačevanje zakupnine
583. člen
(se
preneha uporabljati)
(1) Zakupnik je dolžan plačevati zakupnino v rokih, ki jih
določa pogodba ali zakon, če ni pogodbe in zakona, pa tako, kot je navada v
kraju, kjer mu je bila stvar izročena. 
(2) Če ni drugače dogovorjeno ali drugačna navada v kraju
izročitve in je stvar dana v zakup za eno ali več let, se plačuje zakupnina
polletno; če je dana v zakup za krajši čas, pa po izteku tega časa.
Odpoved zaradi neplačane zakupnine
584. člen
(se
preneha uporabljati)
(1) Zakupodajalec lahko odpove zakupno pogodbo, če zakupnik
ne plača zakupnine niti v 15 dneh, odkar je zakupodajalec to zahteval. 
(2) Vendar ostane pogodba v veljavi, če plača zakupnik dolžno
zakupnino, preden mu je sporočena odpoved.
Vrnitev v zakup vzete stvari
585. člen
(se
preneha uporabljati)
(1) Zakupnik je dolžan varovati v zakup vzeto stvar in jo po
prenehanju zakupa vrniti nepoškodovano. 
(2) Stvar vrne v kraju, v katerem mu je bila izročena. 
(3) Zakupnik ne odgovarja za obrabljenost stvari zaradi
normalne rabe in tudi ne za poškodbe, nastale zaradi tega, ker je stvar
doslužila. 
(4) Če je med zakupom izvršil na stvari kakšne spremembe, jo
je dolžan vrniti v stanju, v kakršnem je bila, ko jo je dobil v zakup. 
(5) Vzeti sme dodatke, ki jih je dodal stvari, če se dajo
ločiti, ne da bi se stvar poškodovala, vendar jih zakupodajalec lahko obdrži,
če mu nadomesti njihovo vrednost ob vrnitvi.
4. ODDELEK
Podzakup
Kdaj se stvari lahko dajo v podzakup
586. člen
(se
preneha uporabljati)
(1) Če ni drugače dogovorjeno, lahko da zakupnik zakupljeno
stvar v zakup drugemu (podzakup) ali mu jo kako drugače izroči v rabo, vendar
le, če s tem ne prizadene škode zakupodajalcu. 
(2) Zakupnik jamči zakupodajalcu, da bo podzakupnik stvar
uporabljal po zakupni pogodbi.
Kdaj lahko zakupodajalec odkloni dovoljenje
587. člen
(se
preneha uporabljati)
Kadar je za podzakup stvari potrebno dovoljenje
zakupodajalca, ga sme ta odkloniti samo iz utemeljenih razlogov.
Odpoved zaradi nedovoljenega podzakupa
588. člen
(se
preneha uporabljati)
Zakupodajalec lahko odpove zakupno pogodbo, če da zakupnik v
zakup vzeto stvar v podzakup brez njegovega dovoljenja, ko je to po zakonu ali
po pogodbi potrebno.
Neposredna zahteva zakupodajalca
589. člen
(se
preneha uporabljati)
Da zakupodajalec izterja od zakupnika svoje iz zakupa nastale
terjatve, lahko zahteva neposredno od podzakupnika plačilo zneska, ki ga ta
dolguje zakupniku iz podzakupa.
Prenehanje podzakupa po samem zakonu
590. člen
(se
preneha uporabljati)
Podzakup preneha v vsakem primeru, ko preneha zakup.
5. ODDELEK
Odtujitev v zakup dane stvari
Odtujitev po izročitvi v zakup
591. člen
(se
preneha uporabljati)
(1) Pri odtujitvi stvari, ki je bila pred tem izročena nekomu
drugemu v zakup, stopi pridobitelj stvari na mesto zakupodajalca in nastajajo
potem pravice in obveznosti iz zakupa med njim in zakupnikom. 
(2) Pridobitelj ne more zahtevati, naj mu zakupnik izroči
stvar pred pretekom časa, za katerega je bil zakup dogovorjen; če trajanje
zakupa ni določeno ne s pogodbo ne z zakonom, pa ne pred iztekom odpovednega
roka. 
(3) Za obveznosti, ki jih ima pridobitelj iz zakupa,
odgovarja prenosnik kot solidarni porok.
Pravica do zakupnine
592. člen
(se
preneha uporabljati)
(1) Pridobitelj v zakup dane stvari ima pravico do zakupnine
od prvega naslednjega roka po pridobitvi stvari, če ni bilo kako drugače
dogovorjeno; če pa je prenosnik prejel to zakupnino vnaprej, mu jo mora
odstopiti. 
(2) Od trenutka, ko je zakupnik obveščen o odtujitvi v zakup
dane stvari, sme plačati zakupnino samo pridobitelju.
Odtujitev v zakup dane stvari pred izročitvijo
zakupniku
593. člen
(se
preneha uporabljati)
(1) Če je bila stvar, glede katere je bila sklenjena zakupna
pogodba, izročena pridobitelju, ne pa zakupniku, stopi pridobitelj stvari na
mesto zakupodajalca in prevzame njegove obveznosti do zakupnika, če je ob
sklenitvi pogodbe o odtujitvi vedel za zakupno pogodbo. 
(2) Pridobitelj, ki ob sklenitvi pogodbe o odtujitvi ni vedel
za zakupno pogodbo, ni dolžan izročiti stvari zakupniku, zakupnik pa lahko
zahteva od zakupodajalca le povrnitev škode. 
(3) Za obveznosti, ki jih ima pridobitelj nasproti zakupniku
iz zakupa, odgovarja prenosnik kot solidarni porok.
Odpoved pogodbe zaradi odtujitve stvari
594. člen
(se
preneha uporabljati)
Če so zaradi odtujitve v zakup dane stvari pravice in
obveznosti zakupodajalca prešle na pridobitelja, lahko zakupnik v vsakem
primeru odpove pogodbo, spoštovati pa mora zakonite odpovedne roke.
6. ODDELEK
Prenehanje zakupa
Pretek določenega časa
595. člen
(se
preneha uporabljati)
(1) Zakupna pogodba, ki je bila sklenjena za določen čas,
preneha že s samim pretekom časa, za katerega je bila sklenjena. 
(2) To velja tudi v primerih, ko pogodbenika nista izrazila
volje in je trajanje zakupa določeno z zakonom.
Molče obnovljen zakup
596. člen
(se
preneha uporabljati)
(1) Če zakupnik po preteku časa, za katerega je bila
sklenjena zakupna pogodba, še naprej uporablja stvar, zakupodajalec pa temu ne
nasprotuje, se šteje, da je sklenjena nova zakupna pogodba za nedoločen čas, z
enakimi pogoji kot prejšnja. 
(2) Zavarovanja, ki so jih dale tretje osebe za prvi zakup,
prenehajo s pretekom časa, za katerega je bil zakup sklenjen.
Odpoved
597. člen
(se
preneha uporabljati)
(1) Zakupna pogodba, katere trajanje ni določeno in ga iz
okoliščin ali krajevnih običajev tudi ni mogoče določiti, preneha z odpovedjo,
ki jo vsaka stranka lahko da drugi, spoštujoč določeni odpovedni rok. 
(2) Če odpovedni rok ni določen s pogodbo ali z zakonom ali
po krajevnih običajih, potem je ta rok osem dni; odpoved pa se ne sme dati ob
neprimernem času. 
(3) Če so v zakup vzete stvari nevarne za zdravje, lahko
zakupnik odpove pogodbo brez odpovednega roka, celo če je ob sklenitvi pogodbe
to vedel. 
(4) Zakupnik se ne more odpovedati pravici iz tretjega
odstavka tega člena.
Uničenje stvari zaradi višje sile
598. člen
(se
preneha uporabljati)
(1) Zakup preneha, če je v zakup vzeta stvar uničena zaradi
kakšnega primera višje sile. 
(2) Če je v zakup vzeta stvar delno uničena ali samo
poškodovana, lahko zakupnik razdre pogodbo, ali pa še naprej ostane pri zakupu
in zahteva ustrezno znižanje zakupnine.
Smrt
599. člen
(se
preneha uporabljati)
Če zakupnik ali zakupodajalec umre in ni drugače dogovorjeno,
se zakup nadaljuje z njegovimi dediči.
XII. poglavje
POGODBA O DELU
1. ODDELEK
Splošne določbe
Pojem
600. člen
(se
preneha uporabljati)
S pogodbo o delu (podjemu) se prevzemnik posla (podjemnik,
izvajalec) zavezuje opraviti določen posel, kot je izdelava ali popravilo
kakšne stvari, kakšno telesno ali umsko delo ipd., naročnik pa zavezuje, da mu
bo za to plačal.
Razmerje s prodajno pogodbo
601. člen
(se
preneha uporabljati)
(1) Pogodba, s katero se ena stranka zavezuje izdelati
določeno premično stvar iz svojega materiala, se šteje v dvomu za prodajno
pogodbo. 
(2) Vendar pa pogodba ostane pogodba o delu, če se je
naročnik zavezal dati bistven del materiala, ki je potreben za izdelavo stvari.
(3) Vsekakor se pogodba šteje za pogodbo o delu, če sta imela
pogodbenika v mislih zlasti prevzemnikovo delo.
Kakovost prevzemnikovega materiala
602. člen
(se
preneha uporabljati)
(1) Če je dogovorjeno, da bo prevzemnik posla izdelal stvar
iz svojega materiala, ni pa določena kakovost, je prevzemnik dolžan dati
material srednje kakovosti. 
(2) Naročniku odgovarja za kakovost uporabljenega materiala
enako kot prodajalec.
2. ODDELEK
Nadzor
603. člen
(se
preneha uporabljati)
Naročnik ima pravico nadzorovati posel in dajati navodila, če
to ustreza naravi posla, prevzemnik pa mu mora to omogočiti.
3. ODDELEK
Sklenitev pogodbe po licitaciji
Vabilo k licitaciji o ceni del
604. člen
(se
preneha uporabljati)
(1) Vabilo k licitaciji za izvršitev določenih del po
določenih pogojih in ob določenih jamstvih, naslovljeno na določeno ali
nedoločeno število oseb, zavezuje vabilca, da sklene pogodbo o teh delih s
tistim, ki ponudi najnižjo ceno, razen če je to obveznost v vabilu k licitaciji
izključil. 
(2) Če je izključena obveznost sklenitve pogodbe, se šteje
vabilo k licitaciji za vabilo zainteresiranim, naj oni napravijo ponudbe za
pogodbo po objavljenih pogojih.
Vabilo k licitaciji za umetniško ali tehnično rešitev
nameravanih del
605. člen
(se
preneha uporabljati)
Vabilo k licitaciji za umetniško ali tehnično rešitev
nameravanih del, naslovljeno na določeno ali nedoločeno število oseb, zavezuje
vabilca, da po pogojih, ki jih vsebuje vabilo, sklene pogodbo z udeležencem
licitacije, katerega rešitev sprejme komisija vnaprej objavljene sestave, razen
če je to obveznost v vabilu k licitaciji izključil.
4. ODDELEK
Prevzemnikove obveznosti
Napake materiala
606. člen
(se
preneha uporabljati)
(1) Prevzemnik posla je dolžan opozoriti naročnika na napake
materiala, ki mu ga je naročnik izročil, kar jih je opazil ali moral opaziti,
ker sicer odgovarja za škodo. 
(2) Če je naročnik zahteval, naj stvar izdela iz materiala z
napakami, na katere ga je prevzemnik posla opozoril, mora prevzemnik ravnati po
njegovi zahtevi, razen če je očitno, da material ni primeren za naročeno delo,
ali če bi izdelava iz zahtevanega materiala lahko škodila prevzemnikovemu
ugledu; v tem primeru lahko prevzemnik pogodbo razdre. 
(3) Prevzemnik posla je dolžan opozoriti naročnika na
pomanjkljivosti v njegovem naročilu ter na druge okoliščine, za katere je vedel
ali moral vedeti in bi bile lahko pomembne za naročeno delo ali za njegovo
pravočasno izvršitev, ker sicer odgovarja za škodo.
Obveznost izvršiti delo
607. člen
(se
preneha uporabljati)
(1) Prevzemnik je dolžan izvršiti delo po dogovoru in po
pravilih posla. 
(2) Izvršiti ga mora v določenem času, če čas ni določen, pa
v času, ki je razumljivo potreben za take posle. 
(3) Ne odgovarja za zamudo, nastalo zato, ker mu naročnik ni
pravočasno izročil materiala, ali zato, ker je zahteval spremembe, ali zato,
ker mu ni izplačal dolžnega predujma, in sploh za zamudo, nastalo zaradi
naročnikovega ravnanja.
Razveza pogodbe zaradi odstopa od dogovorjenih pogojev
608. člen
(se
preneha uporabljati)
(1) Če se med izvrševanjem dela izkaže, da se prevzemnik
posla ne drži pogodbenih pogojev in sploh da ne dela, kot bi moral, in da bo
imelo izvršeno delo napake, ga lahko naročnik na to opozori in mu določi
primeren rok, da svoje delo prilagodi svojim obveznostim. 
(2) Če do izteka tega roka prevzemnik ne izpolni naročnikove
zahteve, lahko le-ta pogodbo razdre in zahteva povrnitev škode.
Razveza pogodbe pred iztekom roka
609. člen
(se
preneha uporabljati)
(1) Če je rok bistvena sestavina pogodbe, prevzemnik pa je z
začetkom ali dovršitvijo posla v taki zamudi, da je očitno, da ga ne bo
pravočasno končal, lahko naročnik pogodbo razdre in zahteva povrnitev škode. 
(2) To pravico ima naročnik tudi tedaj, ko rok ni bistvena
sestavina pogodbe, če zaradi take zamude očitno nima več interesa za izpolnitev
pogodbe.
Zaupanje izvršitve posla tretjemu
610. člen
(se
preneha uporabljati)
(1) Če iz pogodbe ali narave posla ne izhaja kaj drugega,
prevzemnik ni dolžan osebno opraviti posla. 
(2) Tudi če posla ne opravi osebno, je prevzemnik zanj še
naprej odgovoren naročniku.
Odgovornost za sodelavce
611. člen
(se
preneha uporabljati)
Prevzemnik odgovarja za osebe, ki so po njegovem naročilu
delale pri prevzetem poslu, kot da bi ga bil sam opravil.
Neposredna zahteva prevzemnikovih sodelavcev od
naročnika
612. člen
(se
preneha uporabljati)
Sodelavci se za svoje terjatve od prevzemnika posla lahko
obrnejo neposredno na naročnika in zahtevajo od njega, da jim te terjatve
izplača iz vsote, ki jo v tistem trenutku dolguje prevzemniku, če so
pripoznane.
Izročitev izdelane stvari naročniku
613. člen
(se
preneha uporabljati)
(1) Prevzemnik posla je dolžan izročiti naročniku izdelano
ali popravljeno stvar. 
(2) Te obveznosti je prost, če je bila stvar, ki jo je
izdelal ali popravil, uničena iz vzroka, za katerega ne odgovarja.
5. ODDELEK
Odgovornost za napake
Pregled izvršenega dela in obvestitev prevzemnika
614. člen
(se
preneha uporabljati)
(1) Naročnik je dolžan pregledati izvršeno delo, brž ko je to
po normalnem teku stvari mogoče, in o ugotovljenih napakah nemudoma obvestiti
prevzemnika. 
(2) Če naročnik na prevzemnikovo zahtevo, naj pregleda in
prevzame izvršeno delo, brez utemeljenega razloga tega ne stori, se šteje, da
je delo prevzeto. 
(3) Po pregledu in prevzemu opravljenega dela prevzemnik ni
več odgovoren za napake, ki jih je bilo mogoče opaziti pri navadnem pregledu,
razen če je zanje vedel, pa jih naročniku ni pokazal.
Skrite napake
615. člen
(se
preneha uporabljati)
(1) Če se pozneje pokaže kakšna napaka, ki je pri navadnem
pregledu ni bilo mogoče odkriti, se naročnik vseeno lahko sklicuje nanjo, s
pogojem, da o njej obvesti prevzemnika posla čim prej, najpozneje pa v enem
mesecu, ko je bila odkrita. 
(2) Po dveh letih od prevzema opravljenega posla se naročnik
ne more več sklicevati na napake.
Prenehanje pravice
616. člen
(se
preneha uporabljati)
(1) Naročnik, ki je prevzemnika pravočasno obvestil o napakah
izvršenega posla, po enem letu od tega obvestila ne more več sodno uveljavljati
svoje pravice. 
(2) Če je naročnik o napakah pravočasno obvestil prevzemnika,
pa lahko tudi po izteku tega roka z ugovorom zoper njegov zahtevek za plačilo
uveljavlja svojo pravico do znižanja plačila in do povračila škode.
Kdaj prevzemnik nima pravice sklicevati se na prejšnje
člene
617. člen
(se
preneha uporabljati)
Prevzemnik posla se ne more sklicevati na neko določbo
prejšnjih členov, če se napaka nanaša na dejstva, ki so mu bila znana ali mu
niso mogla ostati neznana, pa jih ni sporočil naročniku.
Pravica zahtevati odpravo napak
618. člen
(se
preneha uporabljati)
(1) Naročnik, ki je pravilno obvestil prevzemnika, da ima
izvršeno delo neko napako, lahko zahteva od njega, da mu napako odpravi, in mu
za to določi primeren rok. 
(2) Pravico ima tudi do povračila škode, ki jo je zaradi tega
pretrpel. 
(3) Če bi odprava napake zahtevala pretirane stroške, jo
prevzemnik dela lahko odkloni, vendar ima v tem primeru naročnik po svoji
izbiri pravico znižati plačilo ali razdreti pogodbo, in pa pravico do povračila
škode.
Poseben primer, ko se pogodba razdre
619. člen
(se
preneha uporabljati)
Če ima opravljeni posel tako napako, da je delo neuporabno,
ali če je opravljen v nasprotju z izrecnimi pogodbenimi pogoji, lahko naročnik
pogodbo razdre in zahteva povračilo škode, ne da bi prej zahteval odpravo
napake.
Naročnikova pravica glede drugih napak izvršenega posla
620. člen
(se
preneha uporabljati)
(1) Če ima izvršeni posel napako, ki ni taka, da bi bilo delo
neuporabno, oziroma če posel ni izvršen v nasprotju z izrecnimi pogodbenimi
pogoji, je naročnik dolžan dovoliti prevzemniku, da napako odpravi. 
(2) Naročnik lahko določi prevzemniku posla primeren rok za
odpravo napake. 
(3) Če prevzemnik ne odpravi napake do izteka tega roka, jo
lahko naročnik po lastni izbiri odpravi na njegov račun, ali zniža plačilo, ali
pa razdre pogodbo. 
(4) Naročnik ne more izkoristiti pravice, da bi razdrl
pogodbo, če gre za neznatno napako. 
(5) V vsakem primeru ima tudi pravico do povračila škode.
Znižanje plačila
621. člen
(se
preneha uporabljati)
Plačilo se zniža v razmerju med vrednostjo izvršenega dela ob
sklenitvi pogodbe brez napake in vrednostjo, ki bi jo tedaj imelo izvršeno delo
z napako.
6. ODDELEK
Obveznost naročnika
Obveznost prevzeti delo
622. člen
(se
preneha uporabljati)
Naročnik je dolžan prevzeti delo, ki je bilo izvršeno po
določilih pogodbe in pravilih posla.
Določitev plačila in izplačilo
623. člen
(se
preneha uporabljati)
(1) Plačilo se določi s pogodbo, če ni določeno z obvezno
tarifo ali s kakšnim drugim obveznim aktom. 
(2) Če plačilo ni določeno, ga določi sodišče tako, da
ustreza vrednosti dela, za tak posel normalno potrebnemu času kot tudi za to
vrsto dela običajnemu plačilu. 
(3) Naročnik ni dolžan izplačati plačila, preden ne pregleda
izvršenega dela in ga ne potrdi, razen če ni drugače dogovorjeno. 
(4) To velja tudi, če sta dogovorjeni izvršitev in izročitev
dela po delih.
Izračun z izrecnim jamstvom
624. člen
(se
preneha uporabljati)
(1) Če je bilo plačilo dogovorjeno na podlagi izračuna z
izrecnim jamstvom prevzemnika posla za njegovo pravilnost, ta ne sme zahtevati
večjega plačila, celo če je v posel vložil več dela in če je izvršitev terjala
večje stroške, kot je pričakoval. 
(2) S tem ni izključena uporaba pravil o razvezi in spremembi
pogodbe zaradi spremenjenih okoliščin. 
(3) Če je bilo plačilo dogovorjeno na podlagi izračuna brez
izrecnega prevzemnikovega jamstva za njegovo pravilnost in se med delom izkaže,
da je prekoračitev neogibna, mora prevzemnik posla o tem nemudoma obvestiti
naročnika, sicer izgubi kakršnokoli terjatev zaradi večjih stroškov.
7. ODDELEK
NEVARNOST
Če je dal material prevzemnik
625. člen
(se
preneha uporabljati)
(1) Če je dal material za izdelavo stvari prevzemnik posla,
pa je bila stvar iz kakršnegakoli vzroka poškodovana ali uničena pred
izročitvijo naročniku, gre to na prevzemnikovo nevarnost in nima pravice do
povračila za dani material in ne do plačila za svoje delo. 
(2) Če je naročnik pregledal izvršeno delo in ga potrdil, se
šteje, da mu je bila stvar izročena, da pa je ostala v hrambi pri prevzemniku. 
(3) Če je naročnik v zamudi, ker ni prevzel ponujene stvari,
preide nevarnost za naključno uničenje ali poškodbo stvari nanj.
Če je dal material naročnik
626. člen
(se
preneha uporabljati)
(1) Če je dal material za izdelavo naročnik, prevzema sam
nevarnost za naključno uničenje ali poškodbo stvari. 
(2) Tedaj ima prevzemnik posla pravico do plačila le v
primeru, če je bila stvar uničena ali poškodovana potem, ko je prišel naročnik
v zamudo, ali če se naročnik ni odzval njegovemu pravilnemu vabilu, naj stvar
pregleda.
Nevarnost pri izročitvi po delih
627. člen
(se
preneha uporabljati)
Če je dogovorjeno, da bo naročnik pregledal in prevzel
posamezne dele, kot bodo izdelani, ima prevzemnik posla pravico do plačila za
izdelavo delov, ki jih je naročnik pregledal in potrdil, celo če so bili morda
potem pri njem brez njegove krivde uničeni.
8. ODDELEK
Zastavna pravica
628. člen
(se
preneha uporabljati)
Zato da si zavaruje plačilo za svoje delo in povračilo za
porabljeni material ter druge terjatve iz pogodbe o delu, ima prevzemnik posla
zastavno pravico na stvareh, ki jih je izdelal ali popravil, kot tudi na drugih
predmetih, ki mu jih je izročil naročnik v zvezi z njegovim delom, vse dokler
jih ima v posesti in dokler jih prostovoljno ne neha imeti.
9. oddelek
Prenehanje pogodbe
Prenehanje pogodbe po volji naročnika
629. člen
(se
preneha uporabljati)
Vse dotlej, dokler naročeni posel ni končan, lahko naročnik
pogodbo razdre, kadarkoli hoče; vendar mora v tem primeru prevzemniku izplačati
dogovorjeno plačilo, zmanjšano za stroške, ki jih ta ni imel, pa bi jih bil
moral imeti, če pogodba ne bi bila razdrta, kot tudi za tisto, kar je zaslužil
drugje ali kar namenoma ni hotel zaslužiti.
XIII. poglavje
GRADBENA POGODBA
1. ODDELEK
Splošne določbe
Pojem
630. člen
(se
preneha uporabljati)
(1) Gradbena pogodba je pogodba o delu, s katero se izvajalec
zavezuje, da bo po določenem načrtu v dogovorjenem roku zgradil določeno gradbo
na določenem zemljišču ali da bo na takem zemljišču oziroma na že obstoječem
objektu izvedel kakšna druga gradbena dela, naročnik pa se zavezuje, da mu bo
za to plačal določeno ceno. 
(2) Gradbena pogodba mora biti sklenjena v pismeni obliki.
Gradba
631. člen
(se
preneha uporabljati)
Z »gradbo« so mišljene v tem poglavju stavbe, jezovi,
mostovi, predori, vodovodi, kanalizacije, ceste, železniške proge, vodnjaki in
drugi gradbeni objekti, katerih izdelava terja večja in zahtevnejša dela.
Nadzor nad deli in kontrola nad kakovostjo materiala
632. člen
(se
preneha uporabljati)
Izvajalec je dolžan omogočiti naročniku stalen nadzor nad
deli in kontrolo nad količino in kakovostjo uporabljenega materiala.
Odmik od načrta
633. člen
(se
preneha uporabljati)
(1) Za vsak odmik od gradbenega načrta oziroma od pogodbenih
del mora imeti izvajalec pismeno soglasje naročnika. 
(2) Za dela, ki jih je opravil brez takega soglasja, ne more
zahtevati povečanja dogovorjene cene.
Nujna nepredvidena dela
634. člen
(se
preneha uporabljati)
(1) Izvajalec lahko izvede nepredvidena dela tudi brez
poprejšnjega soglasja naročnika, če si ga zaradi njihove nujnosti ni mogel
preskrbeti. 
(2) Nepredvidena dela so tista, ki jih je bilo treba nujno
opraviti, da bi bila zagotovljena stabilnost objekta ali da ne bi nastala
škoda, povzročila pa jih je nepričakovana težja narava zemljišča, nepričakovana
voda ali kakšen drug izreden in nepričakovan dogodek. 
(3) Izvajalec mora o teh pojavih in storjenih ukrepih nemudoma
obvestiti naročnika. 
(4) Izvajalec ima pravico do pravičnega plačila za
nepredvidena dela, ki jih je bilo treba opraviti. 
(5) Naročnik lahko razdre pogodbo, če bi morala biti zaradi
teh del dogovorjena cena precej višja; o tem pa mora nemudoma obvestiti
izvajalca. 
(6) Če se pogodba razdre, mora naročnik plačati izvajalcu
ustrezen del cene za že opravljena dela, pa tudi pravično povračilo za nujne
stroške.
Cena del
635. člen
(se
preneha uporabljati)
Cena del je lahko določena od merske enote dogovorjenih del
(enotna cena) ali v skupnem znesku za celotni objekt (skupaj dogovorjena cena).
Sprememba cene
636. člen
(se
preneha uporabljati)
(1) Če ni glede spremembe cene v pogodbi določeno kaj
drugega, lahko izvajalec, ki je v predvidenem roku izpolnil svojo obveznost,
zahteva zvišanje cene za dela, če so se v času od sklenitve pogodbe do njene
izpolnitve zvišale cene za elemente, na podlagi katerih je bila določena, tako
da bi morala biti ta cena višja več kot za dva odstotka. 
(2) Če izvajalec po svoji krivdi ni izvedel del v pogodbenem
roku, lahko zahteva zvišanje cene za dela, če so se v času od sklenitve pogodbe
do dneva, ko bi morala biti dela po pogodbi končana, zvišale cene za elemente,
na podlagi katerih je bila določena, tako da bi morala biti po novih cenah za
te elemente višja več kot za pet odstotkov. 
(3) V primerih iz prejšnjih dveh odstavkov more izvajalec
zahtevati le razliko v ceni del, ki presega dva oziroma pet odstotkov. 
(4) Izvajalec se ne more sklicevati na zvišanje cen za
elemente, na podlagi katerih je bila določena cena za dela, če so se cene
zvišale potem, ko je prišel v zamudo.
Določilo o nespremenljivosti cen
637. člen
(se
preneha uporabljati)
(1) Če je bilo dogovorjeno, da se cena za dela ne bo
spremenila, ko bi se po sklenitvi pogodbe zvišale cene za elemente, na podlagi
katerih je bila določena, lahko izvajalec kljub takemu pogodbenemu določilu
zahteva spremembo, če so se cene za elemente toliko zvišale, da bi morala biti
cena za dela več kot za deset odstotkov višja. 
(2) Vendar more tudi v tem primeru izvajalec zahtevati samo
razliko v ceni, ki presega deset odstotkov, razen če so se cene za elemente
zvišale potem, ko je prišel v zamudo.
Razveza pogodbe zaradi zvišanja cene
638. člen
(se
preneha uporabljati)
(1) Če bi se morala v primerih iz prejšnjih členov
dogovorjena cena precej zvišati, lahko naročnik pogodbo razdre. 
(2) Če naročnik pogodbo razdre, mora plačati izvajalcu ustrezen
del dogovorjene cene za dotedaj opravljena dela, pa tudi pravično povračilo za
nujne stroške.
Pravica naročnika, da zahteva znižanje dogovorjene cene
639. člen
(se
preneha uporabljati)
(1) Če so se v času od sklenitve pogodbe do izpolnitve
izvajalčeve obveznosti cene za elemente, na podlagi katerih je bila določena
cena za dela, znižale več kot za dva odstotka, dela pa so bila opravljena v
dogovorjenem roku, ima naročnik pravico zahtevati ustrezno znižanje dogovorjene
cene za dela nad ta odstotek. 
(2) Če je bilo dogovorjeno, da se cena za dela ne bo
spremenila, dela pa so bila opravljena v dogovorjenem roku, ima naročnik
pravico do znižanja dogovorjene cene v primeru, ko so se cene za elemente, na
podlagi katerih je bila določena, toliko znižale, da bi bila cena več kot za
deset odstotkov nižja, in to za razliko nad deset odstotkov. 
(3) Če je izvajalec del v zamudi, ima naročnik pravico do
sorazmernega znižanja cene za dela za vsako znižanje cene za elemente, na
podlagi katerih je bila ta cena določena.
2. ODDELEK
Gradbena pogodba s posebnim določilom
640. člen
(se
preneha uporabljati)
(1) Če vsebuje gradbena pogodba določilo »ključ v roke« ali
kakšno drugo podobno določilo, se izvajalec samostojno zavezuje, da bo izvedel
skupaj vsa dela, ki so potrebna za zgraditev in uporabo nekega celotnega
objekta. 
(2) V tem primeru vsebuje dogovorjena cena tudi vrednost vseh
nepredvidenih in presežnih del, izključuje pa vpliv manjkajočih del nanjo. 
(3) Če je pri pogodbi »ključ v roke« udeleženih kot pogodbena
stranka več izvajalcev, je njihova odgovornost nasproti naročniku solidarna.
3. ODDELEK
Odgovornost za napake
Uporaba pravil pogodbe o delu
641. člen
(se
preneha uporabljati)
Če ni v tem poglavju drugače določeno, se uporabljajo glede
odgovornosti za napake gradbe ustrezne določbe iz poglavja tega zakona o
pogodbi o delu.
Prehod pravic iz odgovornosti za napake
642. člen
(se
preneha uporabljati)
Pravice naročnika nasproti izvajalcu zaradi napake gradbe
preidejo tudi na vse poznejše pridobitelje gradbe ali njenega dela, vendar
tako, da poznejšim pridobiteljem ne teče nov rok za obvestilo in tožbo, temveč
se jim rok prednikov všteva.
Posebne pravice imetnika stanovanjske pravice
643. člen
(se
preneha uporabljati)
Imetnik stanovanjske pravice na stanovanju, ki je družbena
lastnina, ima pravico zahtevati, da mu izvajalec odpravi napake v mejah njegove
odgovornosti za napake gradbe nasproti naročniku.
4. ODDELEK
Odgovornost izvajalca in projektanta za solidnost gradbe
V čem je odgovornost
644. člen
(se
preneha uporabljati)
(1) Izvajalec odgovarja za morebitne napake v izdelavi
gradbe, ki zadevajo njeno solidnost, če se take napake pokažejo v desetih letih
od izročitve in prevzema del. 
(2) Izvajalec odgovarja tudi za morebitne pomanjkljivosti
zemljišča, na katerem je zgrajena gradba, ki se pokažejo v desetih letih od
izročitve in prevzema del, razen če je specializirana organizacija dala
strokovno mnenje, da je zemljišče primerno za gradnjo, in se med gradnjo niso
pojavile okoliščine, ki bi bile vzbujale dvom o utemeljenosti strokovnega
mnenja. 
(3) To velja tudi za projektanta, če izvira napaka gradbe iz
kakšne napake v načrtu. 
(4) Po določbah prejšnjih odstavkov ta dva nista odgovorna le
naročniku, pač pa tudi vsakemu drugemu pridobitelju gradbe. 
(5) Te njune odgovornosti ni mogoče s pogodbo niti izključiti
niti omejiti.
Dolžnost obvestitve in izguba pravice
645. člen
(se
preneha uporabljati)
(1) Naročnik ali drug pridobitelj je dolžan obvestiti o
napakah izvajalca in projektanta v šestih mesecih od dneva, ko je napako
ugotovil, sicer izgubi pravico sklicevati se nanjo. 
(2) Pravica naročnika ali drugega pridobitelja nasproti
izvajalcu oziroma projektantu iz njune odgovornosti za napake preneha v enem
letu od dneva, ko je o napaki obvestil projektanta oziroma izvajalca.
Zmanjšanje in izključitev odgovornosti
646. člen
(se
preneha uporabljati)
(1) Izvajalec ni prost odgovornosti, če je nastala škoda
zato, ker je pri izvajanju posameznih del ravnal po zahtevah naročnika. 
(2) Vendar je v primeru, če je pred izvršitvijo posameznega
dela po zahtevi naročnika tega opozoril na nevarnost pred škodo, njegova
odgovornost zmanjšana, v okoliščinah danega primera pa lahko tudi izključena.
Regresi
647. člen
(se
preneha uporabljati)
(1) Če sta za škodo odgovorna izvajalec in projektant, se
odgovornost vsakega izmed njiju meri po velikosti njegove krivde. 
(2) Projektant, ki je izdelal načrt gradbe in mu je bil
zaupan nadzor nad izvršitvijo načrtnih del, odgovarja tudi za napake v
izvršenih delih, ki so nastale po izvajalčevi krivdi, če jih je mogel opaziti
ob normalnem in primernem nadziranju del, vendar ima pravico zahtevati od
izvajalca ustrezno povračilo. 
(3) Izvajalec, ki je povrnil škodo, nastalo zaradi napake v
izvršenih delih, ima pravico zahtevati od projektanta povračilo v tolikšni
meri, kolikor izvirajo napake v izvršenih delih iz napak v načrtu. 
(4) Če je za napako odgovoren nekdo, ki mu je izvajalec
zaupal del posla, ga mora izvajalec, če namerava zahtevati od njega povračilo,
obvestiti o napaki v dveh mesecih od dneva, ko je naročnik obvestil njega.
XIV. poglavje
PREVOZ
1. ODDELEK
Splošne določbe
Pojem
648. člen
(se
preneha uporabljati)
(1) S prevozno pogodbo se prevoznik zavezuje, da bo prepeljal
na določen kraj neko osebo ali neko stvar, potnik oziroma pošiljatelj pa, da mu
bo za to dal določeno plačilo. 
(2) Za prevoznika se šteje po tem zakonu tako tisti, ki se
ukvarja s prevozom kot s svojim rednim poslovanjem, kot tudi vsak drug, ki se s
pogodbo zaveže , da bo za plačilo opravil prevoz.
Prevoznikove obveznosti pri linijskem prevozu
649. člen
(se
preneha uporabljati)
(1) Prevoznik, ki opravlja prevoz na določeni liniji
(linijski prevoz), je dolžan redno in pravilno vzdrževati objavljeno linijo. 
(2) Za prevoz je dolžan sprejeti vsako osebo in vsako stvar,
ki izpolnjujeta pogoje, določene v objavljenih splošnih pogojih. 
(3) Če prevoznikova redna prevozna sredstva ne zadostujejo za
vse zahtevane prevoze, imajo prednost osebe ali stvari, za katere je to
določeno v posebnih predpisih, nadaljnja prednost pa se določa po vrstnem redu
zahtev; pri tem je med sočasnimi zahtevami za prednost odločilna večja dolžina
prevoza.
Odstop od pogodbe
650. člen
(se
preneha uporabljati)
(1) Pošiljatelj oziroma potnik lahko odstopi od pogodbe,
preden se pogodba začne izpolnjevati, mora pa povrniti škodo, ki jo morda
zaradi tega pretrpi prevoznik. 
(2) Če je prevoznik z začetkom prevoza toliko v zamudi, da
dogovorjeni prevoz za drugo stranko nima več pomena, ali če prevoznik noče ali
ne more opraviti dogovorjenega prevoza, lahko druga stranka odstopi od pogodbe
in zahteva vrnitev onega, kar je za prevoz plačala.
Višina plačila za prevoz
651. člen
(se
preneha uporabljati)
(1) Če je višina plačila za prevoz določena s tarifo ali s
kakšnim drugim objavljenim obveznim aktom, si s pogodbo ni mogoče izgovoriti
višjega plačila. 
(2) Če višina plačila za prevoz ni določena s tarifo ali s
kakšnim drugim objavljenim obveznim aktom in tudi ne s pogodbo, ima prevoznik
pravico do običajnega plačila za to vrsto prevoza. 
(3) Glede drugega se smiselno uporabljajo določbe o plačilu
iz poglavja tega zakona o pogodbi o delu.
Omejitev uporabe določb tega poglavja
652. člen
(se
preneha uporabljati)
Določbe tega poglavja se uporabljajo za vse vrste prevoza, če
ni z zakonom za posamezne vrste drugače določeno.
2. ODDELEK
Pogodba o prevozu stvari
1. odsek
SPLOŠNE DOLOČBE
Izročitev stvari
653. člen
(se
preneha uporabljati)
Prevoznik je dolžan stvar, ki jo je prevzel za prevoz,
izročiti na določenem kraju pošiljatelju ali določeni osebi (prejemniku).
O čem mora pošiljatelj obvestiti prevoznika
654. člen
(se
preneha uporabljati)
(1) Pošiljatelj mora obvestiti prevoznika o vrsti pošiljke in
o njeni vsebini in količini in mu sporočiti, kam je treba pošiljko prepeljati,
ime in naslov prejemnika pošiljke, svoje ime in svoj naslov ter vse drugo, kar
je potrebno, da bi lahko prevoznik brez odlašanja in ovir izpolnil svoje
obveznosti. 
(2) Če so v pošiljki dragocenosti, vrednostni papirji ali
druge drage stvari, mora pošiljatelj ob njihovi predaji za prevoz o tem
obvestiti prevoznika in mu sporočiti njihovo vrednost. 
(3) Če gre za prevoz nevarne stvari ali stvari, za katero so
potrebni posebni prevozni pogoji, mora pošiljatelj o tem pravočasno obvestiti
prevoznika, da lahko ta posebej ukrene, kar ustreza. 
(4) Če pošiljatelj ne da prevozniku podatkov iz prvega in
tretjega odstavka tega člena ali mu da napačne podatke, je odgovoren za
morebitno škodo, ki nastane zaradi tega.
Vozni (tovorni) list
655. člen
(se
preneha uporabljati)
(1) Pogodbenika se lahko sporazumeta, da se o pošiljki, ki je
predana za prevoz, sestavi vozni (tovorni) list. 
(2) Vozni list mora vsebovati: ime in naslov pošiljatelja in
prevoznika, vrsto, vsebino in količino pošiljke, pa tudi vrednost dragocenosti
in drugih dragih stvari, namembni kraj, znesek plačila za prevoz oziroma
zaznamek, da je bil prevoz plačan vnaprej, določilo o vsoti, s katero je
pošiljka obremenjena, ter kraj in dan izdaje voznega lista. 
(3) V voznem listu so lahko zapisana tudi druga določila
prevozne pogodbe. 
(4) Vozni list morata podpisati oba pogodbenika. 
(5) Vozni list lahko vsebuje določbo »po odredbi« ali se
glasi na prinosnika.
Prevozna pogodba in vozni list
656. člen
(se
preneha uporabljati)
Obstoj in veljavnost prevozne pogodbe sta neodvisna od
obstoja voznega lista in njegove pravilnosti.
Potrdilo o prevzemu za prevoz
657. člen
(se
preneha uporabljati)
Če vozni list ni bil izdan, lahko pošiljatelj zahteva od
prevoznika, da mu izda potrdilo o prevzemu pošiljke za prevoz s podatki, ki jih
mora vsebovati vozni list.
2. odsek
RAZMERJE MED POŠILJATELJEM IN PREVOZNIKOM
Pakiranje
658. člen
(se
preneha uporabljati)
(1) Pošiljatelj je dolžan stvari zapakirati na predpisani ali
običajni način, da ne bi nastala kakšna škoda ali da ne bi bila ogrožena
varnost ljudi ali dobrin. 
(2) Prevoznik je dolžan pošiljatelja opozoriti na
pomanjkljivosti pakiranja, ki jih je mogoče opaziti, ker sicer odgovarja za
poškodbo pošiljke, ki bi nastala zaradi tega. 
(3) Vendar prevoznik ne odgovarja za poškodbo pošiljke, če je
pošiljatelj kljub temu, da je bil opozorjen na pomanjkljivo pakiranje,
zahteval, naj prevoznik prevzame pošiljko za prevoz s temi pomanjkljivostmi. 
(4) Prevoznik je dolžan zavrniti pošiljko, če so
pomanjkljivosti v njenem pakiranju take, da lahko spravijo v nevarnost ljudi
ali dobrine ali povzročijo kakšno škodo. 
(5) Za škodo, ki jo pretrpijo zaradi pomanjkljivosti v
pakiranju tretje osebe medtem, ko je stvar pri prevozniku, je odgovoren
prevoznik, ta pa ima pravico zahtevati odškodnino od pošiljatelja.
Plačilo za prevoz in stroški v zvezi s prevozom
659. člen
(se
preneha uporabljati)
(1) Pošiljatelj je dolžan plačati prevozniku prevoz in
stroške v zvezi s prevozom. 
(2) Če pa v voznem listu ni navedeno, da plača pošiljatelj
prevoz in druge stroške v zvezi s prevozom, se domneva, da je pošiljatelj
napotil prevoznika, naj jih zaračuna prejemniku.
Razpolaganje s pošiljko
660. člen
(se
preneha uporabljati)
(1) Pošiljatelj lahko razpolaga s pošiljko in spreminja
naročila iz pogodbe in lahko naroči prevozniku, naj ustavi nadaljnji prevoz
pošiljke, naj mu pošiljko vrne, naj jo izroči drugemu prejemniku ali pošlje v
kakšen drug kraj. 
(2) Pošiljateljeva pravica spreminjati naročila preneha, ko
prispe pošiljka v namembni kraj, ko prevoznik izroči prejemniku vozni list ali
ko prevoznik zahteva od prejemnika, naj pošiljko prevzame, ali ko prejemnik sam
zahteva njeno izročitev. 
(3) Če je bil izdan vozni list po odredbi oziroma na
prinosnika, ima pravice pošiljatelja iz prejšnjega odstavka izključno imetnik
voznega lista. 
(4) Upravičenec, ki izkoristi pravico in da prevozniku nova
naročila, mu mora povrniti stroške in škodo, ki jo je zaradi tega imel, in na
njegovo zahtevo dati jamstvo, da mu bodo stroški in škoda povrnjeni.
Prevozna smer
661. člen
(se
preneha uporabljati)
(1) Prevoznik mora opraviti prevoz po dogovorjeni poti. 
(2) Če ni bilo dogovorjeno, po kateri poti je treba opraviti
prevoz, ga mora prevoznik opraviti po tisti poti, ki najbolj ustreza interesom
pošiljatelja.
Ovire pri prevozu
662. člen
(se
preneha uporabljati)
(1) Prevoznik mora obveščati pošiljatelja o vseh okoliščinah,
ki lahko vplivajo na prevoz, in ravnati po njegovih navodilih. 
(2) Prevoznik ni dolžan ravnati po pošiljateljevih navodilih,
če bi njihova izpolnitev lahko spravila v nevarnost ljudi ali dobrine. 
(3) Če je primer tak, da ni mogoče čakati na pošiljateljeva
navodila, mora prevoznik ravnati tako, kakor bi v enakem položaju ravnal dober
gospodarstvenik oziroma dober gospodar, o tem pa obvestiti pošiljatelja in
zahtevati njegova nadaljnja navodila. 
(4) Prevoznik ima pravico do povračila stroškov, ki jih je
imel zaradi ovir, nastalih brez njegove krivde.
Plačilo pri prekinitvi prevoza
663. člen
(se
preneha uporabljati)
(1) Če je bil iz kakšnega vzroka, za katerega je odgovoren
prevoznik, prevoz prekinjen, ima prevoznik pravico do sorazmernega dela plačila
za opravljeni prevoz, vendar mora povrniti morebitno škodo, ki je nastala
zaradi prekinitve prevoza za drugo stranko. 
(2) Če je bil prevoz prekinjen iz kakšnega vzroka, za
katerega ni odgovorna nobena izmed zainteresiranih oseb, ima prevoznik pravico
do razlike med dogovorjenim plačilom za prevoz in prevoznimi stroški od kraja,
kjer je bil prevoz prekinjen, do namembnega kraja. 
(3) Prevoznik nima pravice niti do dela plačila, če je bila
med prevozom pošiljka uničena zaradi višje sile.
Če pošiljka ne more biti izročena
664. člen
(se
preneha uporabljati)
(1) Če prejemnika ni mogoče obvestiti o prispetju pošiljke
ali če je noče sprejeti, in sploh če pošiljke ni mogoče izročiti, ali če
prejemnik prevozniku ne izplača dolžnega plačila in drugih vsot, ki bremenijo
pošiljko, mora prevoznik obvestiti o tem pošiljatelja, zahtevati njegova
navodila in na njegov račun ukreniti vse potrebno za hrambo stvari. 
(2) Če upravičenec v primernem roku nič ne ukrene s pošiljko,
jo ima prevoznik pravico prodati po pravilih o prodaji dolgovane stvari v
primeru upnikove zamude in se iz dosežene kupnine poplačati za svoje terjatve;
ostanek pa mora položiti pri sodišču za upravičenca.
Odgovornost prevoznika nasproti pošiljatelju
665. člen
(se
preneha uporabljati)
Če je prevoznik izročil pošiljko prejemniku, ni pa mu
zaračunal vsote, s katero je bila obremenjena, mora izplačati to vsoto
pošiljatelju, vendar ima pravico zahtevati povračilo od prejemnika.
3. odsek
RAZMERJE MED PREVOZNIKOM IN PREJEMNIKOM
Obvestitev prejemnika o prispetju pošiljke
666. člen
(se
preneha uporabljati)
(1) Prevoznik mora nemudoma obvestiti prejemnika, da je
pošiljka prispela, mu jo dati na razpolago, kot je dogovorjeno, in mu
predložiti vozni list, če je bil izdan. 
(2) V primeru ko je bil vozni list izdan po odredbi ali na
prinosnika, je prevoznik dolžan ravnati po prejšnjem odstavku le, če je v
voznem listu navedena oseba iz namembnega kraja, ki jo je treba obvestiti, da
je pošiljka prispela.
Izročitev pošiljke, če je bil izdan dvojnik voznega
lista
667. člen
(se
preneha uporabljati)
Prevoznik lahko odkloni izročitev pošiljke, če mu ni hkrati
izročen dvojnik voznega lista, na katerem je prejemnik potrdil, da mu je bila
pošiljka izročena.
Prejemnikova pravica zahtevati izročitev pošiljke
668. člen
(se
preneha uporabljati)
(1) Prejemnik more izvrševati nasproti prevozniku pravice iz
prevozne pogodbe in zahtevati od njega, da mu izroči vozni list in pošiljko,
šele ko pošiljka prispe v namembni kraj. 
(2) Preden prispe pošiljka v namembni kraj, jo je prevoznik
na prejemnikovo zahtevo dolžan temu izročiti le tedaj, če ga je za to
pooblastil pošiljatelj. 
(3) Prejemnik more izvrševati pravice iz prevozne pogodbe in
zahtevati od prevoznika izročitev pošiljke le, če izpolni v prevozni pogodbi
določene pogoje.
Ugotovitev istovetnosti in stanja pošiljke
669. člen
(se
preneha uporabljati)
(1) Upravičenec ima pravico zahtevati, da se z zapisnikom
ugotovi istovetnost pošiljke in, če je bila pošiljka poškodovana, v čem je
poškodba. 
(2) Če se ugotovi, da pošiljka ni tista, ki je bila izročena
prevozniku, ali da je poškodba večja, kot je trdil prevoznik, trpi stroške
ugotovitve prevoznik.
Prejemnikova obveznost, da plača prevoz
670. člen
(se
preneha uporabljati)
(1) Če v prevozni pogodbi ali v voznem listu ni določeno kaj
drugega, se prejemnik s prevzemom pošiljke in morebitnega voznega lista
zavezuje, da bo prevozniku plačal prevoz in vsote, ki obremenjujejo pošiljko. 
(2) Če prejemnik misli, da ni dolžan plačati prevozniku
toliko, kolikor zahteva, sme izvrševati pravice iz pogodbe le, če položi sporni
znesek pri sodišču.
4. odsek
PREVOZNIKOVA ODGOVORNOST ZA IZGUBO, POŠKODBO IN ZAMUDO POŠILJKE
Izguba ali poškodba pošiljke
671. člen
(se
preneha uporabljati)
(1) Prevoznik odgovarja za morebitno izgubo ali poškodbo
pošiljke v času od njenega prevzema do izročitve, razen če je posledica dejanja
upravičenca, lastnosti pošiljke ali zunanjih vzrokov, ki jih ni bilo mogoče
pričakovati in se jim tudi ne izogniti ali jih odvrniti. 
(2) Določila prevozne pogodbe, splošnih prevoznih pogojev,
tarif ali kakšnega drugega splošnega akta, s katerimi se ta odgovornost
zmanjšuje, so nična. 
(3) Vendar je veljavno določilo, s katerim je vnaprej določen
najvišji znesek odškodnine, s pogojem, da ni v očitnem nesorazmerju s škodo. 
(4) Ta omejitev odškodnine ne velja, če je prevoznik
povzročil škodo namenoma ali iz hude malomarnosti. 
(5) Če ni drugače dogovorjeno, se odmerja odškodnina po tržni
ceni pošiljke v času in kraju predaje za prevoz.
Izguba ali poškodba pošiljke dragih stvari
672. člen
(se
preneha uporabljati)
(1) Če se izgubi ali poškoduje pošiljka, v kateri so bile
dragocenosti, vrednostni papirji ali druge drage stvari, je prevoznik dolžan
povrniti tako nastalo škodo le, če je bil ob predaji stvari za prevoz obveščen
o njihovi naravi in vrednosti ali če je povzročil škodo namenoma ali iz hude
malomarnosti. 
(2) Če so bile z naštetimi stvarmi v pošiljki tudi druge,
odgovarja prevoznik za njihovo izgubo ali poškodbo po splošnih pravilih o
njegovi odgovornosti.
Vrnitev plačila za prevoz
673. člen
(se
preneha uporabljati)
Če se pošiljka popolnoma izgubi, je prevoznik poleg škode
dolžan povrniti pošiljatelju tudi, kar mu je ta plačal za prevoz.
Če prevzame prejemnik pošiljko brez ugovora
674. člen
(se
preneha uporabljati)
(1) Če prevzame prejemnik pošiljko brez ugovora in plača
prevozniku njegove terjatve, preneha prevoznikova odgovornost, razen če je bila
poškodba ugotovljena z zapisnikom pred prevzemom pošiljke. 
(2) Prevoznik ostane odgovoren za poškodbe pošiljke, ki jih
ni bilo mogoče opaziti pri izročitvi, če ga je prejemnik o njih obvestil takoj,
ko jih je odkril, vendar najpozneje v osmih dneh po izročitvi. 
(3) Prevoznik se ne more sklicevati na določbe prejšnjih dveh
odstavkov, če je povzročil poškodbo namenoma ali iz hude malomarnosti.
Prevoznikova odgovornost za zamudo
675. člen
(se
preneha uporabljati)
Prevoznik odgovarja za škodo, nastalo zaradi zamude, razen če
je vzrok za zamudo kakšno dejstvo, ki izključuje njegovo odgovornost za izgubo
ali poškodbo stvari.
Odgovornost za pomočnike
676. člen
(se
preneha uporabljati)
Prevoznik je odgovoren za osebe, ki so po njegovem naročilu
delale pri prevozu.
5. odsek
UDELEŽBA VEČ PREVOZNIKOV PRI PREVOZU POŠILJKE
Kdaj so solidarno odgovorni
677. člen
(se
preneha uporabljati)
(1) Prevoznik, ki zaupa kakšnemu drugemu prevozniku, da
popolnoma ali delno opravi prevoz pošiljke, ki jo je prevzel za prevoz, je še
naprej odgovoren za njen prevoz od prevzema do izročitve, ima pa pravico do
povračila od prevoznika, kateremu je zaupal pošiljko. 
(2) Vendar postane drugi prevoznik, če prevzame od prvega s
pošiljko tudi vozni list, sam pogodbena stranka v prevozni pogodbi s pravicami
in dolžnostmi solidarnega dolžnika in solidarnega upnika, njuna deleža pa sta
sorazmerna z njegovo udeležbo pri prevozu. 
(3) To velja tudi, kadar se za prevoz neke pošiljke z isto
pogodbo zaveže več prevoznikov, ki bodo zaporedoma udeleženi pri prevozu. 
(4) Vsak izmed več prevoznikov ima pravico zahtevati
ugotovitev stanja pošiljke takrat, ko mu je izročena, da opravi svoj del
prevoza. 
(5) Solidarni prevozniki trpijo škodo v sorazmerju z
njihovimi deleži pri prevozu, razen tistega, ki dokaže, da škoda ni nastala
medtem, ko je on prevažal pošiljko. 
(6) Ugovori proti poznejšemu prevozniku učinkujejo tudi proti
vsem prejšnjim.
Deljena odgovornost prevoznikov
678. člen
(se
preneha uporabljati)
Kadar je udeleženih pri prevozu iste pošiljke zaporedoma več
prevoznikov, ki jih je določil pošiljatelj, odgovarja vsak izmed njih le za
svoj del prevoza.
6. odsek
ZASTAVNA PRAVICA
Kdaj ima prevoznik zastavno pravico
679. člen
(se
preneha uporabljati)
(1) Da si zavaruje plačilo za prevoz in povračilo potrebnih
stroškov, ki jih je imel s prevozom, ima prevoznik zastavno pravico na stvareh,
ki so mu bile predane za prevoz in v zvezi s prevozom, dokler jih ima v posesti
ali dokler ima v rokah listino, ki mu omogoča, da z njimi razpolaga. 
(2) Če je bilo udeleženih pri prevozu zaporedoma več
prevoznikov, so tudi njihove terjatve v zvezi z opravljenim prevozom zavarovane
s to zastavo, zadnji prevoznik pa je dolžan zaračunati vse terjatve po voznem
listu, če vozni list ne vsebuje kaj drugega. 
(3) Terjatve prejšnjega prevoznika ter njegova zastavna
pravica preidejo po samem zakonu na poznejšega prevoznika, ki mu je plačal te
terjatve. 
(4) To velja tudi, če prevoznik plača špediterjeve terjatve.
Kolizija zastavnih pravic
680. člen
(se
preneha uporabljati)
(1) Kadar so na isti stvari poleg zastavne pravice prevoznika
hkrati tudi zastavne pravice komisionarja, špediterja in skladiščnika, imajo
prednost terjatve kateregakoli izmed teh upnikov, nastale z odpravo ali
prevozom, in sicer v obratnem vrstnem redu, kot so nastale. 
(2) Druge terjatve komisionarja in skladiščnika ter terjatve
špediterja in prevoznika, nastale zaradi predujmov, se poplačajo šele za
terjatvami, ki so naštete v prejšnjem odstavku, in sicer po vrstnem redu, kot
so nastale.
3. ODDELEK
Pogodba o prevozu oseb
Splošna določba
681. člen
(se
preneha uporabljati)
Prevoznik je dolžan opraviti prevoz oseb varno, s tistim
prevoznim sredstvom, ki je določeno v prevozni pogodbi, in s tistimi udobnostmi
in higienskimi pogoji, ki se glede na vrsto prevoznega sredstva in dolžino poti
štejejo za nujne.
Potnikova pravica do določenega mesta
682. člen
(se
preneha uporabljati)
Prevoznik je dolžan dati potniku tisto mesto in v tistem
prevoznem sredstvu, kakor je bilo dogovorjeno.
Odgovornost prevoznika za zamudo
683. člen
(se
preneha uporabljati)
(1) Prevoznik je dolžan potnika pravočasno prepeljati do
določenega kraja. 
(2) Odgovoren je za škodo, ki jo pretrpi potnik zaradi
zamude, razen če je zamuda nastala iz vzroka, ki ga ni mogel odvrniti niti s
skrbnostjo strokovnjaka.
Prevoznikova odgovornost za varnost potnikov
684. člen
(se
preneha uporabljati)
(1) Prevoznik je odgovoren za varnost potnikov od začetka do
konca prevoza, tako v primeru plačanega kot tudi v primeru brezplačnega
prevoza, in mora povrniti škodo, nastalo zaradi okvare zdravja, poškodbe ali
smrti potnika, razen če je nastala zaradi potnikovega dejanja ali iz zunanjega
vzroka, ki ga ni bilo mogoče pričakovati, se mu izogniti ali ga odvrniti. 
(2) Določila pogodbe, pa tudi splošnih prevoznih pogojev,
tarife ali kakšnega drugega splošnega akta, s katerimi bi se ta odgovornost
zmanjševala, so nična.
Odgovornost za prtljago, predano za prevoz, ter za
druge stvari
685. člen
(se
preneha uporabljati)
(1) Prtljago, ki jo je potnik predal prevozniku, mora ta
prepeljati hkrati s potnikom in mu jo po končanem prevozu izročiti. 
(2) Za izgubo in poškodbo prtljage, ki jo je potnik predal
prevozniku, je ta odgovoren po določbah za prevoz stvari. 
(3) Za poškodbo stvari, ki jih ima potnik pri sebi, je
prevoznik odgovoren po splošnih pravilih o odgovornosti.
XV. poglavje
LICENČNA POGODBA
1. ODDELEK
Splošne določbe
Pojem
686. člen
(se
preneha uporabljati)
Z licenčno pogodbo se dajalec licence zavezuje, da bo
pridobitelju licence v celoti ali delno odstopil pravico izkoriščanja izuma,
tehničnega znanja in izkušenj, znamke, vzorca ali modela, ta pa se zavezuje, da
mu bo za to dal določeno plačilo.
Oblika
687. člen
(se
preneha uporabljati)
Licenčna pogodba mora biti sklenjena v pismeni obliki.
Trajanje licence
688. člen
(se
preneha uporabljati)
Licence za izkoriščanje patentiranega izuma, vzorca ali
modela ni mogoče skleniti za daljši čas, kot traja zakonito varstvo teh pravic.
Izključna licenca
689. člen
(se
preneha uporabljati)
(1) Z licenčno pogodbo pridobi pridobitelj licence izključno
pravico izkoriščanja predmeta licence le, če je to izrecno dogovorjeno
(izključna licenca). 
(2) Druge možnosti za izkoriščanje predmeta licence obdrži
dajalec licence. 
(3) Če v licenčni pogodbi ni navedeno, za kakšno licenco gre,
se šteje, da je dana neizključna licenca.
Prostorska omejitev pravice izkoriščanja
690. člen
(se
preneha uporabljati)
(1) Pravica izkoriščanja predmeta licence sme biti prostorsko
omejena samo, če to ne nasprotuje predpisom o enotnem jugoslovanskem trgu. 
(2) Če pravica izkoriščanja predmeta licence ni z licenčno
pogodbo prostorsko omejena, se šteje, da je licenca prostorsko neomejena.
2. ODDELEK
Obveznosti dajalca licence
Izročitev predmeta licence
691. člen
(se
preneha uporabljati)
(1) Dajalec licence je dolžan izročiti pridobitelju v
določenem roku predmet licence. 
(2) Dajalec licence je dolžan izročiti pridobitelju licence
tudi tehnično dokumentacijo, ki je potrebna za praktično uporabo predmeta
licence.
Dajanje navodil in obvestil
692. člen
(se
preneha uporabljati)
Dajalec licence je dolžan dajati pridobitelju licence vsa
navodila in obvestila, ki so mu potrebna za uspešno izkoriščanje predmeta
licence.
Obveznost garantiranja
693. člen
(se
preneha uporabljati)
Dajalec licence garantira pridobitelju licence za tehnično
izvedljivost in tehnično uporabnost predmeta licence.
Jamčenje
694. člen
(se
preneha uporabljati)
(1) Dajalec licence jamči, da pravica izkoriščanja, ki je
predmet pogodbe, pripada njemu, da na njej ni bremen in da ni omejena v korist
koga tretjega. 
(2) Če je predmet pogodbe izključna licenca, jamči dajalec
licence, da pravice izkoriščanja ni odstopil drugemu, ne popolnoma ne delno. 
(3) Dajalec licence je dolžan varovati in braniti pravico, ki
jo je odstopil pridobitelju, pred vsemi zahtevami tretjih.
Obveznost dajalca izključne licence
695. člen
(se
preneha uporabljati)
Če je dogovorjena izključna licenca, ne sme dajalec licence v
nobeni obliki sam izkoriščati predmeta licence in ne posameznih njegovih delov,
in v mejah prostorske veljavnosti licence tudi ne prepustiti tega komu drugemu.
3. ODDELEK
Obveznosti pridobitelja licence
Izkoriščanje predmeta licence
696. člen
(se
preneha uporabljati)
Pridobitelj licence mora izkoriščati predmet licence na
dogovorjeni način, v dogovorjenem obsegu in v dogovorjenih mejah.
Izkoriščanje poznejših izpopolnitev
697. člen
(se
preneha uporabljati)
Če ni v zakonu ali v pogodbi drugače določeno, pridobitelj
licence ni upravičen izkoriščati poznejših izpopolnitev predmeta licence.
Varovanje predmeta licence v tajnosti
698. člen
(se
preneha uporabljati)
Če so predmet licence nepatentiran izum ali tajno tehnično
znanje in izkušnje, jih mora pridobitelj licence varovati v tajnosti.
Kakovost
699. člen
(se
preneha uporabljati)
(1) Če je bila z licenco za proizvodnjo odstopljena tudi
licenca za uporabo znamke, sme pridobitelj licence dajati v promet blago s to
znamko samo, če je blago enake kakovosti, kot je blago, ki ga proizvaja dajalec
licence. 
(2) Nasproten sporazum nima pravnega učinka.
Zaznamovanje
700. člen
(se
preneha uporabljati)
Pridobitelj licence je dolžan zaznamovati blago z označbo o
proizvodnji po licenci.
Plačilo
701. člen
(se
preneha uporabljati)
Pridobitelj licence mora plačati dajalcu licence dogovorjeno
plačilo tedaj in tako, kot je to določeno v pogodbi.
Poročanje
702. člen
(se
preneha uporabljati)
Če je plačilo odvisno od obsega izkoriščanja predmeta
licence, mora pridobitelj licence dajalcu licence poročati o tem, koliko jo
izkorišča, in plačilo obračunati vsako leto, razen če ni v pogodbi za to
določen krajši rok.
Sprememba dogovorjenega plačila
703. člen
(se
preneha uporabljati)
Če je dogovorjeno plačilo postalo očitno nesorazmerno v
primerjavi s prihodkom, ki ga ima pridobitelj licence od izkoriščanja predmeta
licence, lahko zainteresirana stranka zahteva njegovo spremembo.
4. ODDELEK
Podlicenca
Kdaj se sme dati
704. člen
(se
preneha uporabljati)
(1) Pridobitelj izključne licence lahko odstopi pravico
izkoriščanja predmeta licence drugemu (podlicenca). 
(2) V pogodbi je lahko dogovorjeno, da pridobitelj licence ne
sme dati drugemu podlicence ali da mu je ne sme dati brez dovoljenja dajalca.
Kdaj lahko dajalec licence odreče dovoljenje
705. člen
(se
preneha uporabljati)
Kadar je za podlicenco potrebno dovoljenje dajalca licence,
sme ta odreči pridobitelju izključne licence dovoljenje samo iz resnih razlogov.
Odpoved zaradi nedovoljene podlicence
706. člen
(se
preneha uporabljati)
Dajalec licence lahko odpove licenčno pogodbo brez
odpovednega roka, če je bila podlicenca dana brez njegovega dovoljenja, ko je
bilo po zakonu ali po pogodbi to potrebno.
Neposreden zahtevek dajalca licence
707. člen
(se
preneha uporabljati)
(1) S podlicenčno pogodbo se ne vzpostavlja nobeno posebno
pravno razmerje med pridobiteljem podlicence in dajalcem licence, in to niti
tedaj, ko je dajalec licence dal za sklenitev podlicence potrebno dovoljenje. 
(2) Vendar lahko zahteva dajalec licence, da izterja od
pridobitelja licence svoje, iz licence nastale terjatve, neposredno od
pridobitelja podlicence plačilo zneskov, ki jih ta dolguje dajalcu podlicence
iz podlicence.
5. ODDELEK
Prenehanje pogodbe
Pretek določenega časa
708. člen
(se
preneha uporabljati)
Licenčna pogodba, ki je bila sklenjena za določen čas,
preneha s samim pretekom časa, za katerega je bila sklenjena, in je torej ni
treba odpovedati.
Molče obnovljena licenca
709. člen
(se
preneha uporabljati)
(1) Če pridobitelj licence po preteku časa, za katerega je
bila licenčna pogodba sklenjena, še naprej izkorišča predmet licence, dajalec
licence pa temu ne nasprotuje, se šteje, da je sklenjena nova licenčna pogodba
za nedoločen čas, ob enakih pogojih kot prejšnja. 
(2) Zavarovanja, ki so jih dale tretje osebe za prvo licenco,
prenehajo s pretekom časa, za katerega so bila sklenjena.
Odpoved
710. člen
(se
preneha uporabljati)
(1) Licenčna pogodba, katere trajanje ni določeno, preneha z
odpovedjo, ki jo lahko vsaka stranka da drugi, pri čemer pa mora spoštovati
določeni odpovedni rok. 
(2) Če v pogodbi ni določen odpovedni rok, je ta rok šest
mesecev, vendar pa dajalec licence ne more odpovedati pogodbe v prvem letu
njene veljavnosti.
Smrt, stečaj in redna likvidacija
711. člen
(se
preneha uporabljati)
(1) Če umre dajalec licence in ni drugače dogovorjeno, se
licenca nadaljuje z njegovimi dediči. 
(2) Če umre pridobitelj licence, se licenca nadaljuje z
njegovimi dediči, ki nadaljujejo njegovo dejavnost. 
(3) Če pride pridobitelj licence v stečaj ali redno
likvidacijo, lahko dajalec licence razdre pogodbo.
XVI. poglavje
HRAMBA
1. ODDELEK
O hrambi nasploh
1. odsek
SPLOŠNE DOLOČBE
Pojem
712. člen
(se
preneha uporabljati)
(1) S shranjevalno pogodbo se shranjevalec zavezuje, da
sprejme stvar od položnika, da jo hrani in mu jo vrne, ko jo bo ta zahteval. 
(2) Predmet shranjevalne pogodbe so lahko samo premične
stvari.
Hramba tuje stvari
713. člen
(se
preneha uporabljati)
(1) Veljavno shranjevalno pogodbo lahko sklene v svojem imenu
tudi nekdo, ki ni upravičen razpolagati s stvarjo oziroma ni lastnik stvari, in
mora shranjevalec stvar vrniti njemu, razen če zve, da je bila ukradena. 
(2) Če kdo tretji s tožbo zahteva od shranjevalca stvar in
trdi, da je upravičen razpolagati z njo oziroma da je njen lastnik, mora
shranjevalec sporočiti sodišču, od koga je stvar sprejel, hkrati pa obvestiti
položnika o vloženi tožbi.
2. odsek
OBVEZNOSTI SHRANJEVALCA
Obveznost hrambe in obveščanja
714. člen
(se
preneha uporabljati)
(1) Shranjevalec je dolžan hraniti stvar kot svojo lastno, če
gre za odplačno hrambo, pa kot dober gospodarstvenik oziroma kot dober
gospodar. 
(2) Če sta v pogodbi določena kraj in način hrambe stvari ju
sme shranjevalec spremeniti samo, če to zahtevajo spremenjene okoliščine; sicer
odgovarja tudi za naključno uničenje ali naključno poškodbo stvari. 
(3) Shranjevalec mora o vsaki spremembi, ki jo opazi na
stvareh, ter o nevarnosti, da bi utegnile biti stvari kakorkoli poškodovane,
obvestiti položnika.
Izročitev stvari drugemu v hrambo
715. člen
(se
preneha uporabljati)
Shranjevalec ne sme brez položnikove privolitve ali brez sile
izročiti zaupane mu stvari v hrambo drugemu; sicer odgovarja tudi za njeno
naključno uničenje ali poškodbo.
Uporaba stvari
716. člen
(se
preneha uporabljati)
(1) Shranjevalec nima pravice uporabljati stvar, ki mu je
bila zaupana v hrambo. 
(2) Če shranjevalec nedovoljeno uporablja stvar, dolguje
položniku ustrezno odškodnino in je pri tem odgovoren za morebitno naključno
uničenje ali poškodbo stvari. 
(3) Če je bila dana v hrambo kakšna nepotrošna stvar in je
bilo shranjevalcu dovoljeno, da jo uporablja, tedaj se za razmerja med
pogodbenikoma uporabljajo pravila posodbene pogodbe in se pogodba samo glede
časa in kraja vrnitve stvari presoja po pravilih shranjevalne pogodbe, razen če
nista pogodbenika v tem pogledu določila kraj drugega.
Uporaba stvari in njena izročitev drugemu
717. člen
(se
preneha uporabljati)
Če uporablja shranjevalec brez položnikove privolitve in brez
sile stvar v nasprotju s pogodbo, če spremeni kraj ali način njene hrambe ali
če izroči stvar v hrambo drugemu, ne odgovarja za naključno uničenje ali
poškodbo stvari, do katerih bi bilo prišlo, tudi če bi bil ravnal v skladu s
pogodbo.
Vrnitev stvari
718. člen
(se
preneha uporabljati)
(1) Shranjevalec je dolžan vrniti stvar, brž ko jo položnik
zahteva, in sicer z vsemi plodovi in drugimi koristmi od nje. 
(2) Če je določen za vrnitev stvari rok, lahko položnik
zahteva vrnitev stvari tudi pred iztekom roka, razen če ni bil rok dogovorjen
izključno v njegovem interesu. 
(3) Stvar je treba vrniti v kraju, kjer je bila izročena
shranjevalcu, če ni v pogodbi določen kak drug kraj; v tem primeru pa ima
shranjevalec pravico do povračila stroškov s prenosom stvari.
3. odsek
PRAVICE SHRANJEVALCA
Povračilo stroškov in škode
719. člen
(se
preneha uporabljati)
Shranjevalec ima pravico zahtevati od položnika, da mu povrne
opravičene stroške, ki jih je imel, da je stvar ohranil, ter škodo, ki jo je
imel zaradi hrambe.
Plačilo
720. člen
(se
preneha uporabljati)
Shranjevalec nima pravice do plačila za svoj trud, razen če
je bilo plačilo dogovorjeno, če se shranjevalec ukvarja s sprejemanjem stvari v
hrambo ali če je bilo plačilo mogoče pričakovati glede na okoliščine posla.
Vrnitev stvari pri brezplačni hrambi
721. člen
(se
preneha uporabljati)
(1) Shranjevalec, ki se je zavezal, da bo stvar brezplačno
hranil določen čas, jo lahko vrne položniku pred iztekom dogovorjenega roka, če
grozi sami stvari nevarnost uničenja ali poškodbe ali če bi zaradi njene
nadaljnje hrambe lahko trpel škodo. 
(2) Če rok ni bil dogovorjen, lahko shranjevalec iz
prejšnjega odstavka ob vsakem času odstopi od pogodbe, vendar pa mora položniku
določiti primeren rok za prevzem stvari.
4. odsek
POSEBNI PRIMERI HRAMBE
Nepristna hramba
722. člen
(se
preneha uporabljati)
Če so bile dane v hrambo nadomestne stvari s pravico, da jih
shranjevalec lahko porabi, in obveznostjo, da mora vrniti enako količino stvari
iste vrste, tedaj se za njegova razmerja s položnikom uporabljajo pravila
posojilne pogodbe, le glede časa in kraja vrnitve stvari veljajo pravila
shranjevalne pogodbe, razen če pogodbenika nista določila v tem pogledu kaj
drugega.
Hramba v sili
723. člen
(se
preneha uporabljati)
Tisti, ki mu je bila stvar zaupana v kakšni stiski, na primer
ob požaru, potresu, poplavi, jo mora hraniti z večjo skrbnostjo.
2. ODDELEK
Gostinska hramba
Gostinec kot shranjevalec
724. člen
(se
preneha uporabljati)
(1) Gostinske organizacije združenega dela in drugi gostinci
se štejejo glede stvari, ki so jih gosti prinesli s seboj, za shranjevalce in
odgovarjajo, če stvari izginejo ali se poškodujejo, z zneskom največ deset
tisoč dinarjev, Zvezni izvršni svet pa lahko določi tudi večji znesek. 
(2) Ta odgovornost je izključena, če so bile stvari uničene
ali poškodovane zaradi okoliščin, ki se jim ni bilo mogoče izogniti ali jih
odvrniti, ali zaradi kakšnega vzroka v sami stvari, ali če so izginile ali bile
poškodovane po krivdi samega gosta ali pa po krivdi tistih, ki jih je gost
pripeljal s seboj ali so ga prišli obiskat. 
(3) Gostinec dolguje popolno odškodnino, če mu je gost stvar
izročil v hrambo, kot tudi če je škoda nastala po njegovi krivdi ali po krivdi
osebe, za katero on odgovarja.
Obveznost gostinca, da sprejme stvari v hrambo
725. člen
(se
preneha uporabljati)
(1) Gostinec je dolžan sprejeti v hrambo stvari, ki jih gosti
prinesejo s seboj in želijo dati v hrambo, razen če zanje nima primernih
prostorov ali če njihova hramba iz kakšnega drugega vzroka presega njegove možnosti.
(2) Če gostinec neutemeljeno noče sprejeti stvari v hrambo,
dolguje gostu popolno odškodnino za škodo, ki jo ta pretrpi zaradi tega.
Dolžnost gosta, da priglasi škodo
726. člen
(se
preneha uporabljati)
Gost je dolžan priglasiti, da je stvar izginila ali da je
poškodovana, brž ko za to zve, sicer ima pravico do odškodnine samo, če dokaže,
da je škoda nastala po krivdi gostinca ali osebe, za katero on odgovarja.
Objave o izključitvi odgovornosti
727. člen
(se
preneha uporabljati)
Nobenega pravnega učinka nimajo v gostinčevih prostorih
izobešene objave, s katerimi se izključuje, omejuje ali pogojuje njegova
odgovornost za stvari, ki so jih gosti prinesli s seboj.
Pridržna pravica
728. člen
(se
preneha uporabljati)
Gostinske organizacije združenega dela, gostišča in
posamezniki, ki sprejemajo goste na prenočišče, imajo pravico pridržati stvari,
ki so jih gosti prinesli s seboj, do popolnega plačila za njihovo prenočitev in
druge storitve.
Razširitev uporabe določb o gostinski hrambi
729. člen
(se
preneha uporabljati)
Določbe o gostinski hrambi se smiselno uporabljajo tudi za
bolnišnice, garaže, železniške spalnike, organizirana taborjenja ipd.
XVII. poglavje
USKLADIŠČENJE
1. ODDELEK
Splošne določbe
Pojem
730. člen
(se
preneha uporabljati)
(1) S skladiščno pogodbo se skladiščnik zavezuje, da sprejme
in shrani določeno blago in ukrene, kar bo potrebno ali dogovorjeno za njegovo
ohranitev v določenem stanju, ter da ga na zahtevo položnika ali drugega
upravičenca izroči, položnik pa se zavezuje, da mu bo za to dal določeno
plačilo. 
(2) Položnik mora ob predaji blaga dati vsa potrebna
obvestila o njem in izjaviti, kolikšna je njegova vrednost.
Izključitev odgovornosti in nekatere obveznosti
skladiščnika
731. člen
(se
preneha uporabljati)
(1) Skladiščnik odgovarja za škodo na blagu, razen če dokaže,
da je škoda nastala zaradi okoliščin, ki se jim ni bilo mogoče izogniti ali jih
odvrniti, ali da je nastala po krivdi položnika, zaradi hib ali naravnih
lastnosti blaga ali zaradi slabe embalaže. 
(2) Skladiščnik je dolžan položnika opozoriti na hibe ali
naravne lastnosti blaga oziroma na slabo embalažo, zaradi katerih utegne priti
do škode na blagu, brž ko to opazi ali bi moral opaziti. 
(3) Če začnejo nastajati na blagu nepreprečljive spremembe, zaradi
katerih grozi nevarnost, da se bo blago pokvarilo ali uničilo, mora skladiščnik
v primeru, ko tega na njegovo zahtevo ne bi mogel pravočasno storiti položnik,
blago nemudoma na najprimernejši način prodati. 
(4) Skladiščnik je dolžan storiti, kar je potrebno, da
obvaruje položnikove pravice nasproti prevozniku, ki mu je izročil blago za
položnika v poškodovanem ali pomanjkljivem stanju.
Kdaj mora biti blago zavarovano
732. člen
(se
preneha uporabljati)
(1) Skladiščnik je le tedaj dolžan zavarovati blago, ki ga je
sprejel v hrambo, če je tako dogovorjeno. 
(2) Če v pogodbi ni določeno, katere nevarnosti mora zajeti
zavarovanje, je skladiščnik dolžan zavarovati blago pred običajnimi
nevarnostmi.
Omejitev odškodnine
733. člen
(se
preneha uporabljati)
Odškodnina, ki jo mora skladiščnik plačati zaradi uničenja,
zmanjšanja ali poškodbe blaga v času od njegovega prevzema do izročitve, ne
more presegati dejanske vrednosti blaga, razen če je škodo povzročil namenoma
ali iz hude malomarnosti.
Mešanje nadomestnih stvari
734. člen
(se
preneha uporabljati)
(1) Skladiščnik ne sme pomešati sprejetih nadomestnih stvari
s stvarmi iste vrste in iste kakovosti, razen če je položnik v to privolil ali
če je očitno, da gre za stvari, ki se lahko mešajo brez nevarnosti, da bo za
položnika nastala škoda. 
(2) Če so stvari pomešane, sme skladiščnik na zahtevo
upravičenca brez sodelovanja drugih upravičencev izročiti iz mešanice
nadomestnih stvari tisti del, ki mu pripada.
Pregled blaga in jemanje vzorcev
735. člen
(se
preneha uporabljati)
Skladiščnik je dolžan dovoliti upravičencu, da pregleda blago
in vzame njegove vzorce.
Terjatev skladiščnika in zastavna pravica
736. člen
(se
preneha uporabljati)
(1) Skladiščnik ima poleg pravice do plačila za hrambo tudi
pravico do povračila stroškov, ki so bili potrebni za ohranitev blaga. 
(2) Za svoje terjatve iz skladiščne pogodbe in za druge
terjatve, nastale v zvezi s hrambo blaga, ima na njem zastavno pravico.
Dvig blaga in prodaja nedvignjenega blaga
737. člen
(se
preneha uporabljati)
(1) Položnik lahko dvigne blago tudi pred dogovorjenim rokom.
(2) Če položnik ne dvigne blaga po izteku dogovorjenega roka
ali, če v pogodbi ni bil določen rok za hrambo, po izteku enega leta, sme
skladiščnik na njegov račun prodati blago na javni dražbi; vendar pa mu mora
poprej sporočiti tak svoj namen in mu pustiti dodaten rok najmanj osmih dni, da
dvigne blago.
Napake pri prevzemu blaga
738. člen
(se
preneha uporabljati)
(1) Prevzemnik blaga mora blago pregledati v trenutku, ko ga
prevzame. 
(2) Če opazi pri prevzemu blaga kakšne napake, mora
prevzemnik na to takoj opozoriti skladiščnika; sicer se šteje, da je bilo blago
v redu prevzeto. 
(3) O napakah, ki jih ni bilo mogoče ugotoviti ob prevzemu,
mora prevzemnik na zanesljiv način obvestiti skladiščnika v sedmih dneh od
dneva, ko je blago prevzel; sicer se šteje, da je bilo blago v redu prevzeto.
Uredba pravil o hrambi
739. člen
(se
preneha uporabljati)
Za skladiščne pogodbe se smiselno uporabljajo pravila o
hrambi, če ni to s pravili o uskladiščenju drugače urejeno.
2. ODDELEK
Skladiščnica
Dolžnost izdaje skladiščnice
740. člen
(se
preneha uporabljati)
Skladiščnik, ki je po zakonu upravičen izdati za blago,
sprejeto v skladišče, skladiščnico, jo je položniku na njegovo zahtevo dolžan
izdati.
Sestavine in vsebina skladiščnice
741. člen
(se
preneha uporabljati)
(1) Skladiščnica sestoji iz pobotnice (priznanice) in
zastavnice. 
(2) V pobotnici in zastavnici morajo biti naslednji podatki:
naziv oziroma ime in poklic položnika, njegov sedež oziroma stalno
prebivališče, naziv in sedež skladiščnika, datum in številka skladiščnice, kje
je skladišče, vrsta, narava in količina blaga, navedba o tem, do katerega
zneska je blago zavarovano, ter drugi podatki, ki so potrebni za razločevanje
blaga in za določitev njegove vrednosti. 
(3) Pobotnica in zastavnica se morata sklicevati druga na
drugo.
Skladiščnica za dele blaga
742. člen
(se
preneha uporabljati)
(1) Položnik lahko zahteva, da skladiščnik razdeli blago na
določene dele in mu za vsak del izda posebno skladiščnico. 
(2) Če je že dobil skladiščnico za vso količino blaga, lahko
zahteva, da skladiščnik razdeli blago na določene dele in mu namesto
skladiščnice, ki jo je že dobil, izda posebne skladiščnice za vsak posamezen
del. 
(3) Položnik lahko zahteva, da mu skladiščnik izda
skladiščnico samo za del nadomestnega blaga, ki ga je shranil pri njem.
Pravice imetnika skladiščnice
743. člen
(se
preneha uporabljati)
(1) Imetnik skladiščnice ima pravico zahtevati izročitev
blaga, ki je navedeno v njej. 
(2) Z blagom, ki je navedeno v skladiščnici, lahko razpolaga
tako, da prenese skladiščnico.
Prenos pobotnice in zastavnice
744. člen
(se
preneha uporabljati)
(1) Pobotnica in zastavnica se lahko prenašata z
indosamentom, skupaj ali vsaka zase. 
(2) Ob vsakem prenosu je treba nanju zapisati datum. 
(3) Na zahtevo prejemnika pobotnice ali zastavnice se prenos
nanj prepiše v register skladišča, kamor se vpiše tudi njegov sedež oziroma
stalno prebivališče.
Pravica imetnika pobotnice
745. člen
(se
preneha uporabljati)
(1) Prenos pobotnice brez zastavnice daje prejemniku pravico
zahtevati izročitev blaga samo, če imetniku zastavnice izplača ali če položi
zanj pri skladiščniku znesek, ki mu bo moral biti izplačan na dan zapadlosti
terjatve. 
(2) Če se da z doseženo kupnino plačati znesek, do katerega
ima pravico imetnik zastavnice, lahko imetnik pobotnice brez zastavnice
zahteva, da se blago proda, presežek pa izroči njemu. 
(3) Če gre za nadomestne stvari, lahko imetnik pobotnice brez
zastavnice zahteva, da mu skladiščnik izroči del blaga pod pogojem, da položi
skladiščniku za imetnika zastavnice ustrezen znesek v denarju.
Pravice imetnika zastavnice
746. člen
(se
preneha uporabljati)
(1) Prenos zastavnice brez pobotnice daje prejemniku zastavno
pravico na blagu. 
(2) Ob prvem prenosu morajo biti na zastavnici zapisani naziv
oziroma ime in poklic upnika, njegov poslovni sedež oziroma stalno
prebivališče, znesek njegove terjatve, vštevši tudi obresti in dan zapadlosti. 
(3) Prvi prejemnik zastavnice mora nemudoma naznaniti
skladiščniku, da je bila zastavnica prenesena nanj, skladišče pa mora ta prenos
prepisati v svoj register in na sami zastavnici zaznamovati prepis. 
(4) Če ni bilo storjeno, kar določa prejšnji odstavek, se
zastavnica ne more naprej prenašati z indosamentom. 
(5) Zastavnica, na kateri ni navedena terjatev zastavnega
upnika, veže v korist zastavnega upnika celotno vrednost stvari, ki je navedena
na njej.
Protest zaradi neplačila in prodaja blaga
747. člen
(se
preneha uporabljati)
(1) Imetnik zastavnice brez pobotnice, ki mu ni ob roku
plačana z zastavnico zavarovana terjatev, mora vložiti protest po zakonu o
menici, ker sicer izgubi pravico zahtevati plačilo od prenosnikov. 
(2) Imetnik zastavnice, ki je vložil protest, lahko zahteva
po preteku osmih dni od zapadlosti terjatve prodajo zastavljenega blaga; enako
pravico ima tudi prenosnik, ki je imetniku zastavnice plačal z zastavnico
zavarovano terjatev. 
(3) Iz zneska, dobljenega s prodajo, se izloči vsota, ki je
potrebna za kritje stroškov s prodajo, za terjatev skladiščnika iz skladiščne
pogodbe in za druge njegove terjatve, nastale v zvezi s shranjenim blagom;
potem se iz njega plača zavarovana terjatev imetnika zastavnice, ostanek pa gre
imetniku pobotnice.
Zahteva plačila od prenosnikov zastavnice
748. člen
(se
preneha uporabljati)
(1) Imetnik zastavnice lahko zahteva plačilo od prenosnika
šele, če ni mogel doseči popolnega poplačila s prodajo zastavljenega blaga. 
(2) To mora zahtevati v roku, ki je v zakonu o menici določen
za zahtevek proti indosantom, ta pa začne teči od dneva, ko je bilo blago
prodano. 
(3) Imetnik zastavnice izgubi pravico zahtevati plačilo od
prenosnikov, če ne zahteva prodaje blaga najdalje v enem mesecu od protesta.
XVIII. poglavje
NAROČILO (NALOG)
1. ODDELEK
Splošne določbe
Pojem
749. člen
(se
preneha uporabljati)
(1) S pogodbo o naročilu (nalogu) se prevzemnik naročila
zavezuje naročitelju, da bo zanj opravil določene posle. 
(2) Hkrati dobi prevzemnik naročila pravico, da te posle
opravi. 
(3) Prevzemnik naročila ima pravico do plačila za svoj trud,
razen če ni drugače dogovorjeno ali če ne sledi iz narave medsebojnega razmerja
kaj drugega.
Osebe, ki so dolžne odgovoriti na ponujeno naročilo
750. člen
(se
preneha uporabljati)
Kdor opravlja tuje posle kot poklic ali kdor se za to javno
ponuja, mora, če noče sprejeti ponujenega naročila, ki se nanaša na take posle,
o tem nemudoma obvestiti drugo stranko; sicer odgovarja za škodo, ki jo ta
pretrpi zaradi tega.
2. ODDELEK
Obveznost prevzemnika naročila
Izvršitev naročila, kot se glasi
751. člen
(se
preneha uporabljati)
(1) Prevzemnik naročila mora izvršiti naročilo po prejetih
navodilih kot dober gospodarstvenik oziroma kot dober gospodar; pri tem mora
ostati v njegovih mejah in v vsem paziti na naročiteljeve interese, ki mu
morajo biti vodilo. 
(2) Če je prevzemnik mnenja, da bi bila izvršitev naročila po
dobljenih navodilih škodljiva za naročitelja, ga mora na to opozoriti in
zahtevati nova navodila. 
(3) Če naročitelj ni dal določenih navodil o poslu, ki ga je
treba opraviti, je prevzemnik dolžan, upoštevajoč predvsem interese
naročitelja, ravnati kot dober gospodarstvenik oziroma kot dober gospodar, če
gre za neodplačno naročilo, pa tako, kot bi v enakih okoliščinah ravnal v
lastni stvari.
Odmik od naročila in navodil
752. člen
(se
preneha uporabljati)
(1) Prevzemnik naročila se sme odmakniti od dobljenega
naročila in navodil samo s soglasjem naročitelja; če pa ga zaradi kratkega časa
ali iz kakšnega drugega vzroka ne more vprašati za soglasje, se sme odmakniti
od naročila in navodil samo, če lahko po presoji vseh okoliščin utemeljeno
misli, da to nalagajo naročiteljevi interesi. 
(2) Če prevzemnik prekorači meje naročila ali če se odmakne
od dobljenih navodil, čeprav ne gre za primer iz prejšnjega odstavka, se ne
šteje za prevzemnika, temveč za poslovodjo brez naročila, razen če naročitelj
pozneje odobri tisto, kar je storil.
Zamenjava
753. člen
(se
preneha uporabljati)
(1) Prevzemnik mora naročilo izvršiti osebno. 
(2) Prevzemnik sme izvršitev naročila zaupati drugemu samo,
če mu je naročitelj to dovolil ali če so ga k temu prisilile okoliščine. 
(3) V takih primerih je odgovoren samo za izbiro namestnika
in za navodila, ki mu jih je dal. 
(4) V drugih primerih je odgovoren za delo namestnika, kot
tudi za naključno uničenje ali poškodbo stvari pri njem. 
(5) Naročitelj lahko v vsakem primeru zahteva neposredno od
namestnika, da izpolni obveznost iz naročila.
Dajanje računa
754. člen
(se
preneha uporabljati)
Prevzemnik naročila mora dati o opravljenem poslu račun in
naročitelju brez zavlačevanja izročiti vse, kar je prejel iz opravljanja
zaupanih poslov, ne glede na to, ali je tisto, kar je prejel za naročitelja,
temu kdo dolgoval ali ne.
Poročanje
755. člen
(se
preneha uporabljati)
Prevzemnik naročila mora naročitelju na njegovo zahtevo
poročati o stanju poslov in mu dati račun tudi pred določenim časom.
Odgovornost za uporabo naročiteljevega denarja
756. člen
(se
preneha uporabljati)
Če je prevzemnik naročila zase uporabljal denar, ki ga je
prejel za naročitelja, mu mora plačati obresti po najvišji dovoljeni pogodbeni
obrestni meri, šteto od dneva, ko ga je začel uporabljati, od drugega
dolgovanega denarja, ki mu ga ni pravočasno izročil, pa zamudne obresti, šteto
od dneva, ko bi ga bil moral izročiti.
Solidarna odgovornost prevzemnikov naročil
757. člen
(se
preneha uporabljati)
Če je bil neki posel z istim naročilom zaupan več ljudem, da
ga skupaj opravijo, ti solidarno odgovarjajo za obveznosti iz takega naročila,
razen če ni dogovorjeno kaj drugega.
3. ODDELEK
Obveznosti naročitelja
Denarni predujem
758. člen
(se
preneha uporabljati)
Naročitelj mora dati prevzemniku naročila na njegovo zahtevo
neko vsoto denarja za pričakovane izdatke.
Povrnitev stroškov in prevzem obveznosti
759. člen
(se
preneha uporabljati)
(1) Naročitelj mora povrniti prevzemniku naročila celo v
primeru, če se njegov trud brez njegove krivde izjalovi, vse potrebne stroške,
ki jih je imel z izpolnitvijo naročila, skupaj z obrestmi od dneva, ko jih je
plačal. 
(2) Prevzeti mora obveznosti, ki jih je prevzemnik prevzel
nase, ko je v svojem imenu opravljal zaupane mu posle, ali pa ga kako drugače
teh obveznosti oprostiti.
Povrnitev škode
760. člen
(se
preneha uporabljati)
Naročitelj je dolžan povrniti prevzemniku naročila škodo, ki
jo je ta brez krivde pretrpel pri izpolnjevanju naročila.
Višina plačila
761. člen
(se
preneha uporabljati)
Če ni drugače dogovorjeno, dolguje naročitelj običajno
plačilo, če takega običaja ni, pa pravično plačilo.
Izplačilo
762. člen
(se
preneha uporabljati)
(1) Če ni drugače dogovorjeno, mora naročitelj plačati
prevzemniku naročila po opravljenem poslu. 
(2) Če je prevzemnik naročila brez svoje krivde opravil
naročilo samo deloma, ima pravico do sorazmernega dela plačila. 
(3) Če pa bi bilo vnaprej dogovorjeno plačilo v očitnem
nesorazmerju z opravljenimi storitvami, lahko naročitelj zahteva njegovo
zmanjšanje.
Zastavna pravica
763. člen
(se
preneha uporabljati)
V zavarovanje plačila in stroškov ima prevzemnik naročila
zastavno pravico na naročiteljevih premičnih stvareh, ki jih je dobil na
podlagi naročila, kot tudi na denarnih zneskih, ki jih je prejel zanj.
Solidarna odgovornost naročiteljev
764. člen
(se
preneha uporabljati)
Če je več oseb zaupalo prevzemniku izvršitev naročila, mu
odgovarjajo solidarno.
4. ODDELEK
Prenehanje naročila
Odstop od pogodbe
765. člen
(se
preneha uporabljati)
(1) Naročitelj lahko odstopi od pogodbe. 
(2) V primeru, ko odstopi od pogodbe, po kateri gre
prevzemniku naročila plačilo za njegov trud, mu mora naročitelj izplačati
ustrezen del plačila in mu povrniti škodo, ki jo je pretrpel zaradi odstopa od
pogodbe, če za odstop ni bilo utemeljenih razlogov.
Odpoved
766. člen
(se
preneha uporabljati)
(1) Prevzemnik lahko odpove naročilo, kadar hoče, samo ne ob
neprimernem času. 
(2) Naročitelju mora povrniti škodo, ki jo je pretrpel zaradi
odpovedi naročila ob neprimernem času, razen če so bili za odpoved podani
utemeljeni razlogi. 
(3) Prevzemnik mora tudi po odpovedi nadaljevati tiste posle,
ki jih ni mogoče odlašati, dokler naročitelj nima možnosti prevzeti skrbi
zanje.
Smrt, prenehanje pravne osebe
767. člen
(se
preneha uporabljati)
(1) Naročilo preneha s prevzemnikovo smrtjo. 
(2) Prevzemnikovi dediči so dolžni čim prej obvestiti
naročitelja, da je prevzemnik umrl, in ukreniti vse, kar je potrebno za varstvo
njegovih interesov, dokler ni zmožen sam prevzeti skrbi zanje. 
(3) Naročilo preneha z naročiteljevo smrtjo samo, če je tako
dogovorjeno ali če je prevzemnik prevzel naročilo glede na svoja osebna
razmerja z naročiteljem. 
(4) Prevzemnik naročila mora v tem primeru nadaljevati
zaupane mu posle, če bi sicer nastala škoda za dediče, vse dotlej, dokler ti
niso zmožni sami prevzeti skrbi zanje. 
(5) Če je naročitelj ali prevzemnik neka pravna oseba,
preneha naročilo, ko preneha ta oseba.
Stečaj, izguba poslovne sposobnosti
768. člen
(se
preneha uporabljati)
Naročilo preneha, če pride naročitelj ali prevzemnik naročila
v stečaj ali če popolnoma ali deloma izgubi poslovno sposobnost.
Kdaj preneha naročilo
769. člen
(se
preneha uporabljati)
(1) Če naročitelj odstopi od pogodbe, kot tudi če umre ali
pride v stečaj ali če popolnoma ali deloma izgubi poslovno sposobnost, preneha
naročilo tedaj, ko prevzemnik zve za dogodek, zaradi katerega naročilo preneha.
(2) Če je dobil prevzemnik pismeno pooblastilo, ga mora po
prenehanju naročila vrniti.
Izjeme
770. člen
(se
preneha uporabljati)
Če je bilo naročilo dano zato, da bi prevzemnik lahko dosegel
izpolnitev neke svoje terjatve od naročitelja, ta ne more odstopiti od pogodbe
in naročilo ne preneha niti s smrtjo niti s stečajem naročitelja ali
prevzemnika, in tudi ne, če eden izmed njiju popolnoma ali deloma izgubi
poslovno sposobnost.
XIX. poglavje
KOMISIJA
1. ODDELEK
Splošne določbe
Pojem
771. člen
(se
preneha uporabljati)
(1) S komisijsko pogodbo se komisionar zavezuje, da bo za
plačilo (provizijo) v svojem imenu na račun komitenta opravil enega ali več
poslov, ki mu jih je zaupal komitent. 
(2) Komisionar ima pravico do plačila tudi, čeprav ni bilo
dogovorjeno.
Uporaba pravil o naročilu
772. člen
(se
preneha uporabljati)
Za komisijsko pogodbo veljajo smiselno pravila o naročilu, če
ni s komisijskimi pravili drugače določeno.
Sklenitev posla pod drugačnimi pogoji, kot so v
naročilu
773. člen
(se
preneha uporabljati)
(1) Če je komisionar sklenil neki posel pod neugodnejšimi
pogoji, kot so bili določeni v naročilu, pa tega ne bi bil smel storiti, mora
komitentu povrniti razliko in povzročeno škodo. 
(2) V primeru iz prejšnjega odstavka komitent lahko odkloni
sprejem sklenjenega posla pod pogojem, da o tem takoj obvesti komisionarja. 
(3) Komitent pa izgubi to pravico, če komisionar pokaže
pripravljenost, da mu takoj plača razliko in povrne povzročeno škodo. 
(4) Če je bil posel sklenjen pod ugodnejšimi pogoji, kot pa
so bili določeni v naročilu, gre vsa tako dosežena korist komitentu.
Prodaja blaga prezadolženi osebi
774. člen
(se
preneha uporabljati)
Komisionar odgovarja komitentu za škodo, če je prodal blago
nekomu, za kogar je vedel ali mogel vedeti, da je prezadolžen.
Če komisionar sam kupi blago od komitenta ali mu proda
svoje blago
775. člen
(se
preneha uporabljati)
(1) Komisionar, ki mu je bilo zaupano, da proda ali kupi neko
blago, ki se kotira na borzi ali na trgu, lahko v primeru, če mu je komitent to
dovolil, obdrži blago zase kot kupec oziroma ga dobavi kot prodajalec po ceni,
ki velja ob izvršitvi zaupanega posla. 
(2) V tem primeru nastanejo med komisionarjem in komitentom
razmerja iz prodajne pogodbe. 
(3) Če se borzna oziroma tržna cena in cena, ki jo je določil
komitent, ne ujemata, ima komisionar prodajalec pravico do manjše izmed teh
dveh cen, komisionar kupec pa mora plačati večjo.
2. ODDELEK
Obveznosti komisionarja
Hramba in zavarovanje
776. člen
(se
preneha uporabljati)
(1) Komisionar mora hraniti zaupano blago kot dober
gospodarstvenik. 
(2) Odgovoren je tudi za naključno uničenje ali poškodbo
blaga, če ga ni zavaroval, čeprav bi ga bil po naročilu moral.
Obvestitev o stanju prejetega blaga
777. člen
(se
preneha uporabljati)
(1) Komisionar mora tedaj, ko od prevoznika prevzame blago,
ki mu ga je poslal komitent, ugotoviti njegovo stanje in komitentu nemudoma
sporočiti dan prispetja blaga ter vidne poškodbe ali primanjkljaj; sicer
odgovarja za morebitno škodo, ki zaradi te opustitve nastane za komitenta. 
(2) Ukreniti mora vse, kar je potrebno za ohranitev
komitentovih pravic nasproti odgovorni osebi.
Obvestitev o spremembah na blagu
778. člen
(se
preneha uporabljati)
Komisionar mora obvestiti komitenta o vseh spremembah na
blagu, zaradi katerih bi blago lahko izgubilo svojo vrednost; če nima časa
čakati na njegova navodila ali če ta zavlačuje z navodili, grozi pa nevarnost
znatnejše poškodbe, pa mora blago na najprimernejši način prodati.
Sporočitev sopogodbenikovega imena komitentu
779. člen
(se
preneha uporabljati)
(1) Komisionar mora sporočiti komitentu, s kom je opravil
posel, ki mu ga je ta zaupal. 
(2) To pravilo ne velja pri prodaji premičnih stvari po komisijskih
prodajalnah, razen če ni drugače dogovorjeno.
Dajanje računa
780. člen
(se
preneha uporabljati)
(1) Komisionar mora dati račun o opravljenem poslu brez
nepotrebnega odlašanja. 
(2) Komitentu mora izročiti vse, kar je prejel iz posla, ki
ga je zanj opravil. 
(3) Komisionar mora prenesti na komitenta terjatve in druge
pravice, ki si jih je pridobil nasproti tretjemu, s katerim je opravil posel v
svojem imenu, pa na njegov račun.
Del credere
781. člen
(se
preneha uporabljati)
(1) Komisionar je odgovoren za izpolnitev obveznosti svojega
sopogodbenika le, če je posebej jamčil, da jih bo ta izpolnil (del credere); v
tem primeru odgovarja solidarno z njim. 
(2) Komisionar, ki je jamčil za izpolnitev obveznosti svojega
sopogodbenika, ima pravico tudi do posebnega plačila (del credere provizija).
3. ODDELEK
Obveznosti komitenta
Plačilo (provizija)
782. člen
(se
preneha uporabljati)
(1) Komitent je dolžan plačati komisionarju provizijo, ko je
posel, ki ga je opravil komisionar, izvršen, kot tudi če njegovo izvršitev
prepreči kakšen vzrok, za katerega odgovarja komitent. 
(2) Če se posel izvršuje postopoma, lahko komisionar zahteva
sorazmeren del plačila po vsaki delni izpolnitvi. 
(3) Če ne pride do izvršitve sklenjenega posla iz vzroka, za
katerega ne odgovarja niti komisionar niti komitent, ima komisionar pravico do
ustreznega plačila za svoj trud. 
(4) Komisionar, ki v svojem ravnanju ni bil zvest komitentu,
nima pravice do plačila.
Višina plačila
783. člen
(se
preneha uporabljati)
(1) Če znesek plačila ni določen v pogodbi ali tarifi, gre
komisionarju plačilo, ki ustreza opravljenemu poslu in doseženemu uspehu. 
(2) Če bi bilo v danem primeru plačilo v primerjavi z
opravljenim poslom in doseženim uspehom nesorazmerno veliko, ga lahko sodišče
na komitentovo zahtevo zniža na pravičen znesek.
Povrnitev stroškov
784. člen
(se
preneha uporabljati)
(1) Komitent mora povrniti komisionarju stroške, ki so bili
potrebni za izvršitev naročila, skupaj z obrestmi od dneva, ko so bili plačani.
(2) Komitent je dolžan komisionarju posebej plačati za
uporabo njegovih skladišč in transportnih sredstev, če to ni zajeto že s
plačilom za izvršitev posla.
Denarni predujem komisionarju
785. člen
(se
preneha uporabljati)
Če v komisijski pogodbi ni določeno kaj drugega, komitent ni
dolžan dati komisionarju kot predujem sredstev, ki jih potrebuje za opravljanje
zaupanega mu posla.
4. ODDELEK
Zastavna pravica
786. člen
(se
preneha uporabljati)
(1) Komisionar ima zastavno pravico na stvareh, ki so predmet
komisijske pogodbe, dokler so te stvari pri njem ali pri nekom, ki jih ima v
posesti zanj, ali dokler ima v rokah listino, ki mu omogoča, da lahko razpolaga
z njimi. 
(2) Iz vrednosti teh stvari se lahko komisionar poplača pred
drugimi komitentovimi upniki za svoje terjatve iz vseh komisijskih poslov s
komitentom, kot tudi iz danih mu posojil in predujmov, ne glede na to, ali so
nastale v zvezi s temi ali v zvezi s kakšnimi drugimi stvarmi. 
(3) Komisionar ima prednostno pravico do poplačila iz tistih
terjatev, ki jih je pridobil za komitenta, ko je izpolnjeval njegovo naročilo.
5. ODDELEK
Razmerja s tretjimi
Komitentove pravice do terjatev iz posla s tretjim
787. člen
(se
preneha uporabljati)
(1) Komitent more zahtevati izpolnitev terjatev iz posla, ki
ga je komisionar sklenil na njegov račun s tretjim, šele tedaj, ko mu jih
komisionar odstopi. 
(2) Vendar se štejejo glede razmerja med komitentom in
komisionarjem ter njegovimi upniki te terjatve od svojega nastanka za
komitentove terjatve.
Omejitev pravice komisionarjevih upnikov
788. člen
(se
preneha uporabljati)
Komisionarjevi upniki ne morejo za izterjavo svojih terjatev
niti v njegovem stečaju z izvršilnimi ukrepi segati na pravice in stvari, ki si
jih je komisionar pri izpolnjevanju naročila pridobil v svojem imenu, toda za
komitenta, razen če gre za take terjatve, ki so nastale v zvezi s pridobitvijo
teh pravic in stvari.
Stečaj komisionarja
789. člen
(se
preneha uporabljati)
(1) V komisionarjevem stečaju lahko komitent zahteva, da se
iz stečajne mase izločijo stvari, ki jih je izročil komisionarju, da bi jih ta
zanj prodal, ter stvari, ki jih je komisionar zanj nabavil. 
(2) V enakem primeru lahko komitent zahteva od tretjega, ki
mu je komisionar izročil stvari, da mu jih plača oziroma da mu plača še ne
plačani del.
XX. poglavje
POGODBA O TRGOVSKEM ZASTOPANJU
1. ODDELEK
Splošne določbe
Pojem
790. člen
(se
preneha uporabljati)
(1) S pogodbo o trgovskem zastopanju se zastopnik zavezuje,
da bo ves čas skrbel za to, da bodo tretje osebe sklepale pogodbe z njegovim
naročiteljem, in da bo v tem smislu posredoval med njimi in naročiteljem, kot
tudi, da bo po dobljenem pooblastilu v imenu in na račun naročitelja sklepal z
njimi pogodbe, ta pa se zavezuje, da mu bo za vsako sklenjeno pogodbo dal
določeno plačilo (provizijo). 
(2) Naročitelj ima lahko na istem območju za isto vrsto
poslov več zastopnikov. 
(3) Zastopnik ne sme brez naročiteljeve privolitve prevzeti
obveznosti, da bo na istem območju in za isto vrsto poslov delal za drugega
naročitelja.
Oblika
791. člen
(se
preneha uporabljati)
Pogodba o trgovskem zastopanju mora biti sklenjena v pismeni
obliki.
Sklepanje pogodb v imenu naročitelja
792. člen
(se
preneha uporabljati)
Zastopnik sme sklepati pogodbe v imenu in na račun svojega
naročitelja, če je dobil za to od njega posebno ali splošno pooblastilo.
Sprejem izpolnitve
793. člen
(se
preneha uporabljati)
Zastopnik ne sme zahtevati in ne sprejeti izpolnitve terjatev
svojega naročitelja, če ni za to posebej pooblaščen.
Izjave zastopniku za naročitelja
794. člen
(se
preneha uporabljati)
Če je bila pogodba sklenjena s posredovanjem zastopnika,
tedaj mu naročiteljev sopogodbenik lahko daje veljavne izjave, ki se nanašajo
na napake predmeta pogodbe, ter druge izjave v zvezi z njo, da obvaruje ali
izvršuje pravice iz pogodbe.
Izjave v imenu naročitelja
795. člen
(se
preneha uporabljati)
Zastopnik je za obvarovanje pravic svojega naročitelja
upravičen dajati potrebne izjave njegovemu sopogodbeniku.
Zavarovanje
796. člen
(se
preneha uporabljati)
Da zavaruje naročiteljeve interese, lahko zahteva zastopnik
ukrepe, potrebne za njihovo zavarovanje.
2. ODDELEK
Zastopnikove obveznosti
Skrb za naročiteljeve interese
797. člen
(se
preneha uporabljati)
(1) Zastopnik mora skrbeti za naročiteljeve interese in pri
vseh poslih, ki se jih loteva, ravnati kot dober gospodarstvenik. 
(2) Pri tem mora upoštevati navodila, ki mu jih je dal
naročitelj. 
(3) Zastopnik mora dajati naročitelju vsa potrebna obvestila
o položaju na trgu, zlasti tista, ki so pomembna za vsak posamezen posel.
Sodelovanje pri sklepanju poslov
798. člen
(se
preneha uporabljati)
Zastopnik je dolžan sodelovati po naročiteljevih navodilih
pri sklepanju poslov, in sicer do njihovega popolnega dokončanja.
Varovanje poslovnih tajnosti
799. člen
(se
preneha uporabljati)
(1) Zastopnik je dolžan varovati poslovne tajnosti svojega
naročitelja, za katere je zvedel v zvezi z zaupanim mu poslom. 
(2) Zastopnik odgovarja, če take tajnosti izkoristi ali jih
odkrije drugemu, tudi potem, ko pogodba o trgovskem zastopanju preneha.
Vrnitev stvari, danih v rabo
800. člen
(se
preneha uporabljati)
Ko pogodba o trgovskem zastopanju preneha, mora zastopnik
vrniti naročitelju vse stvari, ki mu jih je ta izročil v rabo med trajanjem
pogodbe.
Poseben primer odgovornosti
801. člen
(se
preneha uporabljati)
(1) Zastopnik je naročitelju le tedaj odgovoren za izpolnitev
obveznosti iz pogodbe, pri kateri je posredoval ali jo po pooblastilu sam
sklenil v njegovem imenu, če je za to posebej pismeno jamčil. 
(2) Zastopnik ima v tem primeru pravico tudi do posebnega
plačila (del credere provizija).
3. ODDELEK
Obveznosti naročitelja
Gradivo in dokumentacija
802. člen
(se
preneha uporabljati)
Če potrebuje zastopnik za opravljanje svojih poslov določeno
gradivo ali določeno dokumentacijo, mu jo mora naročitelj dati na razpolago.
Dolžnost obveščanja
803. člen
(se
preneha uporabljati)
(1) Naročitelj lahko po svojem preudarku sprejme ali zavrne
sklenitev pogodbe, ki jo je pripravil zastopnik, vendar ga mora nemudoma
obvestiti o svoji odločitvi. 
(2) Naročitelj je dolžan zastopnika nemudoma obvestiti, da
mora obseg poslov, sklenjenih z njegovim posredovanjem, zmanjšati na manjšo
mero, kot je mogel zastopnik utemeljeno pričakovati, da ta pravočasno v
ustrezni meri zmanjša svojo podjetnost, ker mu sicer odgovarja za pretrpljeno
škodo.
Plačilo (provizija)
804. člen
(se
preneha uporabljati)
(1) Naročitelj mora plačati zastopniku provizijo za pogodbe,
sklenjene z njegovim posredovanjem, kot tudi za tiste pogodbe, ki jih je
zastopnik sam sklenil, če je bil za to pooblaščen. 
(2) Zastopnik ima pravico do plačila tudi za tiste pogodbe,
katere je naročitelj sklenil neposredno s strankami, ki jih je našel zastopnik.
Pridobitev pravice do plačila
805. člen
(se
preneha uporabljati)
Če med pogodbenima strankama ni drugače dogovorjeno, pridobi
zastopnik pravico do plačila, ko je pogodba izpolnjena, vendar mu gre ta
pravica tudi tedaj, kadar ostane pogodba neizpolnjena, če je prišlo do tega iz
vzroka, ki je na strani naročitelja.
Višina plačila
806. člen
(se
preneha uporabljati)
(1) Če znesek plačila ni določen v pogodbi ali tarifi, ima
zastopnik pravico do običajnega plačila. 
(2) Če bi bilo v danem primeru plačilo v primerjavi s
storitvijo nesorazmerno veliko, ga sodišče na naročiteljevo zahtevo lahko zniža
na pravičen znesek.
Posebno plačilo
807. člen
(se
preneha uporabljati)
Zastopnik, ki je z naročiteljevim pooblastilom izterjal kakšno
njegovo terjatev, ima pravico do posebnega plačila od izterjane vsote.
Stroški
808. člen
(se
preneha uporabljati)
(1) Zastopnik nima pravice do povračila stroškov, ki izvirajo
iz rednega opravljanja posredniških poslov, razen če ni drugače dogovorjeno. 
(2) Vendar pa ima pravico do povračila posebnih stroškov, ki
jih je imel v korist naročitelja ali plačal po njegovem naročilu.
4. ODDELEK
Zastavna pravica
809. člen
(se
preneha uporabljati)
Za zavarovanje svojih zapadlih terjatev, nastalih v zvezi s
pogodbo, ima zastopnik zastavno pravico na vsotah, ki jih je izterjal za
naročitelja po njegovem pooblastilu, kot tudi na vseh naročiteljevih stvareh,
ki jih je v zvezi s pogodbo prejel od njega ali od koga drugega, dokler so te
pri njem ali pri nekom, ki jih ima v posesti zanj, ali dokler ima v rokah
listino, ki mu omogoča razpolaganje z njimi.
5. ODDELEK
Prenehanje pogodbe
Razveza pogodbe, sklenjene za nedoločen čas
810. člen
(se
preneha uporabljati)
(1) Če v pogodbi o trgovskem zastopanju ni določeno njeno
trajanje in se to tudi ne da ugotoviti iz okoliščin posla, sme vsaka stranka
odpovedati pogodbo za konec vsakega koledarskega trimesečja. 
(2) Odpoved mora sporočiti drugi stranki najmanj mesec dni
pred iztekom koledarskega trimesečja; če pa je pogodba trajala že tri leta, ji
mora odpoved sporočiti dva meseca pred iztekom koledarskega trimesečja. 
(3) Pogodbeni stranki lahko določita drugačen rok za odpoved
in prenehanje pogodbe, vendar morata pri tem med odpovedjo in prenehanjem
pogodbe pustiti rok najmanj enega meseca.
Razveza pogodbe brez odpovednega roka
811. člen
(se
preneha uporabljati)
(1) Vsaka stranka lahko iz resnih vzrokov, ki jih mora
navesti, razdre pogodbo brez odpovednega roka. 
(2) Če izjava o tem ne navaja resnih vzrokov, se šteje za
odpoved z rednim odpovednim rokom. 
(3) Zastopnik, ki je zaradi neutemeljene odpovedi nehal s
svojo dejavnostjo, ima pravico do odškodnine zaradi izgubljene provizije, če pa
je sam neutemeljeno odpovedal pogodbo, ima pravico do odškodnine naročitelj. 
(4) Neutemeljena odpoved daje drugi stranki pravico, da
razdre pogodbo brez odpovednega roka.
Prenehanje pogodbe, sklenjene za določen čas
812. člen
(se
preneha uporabljati)
(1) Če je bila pogodba o trgovskem zastopanju sklenjena za
določen čas, neha veljati s samim iztekom tega časa. 
(2) Če je taka pogodba molče podaljšana, se šteje naprej za
pogodbo, sklenjeno za nedoločen čas.
XXI. poglavje
POSREDOVANJE
1. ODDELEK
Splošne določbe
Pojem
813. člen
(se
preneha uporabljati)
S pogodbo o posredovanju se posrednik zavezuje, da si bo
prizadeval najti in spraviti v stik z naročiteljem osebo, ki se bo z njim
pogajala za sklenitev določene pogodbe, naročitelj pa se zavezuje, da mu bo za
to dal določeno plačilo, če bo pogodba sklenjena.
Uporaba določb o pogodbi o delu
814. člen
(se
preneha uporabljati)
Kadar je dogovorjeno, da bo imel posrednik pravico do
določenega plačila, tudi če bi ostalo njegovo prizadevanje brezuspešno, se taka
pogodba presoja po določbah, ki veljajo za pogodbo o delu.
Sprejem izpolnitve
815. člen
(se
preneha uporabljati)
(1) Naročilo za posredovanje ne vsebuje za posrednika
pravice, da bi smel sprejeti za naročitelja izpolnitev obveznosti iz pogodbe,
sklenjene z njegovim posredovanjem. 
(2) Posrednik mora imeti za to posebno pismeno pooblastilo.
Preklic naročila za posredovanje
816. člen
(se
preneha uporabljati)
Naročitelj lahko prekliče naročilo za posredovanje, kadarkoli
hoče, če se temu ni odpovedal in če preklic ni v nasprotju s poštenjem.
Naročitelj ni dolžan skleniti pogodbe
817. člen
(se
preneha uporabljati)
Naročitelj se ni dolžan spustiti v pogajanja za sklenitev
pogodbe z osebo, ki jo je našel posrednik, in tudi ne skleniti z njo pogodbo
pod pogoji, ki jih je sporočil posredniku, vendar odgovarja za škodo, če je
ravnal nepošteno.
2. ODDELEK
Obveznosti posrednika
Obveznost iskati priložnost
818. člen
(se
preneha uporabljati)
(1) Posrednik mora kot dober gospodarstvenik iskati
priložnost za sklenitev določene pogodbe in opozoriti nanjo naročitelja. 
(2) Posrednik mora posredovati pri pogajanjih in si
prizadevati, da pride do sklenitve pogodbe, če se je k temu posebej zavezal. 
(3) Ni pa odgovoren, če se njegova prizadevanja kljub
potrebni skrbnosti izjalovijo.
Obveznost obveščanja
819. člen
(se
preneha uporabljati)
Posrednik mora obvestiti naročitelja o vseh za nameravani
posel pomembnih okoliščinah, ki so mu bodisi znane ali bi mu morale biti znane.
Posrednikova odgovornost
820. člen
(se
preneha uporabljati)
(1) Posrednik je odgovoren za škodo, ki jo pretrpi ena ali
druga stranka, med katerima je posredoval, če nastane škoda zaradi tega, ker je
posredoval za poslovno nesposobno osebo, za katere nesposobnost je vedel ali mogel
vedeti, ali za osebo, za katero je vedel ali moral vedeti, da ne bo mogla
izpolniti obveznosti iz pogodbe, ter sploh za vsako škodo, nastalo po njegovi
krivdi. 
(2) Posrednik je odgovoren za škodo, ki jo je imel naročitelj
zaradi tega, ker je brez njegovega dovoljenja obvestil koga tretjega o vsebini
naročila, o pogajanjih ali o pogojih sklenjene pogodbe.
Mešetarski dnevnik in mešetarski list
821. člen
(se
preneha uporabljati)
Posrednik v gospodarstvu mora vpisati v posebno knjigo
(mešetarski dnevnik) bistvene podatke o pogodbi, ki je bila sklenjena z
njegovim posredovanjem, ter izdati na zahtevo strank izpisek iz te knjige z
njegovim podpisom (mešetarski list).
3. ODDELEK
Obveznosti naročitelja
Plačilo
822. člen
(se
preneha uporabljati)
(1) Posrednik ima pravico do plačila, tudi če ni bilo
dogovorjeno. 
(2) Če višina plačila ni določena niti s tarifo ali kakšnim
drugim splošnim aktom niti s pogodbo, pa tudi ne z običajem, jo določi sodišče
tako, da ustreza posrednikovemu trudu in opravljeni storitvi. 
(3) Dogovorjeno posredniško plačilo lahko sodišče na
naročiteljevo zahtevo zniža, če spozna, da je pretirano visoko v primerjavi s
posrednikovim trudom in njegovo storitvijo. 
(4) Znižanja dogovorjenega plačila ni mogoče zahtevati, če je
bilo posredniku izplačano po sklenitvi pogodbe, za katero je posredoval.
Kdaj pridobi posrednik pravico do plačila
823. člen
(se
preneha uporabljati)
(1) Posrednik pridobi pravico do plačila tedaj, ko je
sklenjena pogodba, za katero je posredoval, če ni dogovorjeno kaj drugega. 
(2) Če pa je pogodba sklenjena pod odložnim pogojem, pridobi
posrednik pravico do plačila šele, ko se pogoj uresniči. 
(3) Če je pogodba sklenjena pod razveznim pogojem,
uresničenje pogoja ne vpliva na posrednikovo pravico do plačila. 
(4) Če je pogodba neveljavna, ima posrednik pravico do
plačila, če mu vzrok neveljavnosti ni bil znan.
Povračilo stroškov
824. člen
(se
preneha uporabljati)
(1) Posrednik nima pravice do povračila stroškov, ki jih je
imel pri izpolnjevanju naročila, razen če je bilo to dogovorjeno. 
(2) Če pa mu je v pogodbi priznana pravica do povračila
stroškov, ima pravico do tega povračila tudi v primeru, ko pogodba ni bila
sklenjena.
Posredovanje za obe stranki
825. člen
(se
preneha uporabljati)
(1) Kolikor ni drugače dogovorjeno, sme posrednik, ki je
dobil naročilo za posredovanje od obeh strank, zahtevati od vsake stranke samo
polovico posredniškega plačila in samo polovico stroškov, če je bilo
dogovorjeno, da se mu povrnejo. 
(2) Posrednik mora kot dober gospodarstvenik skrbeti za
interese obeh strank, med katerima posreduje.
Izguba pravice do plačila
826. člen
(se
preneha uporabljati)
Posrednik, ki dela v nasprotju s pogodbo ali v nasprotju z
interesi svojega naročitelja za drugo stranko, izgubi pravico do posredniškega
plačila in do povračila stroškov.
XXII. poglavje
ŠPEDICIJA
1. ODDELEK
Splošne določbe
Pojem
827. člen
(se
preneha uporabljati)
(1) S špeditersko pogodbo se špediter zavezuje, da bo za
prevoz določene stvari sklenil v svojem imenu na računa naročitelja prevozno
pogodbo in druge za to potrebne pogodbe ter opravil druge običajne posle in
dejanja, naročitelj pa se zavezuje, da mu bo za to dal določeno plačilo. 
(2) Če je v pogodbi tako dogovorjeno, lahko špediter sklene
prevozno pogodbo in opravi druga pravna dejanja v imenu in na račun
naročitelja.
Odstop od pogodbe
828. člen
(se
preneha uporabljati)
Naročitelj lahko po svoji volji odstopi od pogodbe, vendar
mora v tem primeru povrniti špediterju vse stroške, ki jih je dotlej imel, in
mu izplačati sorazmeren del plačila za dotedanje delo.
Uporaba pravil o komisijski pogodbi oziroma pogodbi o
trgovskem zastopanju
829. člen
(se
preneha uporabljati)
Za tista razmerja med naročiteljem in špediterjem, ki niso
urejena v tem poglavju, se smiselno uporabljajo pravila o komisijski pogodbi
oziroma pogodbi o trgovskem zastopanju.
2. ODDELEK
Obveznosti špediterja
Opozorilo na pomanjkljivosti v naročilu
830. člen
(se
preneha uporabljati)
Špediter mora opozoriti naročitelja na pomanjkljivosti v
njegovem naročilu, zlasti na tiste, zaradi katerih je izpostavljen večjim
stroškom ali škodi.
Opozorilo na pomanjkljivosti pri pakiranju
831. člen
(se
preneha uporabljati)
Če stvar ni pakirana ali sicer ni pripravljena za prevoz
tako, kot bi morala biti, je špediter dolžan opozoriti naročitelja na te
pomanjkljivosti; če pa bi imel zaradi čakanja na to, da jih naročitelj odpravi,
škodo, jih mora odpraviti sam na njegov račun.
Varovanje interesov naročitelja
832. člen
(se
preneha uporabljati)
(1) Špediter je ob vsaki priložnosti dolžan ravnati tako, kot
to nalagajo naročiteljevi interesi, in kot dober gospodarstvenik. 
(2) Nemudoma mora obvestiti naročitelja o poškodbi stvari in
o vsakem zanj pomembnem dogodku ter ukreniti vse, kar je potrebno za
obvarovanje njegovih pravic proti odgovorni osebi.
Ravnanje po naročiteljevih navodilih
833. člen
(se
preneha uporabljati)
(1) Špediter je dolžan držati se navodil o smeri poti, o
sredstvih in načinu prevoza ter drugih navodil, ki jih je dobil od naročitelja.
(2) Če ne more ravnati po navodilih iz naročila, mora
špediter prositi za nova navodila, če za to ni časa ali če to ni mogoče, pa
ravnati tako, kot nalagajo naročiteljevi interesi. 
(3) Špediter mora o vsakem odmiku od naročila takoj obvestiti
naročitelja. 
(4) Če naročitelj ni določil ne smeri poti, ne sredstva in
tudi ne načina prevoza, jih določi sam špediter tako, kot to nalagajo v danem
primeru naročiteljevi interesi. 
(5) Če se je špediter odmaknil od dobljenih navodil, je
odgovoren tudi za škodo, nastalo zaradi višje sile, razen če dokaže, da bi se
škoda pripetila, čeprav bi se bil držal danih navodil.
Odgovornost špediterja za druge
834. člen
(se
preneha uporabljati)
(1) Špediter je odgovoren za izbiro prevoznika in za izbiro
drugih, s katerimi je v izpolnjevanju naročila sklenil pogodbo (uskladiščenje
blaga ipd.), ne pa tudi za njihovo delo, razen če je tako odgovornost prevzel s
pogodbo. 
(2) Špediter, ki namesto, da bi sam izpolnil naročilo, to
zaupa drugemu špediterju, je odgovoren za njegovo delo. 
(3) Če je špediter po naročilu izrecno ali molče pooblaščen
zaupati izpolnitev naročila drugemu špediterju ali če je to očitno v
naročiteljevem interesu, je odgovoren samo za izbiro drugega špediterja, razen
če je prevzel tudi odgovornost za njegovo delo. 
(4) Odgovornosti iz prejšnjih odstavkov tega člena ni mogoče
s pogodbo izključiti ali omejiti.
Carinska dejanja in plačilo carine
835. člen
(se
preneha uporabljati)
Naročilo za odpravo stvari čez mejo vsebuje za špediterja
obveznost, da opravi vsa potrebna carinska dejanja in plača za naročitelja
carinske davščine, če ni v pogodbi drugače določeno.
Kadar špediter sam opravlja prevoz ali druge posle
836. člen
(se
preneha uporabljati)
(1) Špediter lahko tudi sam popolnoma ali deloma opravi
prevoz stvari, ki so mu bile zaupane v odpravo, če ni bilo dogovorjeno kaj
drugega. 
(2) Če je špediter sam opravil prevoz ali del prevoza, ima
pravice in obveznosti prevoznika in mu gre v tem primeru poleg plačila iz
odprave in povračila stroškov v zvezi z odpravo tudi ustrezno plačilo za
prevoz. 
(3) To velja tudi glede drugih poslov, zajetih z naročilom,
običaji ali splošnimi pogoji.
Zavarovanje pošiljke
837. člen
(se
preneha uporabljati)
(1) Špediter je dolžan zavarovati pošiljko samo, če je bilo
to dogovorjeno. 
(2) Če v pogodbi ni določeno, katere nevarnosti naj zajame
zavarovanje, je špediter dolžan zavarovati stvari pred običajnimi nevarnostmi.
Dajanje računa
838. člen
(se
preneha uporabljati)
(1) Po končanem poslu mora dati špediter naročitelju račun. 
(2) Na naročiteljevo zahtevo mora dati špediter račun tudi
medtem, ko izvršuje naročilo.
3. ODDELEK
Obveznosti naročitelja
Plačilo špediterju
839. člen
(se
preneha uporabljati)
Naročitelj mora plačati špediterju po pogodbi; če plačilo ni
bilo dogovorjeno, po tarifi ali kakšnem drugem splošnem aktu; če teh ni, pa
določi plačilo sodišče.
Kdaj lahko špediter zahteva plačilo
840. člen
(se
preneha uporabljati)
Špediter lahko zahteva plačilo, ko izpolni svoje obveznosti
iz špediterske pogodbe.
Stroški in predujem
841. člen
(se
preneha uporabljati)
(1) Naročitelj mora povrniti špediterju potrebne stroške, ki
jih je ta imel z izpolnitvijo naročila o odpravi stvari. 
(2) Špediter lahko zahteva povračilo stroškov takoj. 
(3) Naročitelj mora dati špediterju na njegovo zahtevo kot
predujem vsoto, potrebno za stroške, ki jih terja izpolnitev naročila o odpravi
stvari.
Če je dogovorjeno, da plača špediterju prejemnik stvari
842. člen
(se
preneha uporabljati)
Če je dogovorjeno, da bo špediter zaračunal svoje terjatve
prejemniku stvari, obdrži pravico zahtevati plačilo od naročitelja, če mu ga
prejemnik ne bi hotel izplačati.
Nevarne stvari in dragocenosti
843. člen
(se
preneha uporabljati)
(1) Naročitelj mora obvestiti špediterja o takih lastnostih
stvari, ki utegnejo ogrožati varnost ljudi ali dobrin ali jim prizadejati
škodo. 
(2) Če so v pošiljki dragocenosti, vrednostni papirji ali
druge drage stvari, mora naročitelj o tem obvestiti špediterja in mu sporočiti
njihovo vrednost tedaj, ko mu jih izroči v odpravo.
4. ODDELEK
Posebni primeri odprave
Odprava s fiksnim plačilom
844. člen
(se
preneha uporabljati)
(1) Kadar je v špediterski pogodbi določena skupna vsota za
izvršitev naročila o odpravi stvari, sta v njej vsebovana tako plačilo iz
odprave kot tudi plačilo za prevoz in povračilo vseh drugih stroškov, če ni
dogovorjeno kaj drugega. 
(2) Špediter je v tem primeru odgovoren tudi za delo
prevoznika in drugih oseb, ki jih je po pooblastilu iz pogodbe pritegnil k
delu.
Zbirna odprava
845. člen
(se
preneha uporabljati)
(1) Špediter lahko pri izpolnjevanju dobljenih naročil
organizira zbirno odpravo, razen če je po pogodbi to izključeno. 
(2) Če doseže špediter z zbirno odpravo razliko pri voznini v
korist naročitelja, ima pravico do posebnega dodatnega plačila. 
(3) Pri zbirni odpravi je špediter odgovoren za izgubo ali
poškodbo stvari med prevozom, do katere ne bi bilo prišlo, če ne bi bilo zbirne
odprave.
5. ODDELEK
Špediterjeva zastavna pravica
846. člen
(se
preneha uporabljati)
(1) Za zavarovanje svojih terjatev, nastalih v zvezi s
špeditersko pogodbo, ima špediter zastavno pravico na stvareh, ki so mu bile
izročene za odpravo in v zvezi z njo, vse dokler jih ima v posesti ali dokler
ima v rokah listino, ki mu omogoča razpolaganje z njimi. 
(2) Če je pri odpravi udeležen še drug špediter, je ta dolžan
skrbeti za poravnavo terjatev ter za uveljavitev zastavne pravice prejšnjih
špediterjev. 
(3) Če drugi špediter plača špediterjeve terjatve nasproti
naročitelju, preidejo te terjatve po samem zakonu nanj, enako pa tudi
špediterjeva zastavna pravica. 
(4) To velja tudi, če drugi špediter plača prevoznikove
terjatve.
XXIII. poglavje
POGODBA O KONTROLI BLAGA IN STORITEV
Pojem
847. člen
(se
preneha uporabljati)
(1) S pogodbo o kontroli blaga se ena pogodbena stranka
(vršilec kontrole) zavezuje, da bo strokovno in nepristransko opravila
dogovorjeno kontrolo blaga in izdala o tem potrdilo (certifikat), druga stranka
(naročnik kontrole) pa se zavezuje, da bo za opravljeno kontrolo dala
dogovorjeno plačilo. 
(2) Kontrola blaga se lahko sestoji iz ugotovitve identitete,
kakovosti, količine in drugih lastnosti blaga.
Obseg kontrole
848. člen
(se
preneha uporabljati)
Vršilec kontrole je dolžan opraviti kontrolo v tolikšnem
obsegu in na tak način, kot je določeno v pogodbi, če v pogodbi ni nič
določeno, pa v obsegu in na način, kot to ustreza naravi stvari.
Ničnost posameznih določil pogodbe
849. člen
(se
preneha uporabljati)
(1) Nična so določila pogodbe, ki bi vršilcu kontrole
nalagala take dolžnosti, da bi lahko vplivale na nepristranost pri opravljanju
kontrole ali na pravilnost listine o opravljeni kontroli (certifikata). 
(2) Kontrola se šteje za opravljeno šele z izdajo
certifikata.
Hramba blaga oziroma vzorca
850. člen
(se
preneha uporabljati)
(1) Blago, ki ga je naročnik kontrole izročil vršilcu, da bi
opravil dogovorjeno kontrolo, mora ta shraniti in ga zavarovati pred zamenjavo.
(2) Vršilec kontrole mora hraniti izročene mu vzorce najmanj
šest mesecev, če ni drugače dogovorjeno.
Obveznost obvestitve naročnika kontrole
851. člen
(se
preneha uporabljati)
Vršilec kontrole mora pravočasno obveščati naročnika o vseh
pomembnih okoliščinah med kontrolo in hrambo blaga, zlasti pa o potrebnih in
koristnih stroških, ki jih je zanj plačal.
Plačilo
852. člen
(se
preneha uporabljati)
(1) Za opravljeno kontrolo in hrambo blaga ima vršilec
kontrole pravico do dogovorjenega oziroma običajnega plačila. 
(2) Vršilec kontrole ima tudi pravico do povračila vseh
potrebnih in koristnih stroškov, ki jih je plačal za naročnika.
Zastavna pravica
853. člen
(se
preneha uporabljati)
Za zavarovanje dogovorjenega ali običajnega plačila in
povračila potrebnih in koristnih stroškov ima vršilec kontrole zastavno pravico
na blagu, ki mu je bilo izročeno v kontrolo.
Zaupanje kontrole blaga drugemu vršilcu kontrole
854. člen
(se
preneha uporabljati)
(1) Vršilec kontrole lahko zaupa dogovorjeno kontrolo blaga
drugemu, razen če mu je naročnik to izrecno prepovedal. 
(2) Vršilec kontrole je naročniku odgovoren za delo drugega
vršilca.
Kontrola blaga z opravljanjem posameznih pravnih dejanj
855. člen
(se
preneha uporabljati)
(1) Po izrecnem naročnikovem naročilu je vršilec kontrole
upravičen opravljati poleg dogovorjene kontrole blaga v imenu in na račun
naročnika tudi posamezna pravna dejanja. 
(2) Vršilec kontrole ima za posamezna pravna dejanja, ki jih
opravi v imenu in na račun naročnika, pravico do posebnega, običajnega ali
dogovorjenega plačila.
Kontrola blaga z garancijo
856. člen
(se
preneha uporabljati)
(1) Vršilec kontrole lahko garantira, da se lastnosti
kontroliranega blaga v dogovorjenem roku ne bodo spremenile. 
(2) Za prevzeto garancijo glede lastnosti blaga ima vršilec
kontrole pravico do posebnega, dogovorjenega ali običajnega plačila.
Kontrola storitev in stvari, ki niso namenjene prometu
857. člen
(se
preneha uporabljati)
Če se kontrola nanaša na storitve ali stvari, ki niso
namenjene prometu, imata vršilec in naročnik kontrole enake pravice in
obveznosti kot pri kontroli blaga.
Razveza pogodbe
858. člen
(se
preneha uporabljati)
Naročnik kontrole lahko izjavi, da odpoveduje pogodbo, vse
dokler naročena kontrola ni opravljena, vendar je v tem primeru dolžan plačati
vršilcu kontrole sorazmeren del plačila in potrebne ter koristne stroške, ki
jih je imel, ter mu povrniti škodo.
XXIV. poglavje
POGODBA O ORGANIZIRANJU POTOVANJA
1. ODDELEK
Splošne določbe
Pojem
859. člen
(se
preneha uporabljati)
S pogodbo o organiziranju potovanja se organizator potovanja
zavezuje, da bo priskrbel potniku skupek storitev, ki jih sestavljajo: prevoz,
bivanje in druge storitve, ki so z njima povezane, potnik pa se zavezuje, da bo
organizatorju za to plačal skupno (pavšalno) ceno.
Izdajanje potrdil o potovanju
860. člen
(se
preneha uporabljati)
(1) Organizator potovanja izda ob sklenitvi pogodbe potniku
potrdilo o potovanju. 
(2) Potrdilo o potovanju mora vsebovati: kraj in dan izdaje;
označbo in naslov organizatorja potovanja; ime potnika; kraj in dan začetka in
konca potovanja; dneve bivanja, potrebne podatke o prevozu, bivanju ter o
drugih storitvah, ki so zajete v skupni ceni; najmanjše število potrebnih
potnikov; skupno ceno za skupek storitev, predvidenih v pogodbi; pogoje, pod
katerimi lahko potnik zahteva razvezo pogodbe, ter druge podatke, za katere se
šteje, da bi bilo koristno, če bi jih vsebovalo potrdilo. 
(3) Če je bil pred izdajo potrdila o potovanju potniku
izročen program potovanja, v katerem so podatki iz prejšnjega odstavka, lahko
potrdilo o potovanju le odkazuje na ta program.
Razmerje med pogodbo in potrdilom o potovanju
861. člen
(se
preneha uporabljati)
(1) Obstoj in veljavnost pogodbe o organiziranju potovanja
nista odvisna od potrdila o potovanju in od njegove vsebine. 
(2) Vendar organizator potovanja odgovarja za vso škodo, ki
jo pretrpi druga stranka, ki ji ni bilo izdano potrdilo o potovanju ali pa
potrdilo ni bilo pravilno.
Domneva o pravilnosti potrdila
862. člen
(se
preneha uporabljati)
Šteje se, da je pravilno tisto, kar je zapisano v potrdilu,
dokler se ne dokaže nasprotno.
2. ODDELEK
Obveznosti organizatorja potovanja
Varstvo pravic in interesov potnika
863. člen
(se
preneha uporabljati)
Organizator potovanja mora potniku nuditi storitve, ki imajo
vsebino in lastnosti, kot so napovedane v pogodbi, potrdilu oziroma programu
potovanja, in skrbeti za pravice in interese potnika v skladu z dobrimi
poslovnimi običaji na tem področju.
Obveznost obveščanja
864. člen
(se
preneha uporabljati)
Organizator potovanja mora potniku dati potrebna obvestila o
cenah in pogojih prevoza, bivanja in posebnih storitev ter obvestila, ki se
nanašajo na kakovost prevoznih sredstev in nastanitve (prenočišča), na vozni
red, zveze, mejne in carinske formalnosti ter na sanitarne, denarne in druge
upravne predpise.
Obveznost varovanja tajnosti
865. člen
(se
preneha uporabljati)
Obvestila, ki jih organizator dobi o potniku, njegovi
prtljagi in njegovem gibanju, sme sporočiti drugim le s potnikovo privolitvijo
ali na zahtevo pristojnega organa.
Odgovornost za organiziranje potovanja
866. člen
(se
preneha uporabljati)
Organizator potovanja odgovarja za škodo, ki jo je povzročil
potniku zaradi tega, ker sploh ni izpolnil ali je le delno izpolnil s pogodbo
in s tem zakonom določene obveznosti, ki se nanašajo na organiziranje
potovanja.
Odgovornost organizatorja potovanja, če sam opravlja
posamezne storitve
867. člen
(se
preneha uporabljati)
Če organizator sam prevzame prevoz in prenočitev potnikov ali
druge storitve, povezane z izvršitvijo organiziranega potovanja, odgovarja
potniku za povzročeno škodo po predpisih, ki se nanašajo na te storitve.
Odgovornost organizatorja potovanja, če je posamezne
storitve zaupal tretjim osebam
868. člen
(se
preneha uporabljati)
(1) Organizator potovanja, ki je tretjim osebam zaupal prevoz
in nastanitev (prenočitev) potnikov ali druge storitve, povezane z izvršitvijo
potovanja, odgovarja potniku za škodo, nastalo zaradi tega, ker te storitve
sploh niso bile ali so bile le delno izvršene, in sicer v skladu s predpisi, ki
se nanašajo nanje. 
(2) Pa tudi če so bile storitve izvršene v skladu s pogodbo
in predpisi, ki se nanje nanašajo, odgovarja organizator za škodo, ki jo je
potnik pretrpel ob njihovi izvršitvi, razen če dokaže, da je pri izbiri oseb,
ki so jih opravile, ravnal kot skrben organizator potovanja. 
(3) Potnik ima pravico zahtevati neposredno od tretje, za
škodo odgovorne osebe popolno ali dopolnilno povrnitev škode, ki jo je
pretrpel. 
(4) V tolikšni meri, kolikor je povrnil škodo potniku,
pridobi organizator potovanja vse pravice, katere bi potnik imel nasproti
tretjemu, ki je zanjo odgovoren (pravica do regresa). 
(5) Potnik je dolžan prepustiti organizatorju potovanja
listine in vse, kar je temu potrebno za uveljavljanje pravice do regresa.
Znižanje cene
869. člen
(se
preneha uporabljati)
(1) Če so bile storitve iz pogodbe o organiziranju potovanja
opravljene nepopolno ali nekvalitetno, lahko potnik zahteva sorazmerno znižanje
cene, pogoj pa je, da je pri organizatorju potovanja ugovarjal v osmih dneh po
končanem potovanju. 
(2) Zahteva za znižanje cene ne vpliva na potnikovo pravico,
da zahteva povrnitev škode.
Izključitev in omejitev odgovornosti organizatorja
potovanja
870. člen
(se
preneha uporabljati)
(1) Nična so določila pogodbe o organiziranju potovanja, s
katerimi bi bila odgovornost organizatorja izključena ali zmanjšana. 
(2) Vendar je veljavno pismeno določilo pogodbe, s katerim je
vnaprej določena najvišja odškodnina, pod pogojem, da ni v očitnem nesorazmerju
s škodo. 
(3) Ta omejitev odškodnine ne velja, če je organizator škodo
povzročil namenoma ali iz hude malomarnosti.
3. ODDELEK
Obveznosti potnika
Plačilo cene
871. člen
(se
preneha uporabljati)
Potnik mora organizatorju potovanja plačati dogovorjeno ceno
za potovanje takrat, kot je dogovorjeno oziroma kot je v navadi.
Obveznost dajanja podatkov
872. člen
(se
preneha uporabljati)
Potnik mora na organizatorjevo zahtevo pravočasno predložiti
vse podatke, ki so potrebni za organiziranje potovanja, zlasti pa za vozovnice
in rezervacijo nastanitve (prenočišča), ter listine, ki so potrebne za prehod
čez mejo.
Izpolnjevanje predpisanih pogojev
873. člen
(se
preneha uporabljati)
Potnik je dolžan skrbeti, da sam osebno, njegove osebne
listine in njegova prtljaga izpolnjujejo pogoje, ki so predpisani z obmejnimi,
carinskimi, sanitarnimi, denarnimi in drugimi upravnimi predpisi.
Odgovornost potnika za povzročeno škodo
874. člen
(se
preneha uporabljati)
Potnik odgovarja za škodo, ki jo povzroči organizatorju
potovanja s tem, da ne izpolni obveznosti, ki izvirajo zanj iz pogodbe in
določb tega zakona.
4. ODDELEK
Posebne pravice in obveznosti pogodbenih strank
Zamenjava potnika z drugim
875. člen
(se
preneha uporabljati)
Če ni drugače dogovorjeno, sme potnik določiti drugega, da
namesto njega izkoristi dogovorjene storitve; pogoj pa je, da ta zadovoljuje
posebne zahteve, ki so predvidene za določeno potovanje, in da potnik povrne
organizatorju potovanja stroške, ki jih ima z zamenjavo.
Zvišanje dogovorjene cene
876. člen
(se
preneha uporabljati)
(1) Organizator potovanja sme zahtevati zvišanje dogovorjene
cene le, če je po sklenitvi pogodbe prišlo do sprememb v menjalnem tečaju
valute ali do spremembe v tarifah prevoznikov, ki vplivajo na ceno potovanja. 
(2) Organizator potovanja sme uveljavljati pravico do
zvišanja dogovorjene cene iz prejšnjega odstavka le, če je ta predvidena v
potrdilu o potovanju. 
(3) Če zvišanje dogovorjene cene preseže deset odstotkov,
lahko potnik razdre pogodbo, ne da bi moral povrniti škodo. 
(4) V tem primeru ima potnik pravico dobiti nazaj tisto, kar
je plačal organizatorju potovanja.
Pravica potnika, da odstopi od pogodbe
877. člen
(se
preneha uporabljati)
(1) Potnik sme v vsakem trenutku popolnoma ali delno
odstopiti od pogodbe. 
(2) Če potnik odstopi od pogodbe pred začetkom potovanja v primernem
roku, ki je odvisen od vrste aranžmaja (pravočasen odstop), ima organizator
potovanja le pravico do povračila administrativnih stroškov. 
(3) Pri nepravočasnem odstopu od pogodbe pa lahko organizator
potovanja zahteva od potnika kot povračilo določen odstotek dogovorjene cene,
ki mora biti sorazmeren času, preostalemu do začetka potovanja, in ekonomsko
opravičen. 
(4) Organizator potovanja ima pravico le do povračila svojih
stroškov, če je potnik odstopil od pogodbe zaradi okoliščin, ki se jim ni mogel
izogniti ali jih odvrniti, in bi bile ob sklenitvi pogodbe utemeljen razlog, da
pogodbe ne bi bil sklenil, če bi bile takrat podane, kot tudi v primeru, če je
potnik preskrbel ustrezno zamenjavo ali je zamenjavo našel sam organizator. 
(5) Če potnik odstopi od pogodbe potem, ko se je potovanje že
začelo, vzrok za to pa niso okoliščine iz prejšnjega odstavka tega člena, ima
organizator pravico do celega zneska dogovorjene cene potovanja.
Pravica organizatorja potovanja da odstopa od pogodbe
878. člen
(se
preneha uporabljati)
(1) Organizator potovanja sme popolnoma ali delno odstopiti
od pogodbe, ne da bi moral povrniti škodo, če nastopijo pred izpolnjevanjem ali
med izpolnjevanjem pogodbe izredne okoliščine, ki jih ni bilo mogoče
pričakovati niti se jim izogniti ali jih odvrniti, ki pa bi bile ob sklenitvi
pogodbe za organizatorja potovanja utemeljen razlog, da pogodbe ne bi bil
sklenil, če bi bile takrat podane. 
(2) Organizator potovanja sme tudi tedaj odstopiti od
pogodbe, ne da bi moral povrniti škodo, če se ni zbralo najmanjše število
potnikov, ki je bilo napovedano v potrdilu o potovanju; pogoj pa je, da je bil
potnik o tej okoliščini obveščen v primernem roku, ki ne sme biti krajši kot
pet dni pred dnem, ko naj bi se bilo potovanje začelo. 
(3) Pri odstopu od pogodbe pred njeno izpolnitvijo mora
organizator vrniti vse tisto, kar je prejel od potnika. 
(4) Če organizator odstopi od pogodbe med njenim izpolnjevanjem,
ima pravico do pravičnega plačila za dogovorjene storitve, ki so bile
opravljene, dolžan pa je ukreniti vse, kar je potrebno za zavarovanje interesov
potnika.
Sprememba programa potovanja
879. člen
(se
preneha uporabljati)
(1) Spremembe v programu potovanja so dovoljene le, če jih
povzročijo izredne okoliščine, ki jih organizator potovanja ni mogel
pričakovati niti se jim izogniti ali jih odvrniti. 
(2) Stroške, nastale s spremembo programa, trpi organizator
potovanja, zmanjšanje stroškov pa gre v prid potniku. 
(3) Dogovorjena nastanitev (prenočitev) se sme zamenjati samo
za nastanitev (prenočitev) v objektu iste kategorije, ali v breme organizatorja
v objektu višje kategorije, in samo v dogovorjenem kraju. 
(4) Če je bil program potovanja brez utemeljenega razloga
bistveno spremenjen, mora organizator potovanja vrniti vse tisto, kar je prejel
od potnika, ki je zaradi tega odstopil od potovanja. 
(5) Če je bil program bistveno spremenjen med izpolnjevanjem
pogodbe, plača potnik, ki odstopi, samo dejanske stroške opravljenih mu
storitev.
XXV. poglavje
POSREDNIŠKA POGODBA O POTOVANJU
Pojem
880. člen
(se
preneha uporabljati)
S posredniško pogodbo o potovanju se posrednik zavezuje, da
bo v imenu in na račun potnika sklenil bodisi pogodbo o organiziranju potovanja
bodisi pogodbo o eni ali več posebnih storitvah, ki omogočajo neko potovanje
ali bivanje, potnik pa se zavezuje, da mu bo za to plačal.
Obveznost dajanja potrdila
881. člen
(se
preneha uporabljati)
(1) Če prevzame posrednik s posredniško pogodbo o potovanju
obveznost, da bo sklenil pogodbo o organiziranju potovanja, mora ob sklenitvi
izdati potrdilo o potovanju, to pa mora poleg podatkov, ki se nanašajo na samo
potovanje, ter označitve in naslova organizatorja potovanja vsebovati tudi označitev
in naslov posrednika ter podatek, da nastopa kot posrednik. 
(2) Če v potrdilu o potovanju ni navedena lastnost
posrednika, se šteje posrednik pri organiziranju potovanja za organizatorja. 
(3) Če se posredniška pogodba o potovanju nanaša na sklenitev
pogodbe o kakšni posebni storitvi, mora posrednik izdati potrdilo, ki se nanaša
na to storitev, in v njem navesti znesek, ki je bil zanjo plačan.
Ravnanje po navodilih potnika
882. člen
(se
preneha uporabljati)
(1) Posrednik je dolžan ravnati po navodilih, ki mu jih je
potnik pravočasno dal, če so ta v skladu s pogodbo, z običajnim poslovanjem
posrednika in z interesi drugih potnikov. 
(2) Če potnik ne da potrebnih navodil, mora posrednik ravnati
tako, kot je v danih razmerah najugodnejše za potnika.
Izbira tretjih oseb
883. člen
(se
preneha uporabljati)
Posrednik je dolžan vestno izbrati tretje osebe, ki naj
opravijo s pogodbo predvidene storitve, in odgovarja potniku za njihovo izbiro.
Smiselna uporaba določil pogodbe o organiziranju
potovanja
884. člen
(se
preneha uporabljati)
Določbe tega zakona, ki se nanašajo na pogodbo o
organiziranju potovanja, se smiselno uporabljajo za posredniško pogodbo o
potovanju, če ni v tem poglavju drugače določeno.
XXVI. poglavje
POGODBA O NAJETJU GOSTINSKIH ZMOGLJIVOSTI (ALOTMAJSKA POGODBA)
1. ODDELEK
Splošne določbe
Pojem
885. člen
(se
preneha uporabljati)
(1) Z alotmajsko pogodbo se gostinec zavezuje, da bo dal v
določenem času turistični agenciji na razpolago določeno število ležišč v
določenem objektu, nudil gostinske storitve osebam, ki jih pošlje agencija, in
ji plačal določeno provizijo, ta pa se zavezuje, da si bo prizadevala jih
zasesti oziroma da bo gostinca v določenih rokih obvestila, da tega ne more,
ter da bo plačala ceno opravljenih storitev, kolikor je izkoristila najete
hotelske zmogljivosti. 
(2) Če ni v pogodbi drugače določeno, se šteje, da so
nastanitvene gostinske zmogljivosti dane na razpolago za eno leto.
Oblika pogodbe
886. člen
(se
preneha uporabljati)
Alotmajska pogodba mora biti sklenjena v pismeni obliki.
2. ODDELEK
Obveznosti turistične agencije
Obveznost obveščanja
887. člen
(se
preneha uporabljati)
(1) Turistična agencija je dolžna obveščati gostinca o
zasedanju nastanitvenih zmogljivosti. 
(2) Če turistična agencija ne more zasesti vseh najetih
nastanitvenih zmogljivosti, mora v dogovorjenih ali običajnih rokih obvestiti o
tem gostinca in mu poslati seznam gostov, v obvestilu pa določiti rok, do
katerega lahko gostinec prosto razpolaga z najetimi zmogljivostmi. 
(3) Gostinske zmogljivosti, ki v seznamu gostov niso označene
kot zasedene, se štejejo za proste od dneva, ko hotel prejme tak seznam, za
dobo, na katero se seznam nanaša. 
(4) Po tem roku pridobi turistična agencija znova pravico
zasedanja najetih nastanitvenih zmogljivosti.
Obveznost spoštovanja dogovorjenih cen
888. člen
(se
preneha uporabljati)
Osebam, ki jih pošlje v gostinski objekt, ne sme turistična
agencija zaračunati za gostinske storitve višjih cen, kot pa so dogovorjene v
alotmajski pogodbi ali navedene v gostinskem ceniku.
Obveznost plačila gostinskih storitev
889. člen
(se
preneha uporabljati)
(1) Če ni v pogodbi drugače določeno, plača gostincu
opravljene gostinske storitve turistična agencija potem, ko jih ta opravi. 
(2) Gostinec ima pravico zahtevati ustrezno plačilo na račun.
Obveznost izdaje posebne pismene listine
890. člen
(se
preneha uporabljati)
(1) Turistična agencija mora izdati osebam, ki jih pošilja
gostincu po alotmajski pogodbi, posebno pismeno listino. 
(2) Posebna pismena listina se glasi na ime ali na določeno
skupino, je neprenosna in vsebuje naročilo gostincu, naj nudi storitve, ki so v
njej navedene. 
(3) Posebna pismena listina je dokaz, da je oseba klient
turistične agencije, ki je z gostincem sklenila alotmajsko pogodbo. 
(4) Na podlagi posebne pismene listine se obračunavajo
vzajemne terjatve med turistično agencijo in gostincem.
3. ODDELEK
Obveznosti gostinca
Obveznost oddaje dogovorjenih nastanitvenih
zmogljivosti
891. člen
(se
preneha uporabljati)
(1) Gostinec prevzema dokončno in nepreklicno obveznost, da
bo v določenem času dal v uporabo dogovorjeno število ležišč in nudil osebam,
ki jih pošilja turistična agencija, v posebni pismeni listini navedene
storitve. 
(2) Gostinec ne sme skleniti z drugo turistično agencijo
pogodbe, s katero bi ji oddal zmogljivosti, ki so že najete po alotmajski
pogodbi.
Obveznost enakega ravnanja
892. člen
(se
preneha uporabljati)
Gostinec je dolžan nuditi osebam, ki jih pošlje turistična
agencija, storitve pod enakimi pogoji kot tistim, s katerimi je neposredno
sklenil pogodbo o gostinskih storitvah.
Obveznost gostinca, da ne spreminja cen za storitve
893. člen
(se
preneha uporabljati)
(1) Gostinec ne sme spremeniti dogovorjenih cen, če o tem ne
obvesti turistične agencije najmanj šest mesecev vnaprej, razen če se spremeni
menjalni tečaj valut, ki vplivajo na dogovorjeno ceno. 
(2) Nove cene se smejo zaračunavati šele mesec dni potem, ko
jih prejme turistična agencija. 
(3) Nove cene ne veljajo za storitve, za katere je gostincu
že poslan seznam gostov. 
(4) Nikakor pa spremembe cene nimajo učinka na rezervacije,
ki jih je gostinec potrdil.
Obveznost plačila provizije
894. člen
(se
preneha uporabljati)
(1) Gostinec je dolžan plačati turistični agenciji provizijo
od prometa, ki ga je imel po alotmajski pogodbi. 
(2) Provizija se določa v odstotku od cene opravljenih
gostinskih storitev. 
(3) Če odstotek provizije ni določen v pogodbi, gre turistični
agenciji provizija, ki je določena v njenih splošnih poslovnih pogojih, če teh
ni, pa provizija po poslovnih običajih.
4. ODDELEK
PRAVICA TURISTIČNE AGENCIJE, DA ODSTOPI OD POGODBE
Pravica do odstopa od najetih nastanitvenih
zmogljivosti
895. člen
(se
preneha uporabljati)
(1) Turistična agencija sme začasno odstopiti od uporabe
najetih nastanitvenih zmogljivosti, ne da bi s tem razdrla alotmajsko pogodbo
in ne da bi morala zato povrniti škodo gostincu, če mu v dogovorjenem roku
pošlje obvestilo o odstopu. 
(2) Če rok za obvestilo o odstopu ni določen v pogodbi,
veljajo zanj poslovni običaji v gostinstvu. 
(3) Če obvestila o odstopu ne dobi v določenem roku, ima
gostinec pravico do povračila škode. 
(4) Če pošlje obvestilo o odstopu v dogovorjenem roku, sme
turistična agencija odstopiti od pogodbe v celoti, ne da bi morala povrniti
škodo.
Obveznost turistične agencije, da zasede najete
zmogljivosti
896. člen
(se
preneha uporabljati)
(1) V alotmajski pogodbi je lahko določeno posebej, da mora
turistična agencija zasesti najete gostinske zmogljivosti. 
(2) Če turistična agencija v takem primeru ne zasede najetih
gostinskih zmogljivosti, mora gostincu plačati za neizkoriščeno ležišče in dan.
(3) Turistična agencija tedaj nima pravice s pravočasnim
obvestilom bodisi delno ali v celoti odpovedati pogodbo.
XXVII. poglavje
ZAVAROVANJE
1. ODDELEK
Skupne določbe za premoženjska in osebna zavarovanja
1. odsek
SPLOŠNE DOLOČBE
Pojem
897. člen
(se
preneha uporabljati)
Z zavarovalno pogodbo se sklenitelj zavarovanja (zavarovalec)
zavezuje, da bo po načelih vzajemnosti in solidarnosti združeval določen znesek
v zavarovalni skupnosti oziroma rizični skupnosti (zavarovalnica), ta pa se
zavezuje, da bo, če se zgodi dogodek, ki pomeni zavarovalni primer, izplačala zavarovancu
ali nekomu tretjemu odškodnino oziroma dogovorjeno vsoto ali storila kaj
drugega.
Zavarovalni primer
898. člen
(se
preneha uporabljati)
(1) Dogodek, glede na katerega se sklene zavarovanje
(zavarovalni primer), mora biti bodoč, negotov in neodvisen od izključne volje
pogodbenikov. 
(2) Zavarovalna pogodba je nična, če je tedaj, ko je bila
sklenjena, zavarovalni primer že nastal, če je bil že v nastajanju ali je bilo
gotovo, da bo nastal, ali če je tedaj že prenehala možnost, da bi nastal. 
(3) Če pa je bilo dogovorjeno, da bo z zavarovanjem zajet
določen čas pred sklenitvijo pogodbe, je pogodba nična le, če je bilo tedaj, ko
je bila sklenjena, zainteresirani stranki znano, da je zavarovalni primer že
nastal oziroma da je že prenehala možnost, da bi nastal.
Izključitev nekaterih zavarovanj
899. člen
(se
preneha uporabljati)
(1) Določbe tega poglavja se ne uporabljajo za plovbno
zavarovanje in tudi ne za tista druga zavarovanja, glede katerih se uporabljajo
pravila o plovbnem zavarovanju. 
(2) Navedene določbe se prav tako ne uporabljajo za
zavarovanje terjatev, kot tudi ne za razmerja iz pozavarovanja.
Odmik od določb tega poglavja
900. člen
(se
preneha uporabljati)
(1) Pogodba se sme odmakniti samo od tistih določb tega
poglavja, v katerih je to izrecno dopustno, ter od tistih, ki pogodbenikom
omogočajo ravnati tako, kakor hočejo. 
(2) Odmik od drugih določb, če ni prepovedan s tem ali s
kakšnim drugim zakonom, je dopusten samo, če je v nedvomnem interesu
zavarovanca.
2. odsek
SKLENITEV POGODBE
Kdaj je pogodba sklenjena
901. člen
(se
preneha uporabljati)
(1) Zavarovalna pogodba je sklenjena, ko pogodbenika
podpišeta zavarovalno polico ali potrdilo o kritju. 
(2) Pismena ponudba zavarovalnici za sklenitev zavarovalne
pogodbe veže ponudnika če ni določil krajšega roka, osem dni od dneva, ko je
prispela k zavarovalnici; če je potreben zdravniški pregled, pa trideset dni. 
(3) Če zavarovalnica v tem roku ne odkloni ponudbe, ki se ne
odmika od pogojev, po katerih sklepa predlagano zavarovanje, se šteje, da je
ponudbo sprejela in da je pogodba sklenjena. 
(4) V tem primeru se šteje pogodba za sklenjeno, ko je
ponudba prispela k zavarovalnici.
Polica in potrdilo o kritju
902. člen
(se
preneha uporabljati)
(1) V polici morajo biti navedeni: pogodbeni stranki;
zavarovana stvar oziroma zavarovana oseba, nevarnost (rizik), ki jo zajema
zavarovanje, trajanje zavarovanja in doba kritja, zavarovalna vsota ali, da je
zavarovanje neomejeno; premija ali prispevek; dan, ko je bila izdana polica, in
podpisa pogodbenih strank. 
(2) Zavarovalno polico sme začasno nadomeščati potrdilo o
kritju, v katero so vpisane bistvene sestavine pogodbe. 
(3) Zavarovalnica je dolžna opozoriti sklenitelja
zavarovanja, da so splošni in posebni zavarovalni pogoji sestavni del pogodbe,
in mu izročiti njihovo besedilo, če niso natisnjeni že na sami polici. 
(4) Izpolnitev obveznosti iz prejšnjega odstavka mora biti
ugotovljena na polici. 
(5) Če se kakšno določilo splošnih ali posebnih pogojev in
kakšno določilo iz police ne ujemata, velja določilo police; če pa se ne ujema
kakšno natisnjeno določilo police in kakšno njeno določilo v rokopisu, velja
slednje. 
(6) Po sporazumu med pogodbenikoma se lahko polica glasi na
določeno osebo, po odredbi ali na prinosnika.
Zavarovanje brez police
903. člen
(se
preneha uporabljati)
V zavarovalnih pogojih so lahko določeni primeri, pri katerih
nastane pogodbeno razmerje iz zavarovanja s samim plačilom premije.
Sklenitev pogodbe v imenu drugega brez pooblastila
904. člen
(se
preneha uporabljati)
(1) Kdor sklene zavarovalno pogodbo v imenu drugega brez
njegovega pooblastila, je odgovoren zavarovalnici za obveznosti iz pogodbe vse
dotlej, dokler je tisti, v čigar imenu jo je sklenil, ne odobri. 
(2) Zainteresirani lahko odobri pogodbo tudi, ko je že nastal
zavarovalni primer. 
(3) Če je odobritev odklonjena, dolguje sklenitelj
zavarovanja premijo za zavarovalno dobo, v kateri je bila zavarovalnica
obveščena o odklonitvi odobritve. 
(4) Ne odgovarja pa za obveznosti iz zavarovanja poslovodja
brez naročila, ki je obvestil zavarovalnico, da nastopa brez pooblastila v
imenu in na račun drugega.
Zavarovanje na tuj račun ali na račun tistega, katerega
se tiče
905. člen
(se
preneha uporabljati)
(1) Pri zavarovanju na tuj račun ali na račun tistega,
katerega se zavarovanje tiče, mora plačevati premijo in izpolnjevati druge
obveznosti iz pogodbe sklenitelj zavarovanja; vendar ne more izvrševati pravic
iz zavarovanja, čeprav ima v rokah polico, če v to ne privoli tisti, čigar
interes je bil zavarovan in ki mu te pravice gredo. 
(2) Sklenitelj zavarovanja ni dolžan izročiti zainteresirani
osebi police, dokler mu ta ne povrne premij, ki jih je plačal zavarovalnici, in
stroškov pogodbe. 
(3) Sklenitelj zavarovanja ima prednostno pravico do
poplačila teh terjatev iz dolžnega povračila in pravico zahtevati njihovo
plačilo neposredno od zavarovalnice. 
(4) Zavarovalnica lahko uveljavlja proti vsakemu upravičencu
iz zavarovanja na tuj račun vse ugovore, ki jih ima iz pogodbe proti
sklenitelju zavarovanja.
Zavarovalni zastopniki
906. člen
(se
preneha uporabljati)
(1) Kadar zavarovalnica nekoga pooblasti, da jo zastopa, ne
določi pa obsega njegovih pooblastil, tedaj je zastopnik upravičen, da v njenem
imenu in na njen račun sklepa zavarovalne pogodbe, da sklepa pogodbe o
spremembah pogodb ali o podaljšanju njihove veljavnosti, da izdaja zavarovalne
police ter pobira premije in sprejema izjave, naslovljene na zavarovalnico. 
(2) Če je zavarovalnica omejila pooblastila svojega
zastopnika, sklenitelj zavarovanja pa tega ni vedel, se šteje, kot da teh
omejitev sploh ni bilo.
3. odsek
OBVEZNOSTI ZAVAROVANCA OZIROMA SKLENITELJA ZAVAROVANJA
I. PRIJAVA OKOLIŠČIN, KI SO POMEMBNE ZA OCENITEV NEVARNOSTI
Dolžnost prijavljanja
907. člen
(se
preneha uporabljati)
Sklenitelj zavarovanja je dolžan ob sklenitvi pogodbe
prijaviti zavarovalnici vse okoliščine, ki so pomembne za ocenitev nevarnosti
in so mu znane ali mu niso mogle ostati neznane.
Namerna neresnična prijava ali zamolčanje
908. člen
(se
preneha uporabljati)
(1) Če je sklenitelj zavarovanja namenoma neresnično prijavil
ali namenoma zamolčal kakšno okoliščino take narave, da zavarovalnica ne bi
sklenila pogodbe, če bi vedela za resnično stanje stvari, lahko zavarovalnica
zahteva razveljavitev pogodbe. 
(2) Če je bila pogodba razveljavljena iz razlogov, navedenih
v prejšnjem odstavku, obdrži zavarovalnica že plačane premije in ima pravico
zahtevati plačilo premije za zavarovalno dobo, v kateri je zahtevala
razveljavitev pogodbe. 
(3) Pravica zavarovalnice, da zahteva razveljavitev
zavarovalne pogodbe, preneha, če v treh mesecih od dneva, ko je zvedela za
neresničnost prijave ali za zamolčanje, ne izjavi sklenitelju zavarovanja, da
jo namerava uporabiti.
Nenamerna neresničnost ali nepopolnost prijave
909. člen
(se
preneha uporabljati)
(1) Če je sklenitelj zavarovanja kaj neresnično prijavil ali
je opustil dolžno obvestilo, pa tega ni storil namenoma, lahko zavarovalnica po
svoji izbiri v enem mesecu od dneva, ko je zvedela za neresničnost ali
nepopolnost prijave, izjavi, da razdira pogodbo, ali predlaga zvišanje premije
v sorazmerju z večjo nevarnostjo. 
(2) V takem primeru preneha pogodba po izteku štirinajstih
dni od dneva, ko je zavarovalnica sporočila sklenitelju zavarovanja svojo
izjavo, da razdira pogodbo; če predlaga zvišanje premije, pa je pogodba po
samem zakonu razdrta, če sklenitelj zavarovanja ne sprejme predloga v
štirinajstih dneh od dneva, ko ga je prejel. 
(3) Če se pogodba razdre, mora zavarovalnica vrniti del
premije, ki odpada na čas do konca zavarovalne dobe. 
(4) Če je zavarovalni primer nastal prej, preden je bila
ugotovljena neresničnost ali nepopolnost prijave, ali pozneje, vendar pred
razvezo pogodbe oziroma pred dosego sporazuma o zvišanju premije, se odškodnina
zmanjša v sorazmerju med stopnjo plačanih premij in stopnjo premij, ki bi
morale biti plačane glede na resnično nevarnost.
Razširitev uporabe prejšnjih členov
910. člen
(se
preneha uporabljati)
Določbe prejšnjih členov o posledicah neresnične prijave ali
zamolčanja okoliščin, ki so pomembne za ocenitev nevarnosti, se uporabljajo
tudi pri zavarovanjih, sklenjenih v imenu in na račun drugega, v korist
tretjega, na tuj račun ali na račun tistega, katerega se tičejo, če so te osebe
vedele za neresničnost prijave ali za zamolčanje okoliščin, ki so pomembne za
ocenitev nevarnosti.
Primeri, v katerih se zavarovalnica ne more sklicevati
na neresničnost ali nepopolnost prijave
911. člen
(se
preneha uporabljati)
(1) Zavarovalnica, ki so ji bile tedaj, ko je bila sklenjena
pogodba, znane ali ji niso mogle ostati neznane okoliščine, pomembne za
ocenitev nevarnosti, sklenitelj zavarovanja pa jih je neresnično prijavil ali
zamolčal, se ne more sklicevati na neresničnost prijave ali na zamolčanje. 
(2) To velja tudi v primeru, če je zavarovalnica zvedela za
te okoliščine med trajanjem zavarovanja, ni pa uporabila pravic, katere ji daje
zakon.
II. PLAČEVANJE PREMIJE
Dolžnost plačevanja in sprejemanja premije
912. člen
(se
preneha uporabljati)
(1) Zavarovalno premijo je dolžan plačati sklenitelj
zavarovanja, vendar pa je zavarovalnica dolžna sprejeti premijo od vsakogar,
kdor ima za to plačilo pravni interes. 
(2) Premija se plačuje v dogovorjenih rokih; če jo je treba
plačati naenkrat, se plača ob sklenitvi pogodbe. 
(3) Premijo je treba plačati v kraju, v katerem ima
sklenitelj zavarovanja sedež oziroma stalno prebivališče, če ni v pogodbi
določen kakšen drug kraj.
Posledice, če premija ni plačana
913. člen
(se
preneha uporabljati)
(1) Če je dogovorjeno, da je treba premijo plačati ob
sklenitvi pogodbe, začne teči obveznost zavarovalnice, da izplača v pogodbi
določeno odškodnino ali vsoto, naslednji dan po vplačilu premije. 
(2) Če je dogovorjeno, da je treba premijo plačati po
sklenitvi pogodbe, začne teči obveznost zavarovalnice, da izplača v pogodbi
določeno odškodnino ali vsoto, na dan, ki je v pogodbi določen kot dan začetka
zavarovanja. 
(3) Vendar pa preneha v primeru, če sklenitelj zavarovanja ne
plača do zapadlosti zavarovalne premije, ki je zapadla po sklenitvi pogodbe, in
tega tudi ne stori kdo drug, ki je za to zainteresiran, zavarovalna pogodba po
samem zakonu po tridesetih dneh od dneva, ko je bilo sklenitelju zavarovanja
vročeno priporočeno pismo zavarovalnice z obvestilom o zapadlosti premije, pri
čemer pa ta rok ne more izteči prej, preden ne preteče trideset dni od
zapadlosti premije. 
(4) V vsakem primeru neha zavarovalna pogodba veljati po
samem zakonu, če premija ni plačana v letu dni od njene zapadlosti. 
(5) Določbe tega člena se ne uporabljajo za življenjsko
zavarovanje.
III. OBVEŠČANJE ZAVAROVALNICE O SPREMEMBAH NEVARNOSTI
Povečanje nevarnosti
914. člen
(se
preneha uporabljati)
(1) Pri premoženjskem zavarovanju je sklenitelj zavarovanja
dolžan obvestiti zavarovalnico o vsaki spremembi okoliščin, ki utegne biti
pomembna za ocenitev nevarnosti; pri osebnem zavarovanju je to dolžan samo, če
je postala nevarnost večja zaradi tega, ker je zavarovana oseba spremenila
poklic. 
(2) Zavarovalnico mora nemudoma obvestiti o večji nevarnosti,
če se je nevarnost povečala s kakšnim njegovim ravnanjem; če pa se je nevarnost
povečala brez njegovega sodelovanja, jo mora obvestiti v štirinajstih dneh,
odkar je za to zvedel. 
(3) Če je povečanje nevarnosti tolikšno, da zavarovalnica ne
bi sklenila pogodbe, če bi bilo tako stanje takrat, ko je bila sklenjena, jo
lahko razdre. 
(4) Če pa je povečanje nevarnosti tolikšno, da bi bila
zavarovalnica sklenila pogodbo samo proti večji premiji, če bi bilo tako stanje
takrat, ko je bila sklenjena, lahko predlaga sklenitelju zavarovanja novo
stopnjo premije. 
(5) Če sklenitelj zavarovanja ne privoli v novo stopnjo
premije v štirinajstih dneh, ko prejme tak predlog, preneha pogodba po samem
zakonu. 
(6) Vendar ostane pogodba v veljavi in zavarovalnica ni več
upravičena predlagati sklenitelju zavarovanja nove stopnje premije ali razdreti
pogodbe, če teh svojih pravic ne izkoristi v enem mesecu od dneva, ko je
kakorkoli zvedela za povečanje nevarnosti, ali če še pred iztekom tega roka na
kakšen način pokaže, da se strinja s podaljšanjem pogodbe (če sprejme premijo,
izplača odškodnino za zavarovalni primer, ki je nastal po tem povečanju, ipd.).
Če medtem nastane zavarovalni primer
915. člen
(se
preneha uporabljati)
Če nastane zavarovalni primer, preden je bila zavarovalnica
obveščena o povečanju nevarnosti, ali potem, ko je bila o tem obveščena, vendar
prej, preden je razdrla pogodbo ali se s skleniteljem zavarovanja sporazumela o
povečanju premije, se odškodnina zmanjša v sorazmerju med plačanimi premijami
in premijami, ki bi morale biti plačane glede na povečano nevarnost.
Zmanjšanje nevarnosti
916. člen
(se
preneha uporabljati)
(1) Če se je po sklenitvi zavarovalne pogodbe zmanjšala
nevarnost, ima sklenitelj zavarovanja pravico zahtevati ustrezno zmanjšanje
premije, šteto od dneva, ko je o zmanjšanju obvestil zavarovalnico. 
(2) Če zavarovalnica ne privoli v zmanjšanje premije, lahko
sklenitelj zavarovanja razdre pogodbo.
Obveznost obvestitve o nastalem zavarovalnem primeru
917. člen
(se
preneha uporabljati)
(1) Sklenitelj zavarovanja mora, razen pri življenjskem
zavarovanju, obvestiti zavarovalnico o nastalem zavarovalnem primeru najpozneje
v treh dneh od dneva, ko zanj zve. 
(2) Če te svoje obveznosti ne izpolni v določenem času, mora
zavarovalnici povrniti morebitno škodo, ki jo ima ta zaradi tega.
Ničnost določil o izgubi pravice
918. člen
(se
preneha uporabljati)
Nična so pogodbena določila, po katerih bi zavarovanec
izgubil pravico do odškodnine ali zavarovalne vsote, če po nastanku
zavarovalnega primera ne bi izpolnil katere izmed predpisanih ali dogovorjenih
obveznosti.
4. odsek
OBVEZNOSTI ZAVAROVALNICE
Izplačilo odškodnine ali dogovorjene vsote
919. člen
(se
preneha uporabljati)
(1) Če nastane zavarovalni primer, mora zavarovalnica
izplačati odškodnino ali v pogodbi določeno vsoto v dogovorjenem roku, ki ne
sme biti daljši kot štirinajst dni, šteto od dneva, ko je dobila obvestilo, da
je zavarovalni primer nastal. 
(2) Če pa je za ugotovitev obstoja obveznosti zavarovalnice
ali njenega zneska potreben določen čas, začne teči ta rok od dneva, ko sta
bila ugotovljena obstoj in znesek njene obveznosti. 
(3) Če znesek njene obveznosti ni ugotovljen v roku iz prvega
odstavka tega člena, mora zavarovalnica upravičencu na njegovo zahtevo
izplačati nesporni del svoje obveznosti kot predujem.
Izključitev odgovornosti zavarovalnice pri nameri in
prevari
920. člen
(se
preneha uporabljati)
Če je sklenitelj zavarovanja, zavarovanec ali upravičenec
povzročil zavarovalni primer namenoma ali s prevaro, zavarovalnica ni zavezana
za nikakršne dajatve, nasprotno pogodbeno določilo pa nima pravnega učinka.
Ugovori zavarovalnice
921. člen
(se
preneha uporabljati)
(1) Zoper zahtevek prinosnika police in zoper zahtevek koga
drugega, ki se nanjo sklicuje, lahko zavarovalnica uveljavlja vse ugovore, ki
jih ima v zvezi s pogodbo proti tistemu, s katerim je sklenila zavarovalno
pogodbo. 
(2) Izjemoma sme zavarovalnica uveljavljati zoper zahtevke
tretjega pri prostovoljnem zavarovanju pred odgovornostjo in zoper zahtevke
imetnikov določenih pravic na zavarovani stvari, katerih pravica je z uničene
ali poškodovane zavarovane stvari po samem zakonu prešla na odškodnino iz
zavarovanja, samo ugovore, ki so nastali, preden je nastal zavarovalni primer.
5. odsek
TRAJANJE ZAVAROVANJA
Začetek učinkovanja zavarovanja
922. člen
(se
preneha uporabljati)
(1) Če ni drugače dogovorjeno, učinkuje zavarovalna pogodba
začenši od štiriindvajsete ure dneva, ki je v polici označen kot dan začetka
zavarovanja, pa vse do konca zadnjega dneva časa, za katerega je zavarovanje
sklenjeno. 
(2) Če trajanje zavarovanja ni določeno v pogodbi, jo sme
vsaka stranka razdreti z dnem zapadlosti premije, le da mora o tem pismeno
obvestiti drugo stranko najmanj tri mesece pred zapadlostjo premije. 
(3) Če je zavarovanje sklenjeno za več kot pet let, sme po
preteku tega časa vsaka stranka z odpovednim rokom šestih mesecev razdreti
pogodbo s tem, da to pismeno sporoči drugi stranki. 
(4) S pogodbo ni mogoče izključiti pravice vsake stranke, da
razdre pogodbo tako, kot je zgoraj rečeno. 
(5) Določbe tega člena ne veljajo za življenjsko zavarovanje.
Vpliv stečaja na zavarovanje
923. člen
(se
preneha uporabljati)
(1) Če pride sklenitelj zavarovanja v stečaj, se zavarovanje
nadaljuje, vendar ima vsaka stranka pravico razdreti zavarovalno pogodbo v treh
mesecih od dneva, ko je bil uveden stečaj; v tem primeru gre stečajni masi sklenitelja
del plačane premije, ki ustreza preostalemu času zavarovanja. 
(2) V stečaju zavarovalnice neha zavarovalna pogodba veljati
po izteku tridesetih dni od dneva, ko je bil stečaj uveden.
2. ODDELEK
Premoženjsko zavarovanje
1. odsek
SPLOŠNE DOLOČBE
Zavarovalni interes
924. člen
(se
preneha uporabljati)
(1) Premoženjsko zavarovanje lahko sklene vsak, kdor ima
interes, da ne nastane zavarovalni primer, ker bi sicer pretrpel kakšno
materialno izgubo. 
(2) Pravice iz zavarovanja imajo lahko samo tisti, ki so
imeli ob nastanku škode materialni interes za to, da zavarovalni primer ne bi
nastal.
Namen premoženjskega zavarovanja
925. člen
(se
preneha uporabljati)
(1) S premoženjskim zavarovanjem se zagotavlja povrnitev
škode, ki bi nastala v zavarovančevem premoženju, če bi nastal zavarovalni
primer. 
(2) Odškodnina ne more biti večja od škode, ki jo je
zavarovanec pretrpel z nastankom zavarovalnega primera. 
(3) Pri zavarovanju posevkov in plodov ter drugih zemeljskih
proizvodov se škoda ugotavlja glede na vrednost, ki bi jo ti imeli ob
spravljanju, če ni drugače dogovorjeno. 
(4) Veljavna so pogodbena določila, s katerimi se odškodnina
omejuje na manjši znesek od škode. 
(5) Pri ugotavljanju škode se upošteva izgubljeni dobiček
samo, če je bilo to dogovorjeno. 
(6) Če nastane v isti zavarovalni dobi zaporedoma več
zavarovalnih primerov, se za vsakega izmed njih določi in izplača popolna
odškodnina iz zavarovanja glede na celo zavarovalno vsoto, brez zmanjšanja za
znesek v tej dobi že izplačanih odškodnin. 
(7) Če je bila z zavarovalno pogodbo vrednost zavarovane
stvari sporazumno ugotovljena, se odškodnina določi po tej vrednosti, razen če
zavarovalnica dokaže, da je v pogodbi določena vrednost znatno večja od
resnične vrednosti, in če za to razliko ni utemeljenega razloga (kot je na
primer zavarovanje rabljene stvari na vrednost takšne nove stvari ali
zavarovanje subjektivne vrednosti).
Preprečevanje zavarovalnega primera in reševanje
926. člen
(se
preneha uporabljati)
(1) Zavarovanec je dolžan storiti predpisane, dogovorjene in
vse druge ukrepe, ki so potrebni zato, da se prepreči nastanek zavarovalnega
primera; če zavarovalni primer nastane, pa mora ukreniti vse, kar je v njegovih
močeh, da omeji škodljive posledice. 
(2) Zavarovalnica mora povrniti stroške, izgube in drugo
škodo, povzročeno z razumnim poskusom, da bi se odvrnila neposredna nevarnost
za nastanek zavarovalnega primera, ter s poskusom, da bi se omejile njegove
škodljive posledice, in sicer tudi tedaj, če so bili ti poskusi brezuspešni. 
(3) Zavarovalnica je dolžna dati to povračilo celo tedaj, če
skupaj s povračilom škode od zavarovalnega primera presega zavarovalno vsoto. 
(4) Če zavarovanec ne izpolni svoje obveznosti preprečevanja
zavarovalnega primera ali obveznosti reševanja in za to nima opravičila, se
obveznost zavarovalnice zmanjša za toliko, za kolikor je zaradi tega nastala
večja škoda.
Prepustitev poškodovane zavarovane stvari
927. člen
(se
preneha uporabljati)
Če ni drugače dogovorjeno, zavarovanec nima pravice, da bi po
nastanku zavarovalnega primera prepustil zavarovalnici poškodovano zavarovano
stvar in zahteval od nje izplačilo cele zavarovalne vsote.
Uničenje stvari zaradi dogodka, ki ni bil predviden v
polici
928. člen
(se
preneha uporabljati)
(1) Če se zavarovana stvar ali stvar, ki je bilo v zvezi z
njeno rabo sklenjeno zavarovanje pred odgovornostjo, uniči v zavarovalni dobi
zaradi kakšnega dogodka, ki ni bil predviden v polici, pogodba poslej neha
veljati in mora zavarovalnica sklenitelju zavarovanja vrniti del premije,
sorazmeren preostalemu času. 
(2) Če se ena ali več z isto pogodbo obseženih stvari uniči
zaradi kakšnega dogodka, ki ni bil predviden v polici, ostane zavarovanje glede
ostalih stvari še naprej v veljavi, ob spremembah, ki so potrebne zaradi
zmanjšanja zavarovalnega predmeta.
2. odsek
OMEJITEV ZAVAROVANIH NEVARNOSTI
Škoda, ki je krita z zavarovanjem
929. člen
(se
preneha uporabljati)
(1) Zavarovalnica je dolžna povrniti škodo, nastalo po
naključju ali po krivdi sklenitelja zavarovanja, zavarovanca ali zavarovalnega
upravičenca, razen če je glede določene škode taka njegova obveznost v
zavarovalni pogodbi izrecno izključena. 
(2) Ni odgovorna za škodo, ki jo te osebe povzročijo
namenoma, in je nično določilo v polici, po katerem bi bila odgovorna tudi v
tem primeru. 
(3) Če pa nastopi zavarovalni primer, je zavarovalnica dolžna
povrniti vsako škodo, ki jo je povzročil kdo, za katerega ravnanje zavarovanec
kakorkoli odgovarja, ne glede na to, ali je bila škoda povzročena iz
malomarnosti ali namenoma.
Škoda, povzročena zaradi napak zavarovane stvari
930. člen
(se
preneha uporabljati)
Zavarovalnica ne odgovarja za škodo na zavarovani stvari, ki
izvira iz njenih napak, razen če je bilo drugače dogovorjeno.
Škoda, povzročena z vojnimi operacijami in upori
931. člen
(se
preneha uporabljati)
(1) Zavarovalnica ni dolžna povrniti škode, ki je bila
povzročena z vojnimi operacijami ali upori, razen če je bilo drugače
dogovorjeno. 
(2) Zavarovalnica mora dokazati, da je škodo povzročil tak
dogodek.
3. odsek
NADZAVAROVANJE IN POGODBA Z VEČ ZAVAROVALNICAMI
Nadzavarovanje
932. člen
(se
preneha uporabljati)
(1) Če si je pri sklenitvi pogodbe ena stranka pomagala s
prevaro in si tako izgovorila zavarovalno vsoto, ki je večja od resnične
vrednosti zavarovane stvari, sme druga stranka zahtevati razveljavitev pogodbe.
(2) Če je dogovorjena zavarovalna vsota večja od vrednosti
zavarovane stvari, pri tem pa nobena stranka ni ravnala nepošteno, ostane
pogodba v veljavi, zavarovalna vsota se zniža do resnične vrednosti zavarovane
stvari, premije pa se sorazmerno zmanjšajo. 
(3) V obeh primerih obdrži poštena zavarovalnica prejete
premije in ima pravico do nezmanjšane premije za tekočo dobo.
Poznejše zmanjšanje vrednosti
933. člen
(se
preneha uporabljati)
Če se zavarovalna vrednost med trajanjem zavarovanja zmanjša,
ima vsaka pogodbena stranka pravico do ustreznega znižanja zavarovalne vsote in
premije, začenši z dnem, ko je svoj zahtevek za znižanje sporočila drugi.
Večkratno in dvojno zavarovanje
934. člen
(se
preneha uporabljati)
(1) Če je kakšna stvar zavarovana pri dveh ali več zavarovalnicah
pred isto nevarnostjo, za isti interes in isti čas, tako da seštevek
zavarovalnih vsot ne presega njene vrednosti (večkratno zavarovanje), odgovarja
vsaka zavarovalnica za popolno izpolnitev obveznosti, nastalih iz pogodbe, ki
jo je ona sklenila. 
(2) Če pa seštevek zavarovalnih vsot presega vrednost
zavarovalne stvari (dvojno zavarovanje), vendar sklenitelj zavarovanja pri tem
ni ravnal nepošteno, so vsa ta zavarovanja veljavna in ima vsaka zavarovalnica
pravico do dogovorjene premije za zavarovalno dobo, ki je v teku, zavarovanec
pa pravico zahtevati od vsake posamezne zavarovalnice odškodnino po z njim
sklenjeni pogodbi, toda skupaj ne več kot znaša škoda. 
(3) Če nastane zavarovalni primer, mora sklenitelj
zavarovanja obvestiti o tem vsakega zavarovatelja iste nevarnosti in mu
sporočiti imena in naslove drugih zavarovateljev ter zavarovalne vsote
posameznih z njimi sklenjenih pogodb. 
(4) Po izplačilu odškodnine zavarovancu trpi vsaka
zavarovalnica del odškodnine v tistem razmerju, v katerem sta zavarovalna
vsota, za katero se je zavezala, in seštevek vseh zavarovalnih vsot;
zavarovalnica, ki je plačala več, pa ima pravico zahtevati od drugih
zavarovalnic povrnitev tistega, kar je več plačala. 
(5) Če je kakšna pogodba sklenjena, ne da bi bila navedena
zavarovalna vsota, ali z neomejenim kritjem, se šteje, da je sklenjena z
najvišjo zavarovalno vsoto. 
(6) Za del zavarovalnice, ki ga ta ne more plačati,
odgovarjajo druge zavarovalnice v sorazmerju s svojimi deli. 
(7) Če je sklenitelj zavarovanja sklenil zavarovalno pogodbo,
s katero je nastalo dvojno zavarovanje, ne da bi vedel za prej sklenjeno
zavarovanje, sme ne glede na to, ali je prejšnje zavarovanje sklenil on sam ali
kdo drug, v enem mesecu od dneva, ko je za to zvedel, zahtevati ustrezno znižanje
zavarovalne vsote in premij poznejšega zavarovanja; vendar obdrži zavarovalnica
prejete premije in ima pravico do premije za tekočo dobo. 
(8) Če je prišlo do dvojnega zavarovanja zato, ker se je med
zavarovanjem zmanjšala vrednost zavarovane stvari, ima sklenitelj zavarovanja
pravico do ustreznega znižanja zavarovalnih vsot in premij začenši od dneva, ko
je svojo zahtevo za znižanje sporočil zavarovalnici. 
(9) Če je pri nastanku dvojnega zavarovanja sklenitelj
zavarovanja ravnal nepošteno, sme vsaka zavarovalnica zahtevati razveljavitev
pogodbe, obdržati prejete premije in zahtevati nezmanjšano premijo za tekočo
dobo.
Sozavarovanje
935. člen
(se
preneha uporabljati)
Če je zavarovalna pogodba sklenjena z več zavarovalnicami, ki
so se sporazumele o tem, da bodo skupaj trpele in delile nevarnost, odgovarja
vsaka izmed zavarovalnic, ki so navedene v zavarovalni polici, zavarovancu za
popolno odškodnino.
4. odsek
PODZAVAROVANJE
936. člen
(se
preneha uporabljati)
(1) Če se ugotovi, da je bila ob začetku zadevne zavarovalne
dobe vrednost zavarovane stvari večja od zavarovalne vsote, se odškodnina, ki
jo dolguje zavarovalnica, sorazmerno zmanjša, razen če je bilo drugače
dogovorjeno. 
(2) Zavarovalnica je dolžna dati popolno odškodnino vse do
zneska zavarovalne vsote, če je bilo dogovorjeno, da razmerje med vrednostjo
stvari in zavarovalno vsoto ni pomembno za določitev odškodnine.
5. odsek
PREHOD POGODBE IN IZPLAČILO ODŠKODNINE IZ ZAVAROVANJA DRUGEMU
Prehod pogodbe na pridobitelja zavarovane stvari
937. člen
(se
preneha uporabljati)
(1) Pri odtujitvi zavarovane stvari in stvari, ki je bilo v
zvezi z njeno rabo sklenjeno zavarovanje pred odgovornostjo, preidejo pravice
in obveznosti sklenitelja zavarovanja po samem zakonu na pridobitelja, razen če
ni drugače dogovorjeno. 
(2) Če pa je odtujen samo del zavarovanih stvari, ki glede
zavarovanja niso ločena celota, preneha zavarovalna pogodba po samem zakonu
glede odtujenih stvari. 
(3) Če se zaradi odtujitve stvari poveča ali zmanjša
verjetnost, da bo nastal zavarovalni primer, se uporabljajo splošne določbe o
povečanju ali zmanjšanju nevarnosti. 
(4) Sklenitelj zavarovanja, ki ne obvesti zavarovalnice, da
je bila zavarovana stvar odtujena, ostane v zavezi tudi za plačilo premij, ki
zapadejo po dnevu odtujitve. 
(5) Zavarovalnica in pridobitelj zavarovane stvari lahko
odstopita od zavarovanja s petnajstdnevnim odpovednim rokom, pri čemer morata
odpovedati zavarovanje najpozneje v tridesetih dneh, odkar sta zvedela za
odtujitev. 
(6) Zavarovalna pogodba se ne more razdreti, če se
zavarovalna polica glasi na prinosnika ali po odredbi.
Dodelitev odškodnine imetnikom zastave in drugih pravic
938. člen
(se
preneha uporabljati)
(1) Potem, ko nastane zavarovalni primer, imajo zastavne in
druge pravice, ki so bile prej na zavarovani stvari, tako pri zavarovanju
lastne stvari kot tudi pri zavarovanju tujih stvari zaradi obveznosti njihove
hrambe in vrnitve, za predmet dolgovano odškodnino in je zavarovalnica ne sme
izplačati zavarovancu brez soglasja upravičencev. 
(2) Ti lahko zahtevajo neposredno od zavarovalnice, da jim v
mejah zavarovalne vsote po zakonitem vrstnem redu izplača njihove terjatve. 
(3) Vendar ostane izplačilo odškodnine zavarovancu veljavno,
če zavarovalnica ob izplačilu ni vedela in tudi ni mogla vedeti za te pravice.
6. odsek
PREHOD ZAVAROVANČEVIH PRAVIC NASPROTI ODGOVORNI OSEBI NA ZAVAROVALNICO
(SUBROGACIJA)
939. člen
(se
preneha uporabljati)
(1) Z izplačilom odškodnine iz zavarovanja preidejo do višine
izplačane odškodnine po samem zakonu na zavarovalnico vse zavarovančeve pravice
nasproti tistemu, ki je kakorkoli odgovoren za škodo. 
(2) Če je po zavarovančevi krivdi ta prehod pravic na
zavarovalnico v celoti ali delno onemogočen, je zavarovalnica v ustrezni meri
prosta svojih obveznosti nasproti zavarovancu. 
(3) Prehod pravic od zavarovanca na zavarovalnico ne sme biti
v škodo zavarovancu; če je odškodnina, ki jo je dobil od zavarovalnice, iz
kateregakoli vzroka nižja od škode, ki jo je pretrpel, ima zavarovanec pravico
dobiti iz sredstev odgovorne osebe izplačan ostanek odškodnine pred izplačilom
terjatve zavarovalnice iz naslova pravic, ki so prešle nanjo. 
(4) Ne glede na pravilo o prehodu zavarovančevih pravic na
zavarovalnico pa te pravice ne preidejo nanjo, če je škodo povzročil nekdo, ki
je zavarovančev sorodnik v ravni vrsti, ali nekdo, za katerega ravnanje
zavarovanec odgovarja ali živi z njim v istem gospodinjstvu, ali pa nekdo, ki
je delavec pri zavarovancu, razen če je kdo od teh škodo povzročil namenoma. 
(5) Če pa je bil kdo izmed tistih, ki so omenjeni v prejšnjem
odstavku, zavarovan pred odgovornostjo, sme zavarovalnica zahtevati od njegove
zavarovalnice povrnitev zneska, ki ga je izplačala zavarovancu.
7. odsek
ZAVAROVANJE PRED ODGOVORNOSTJO
Odgovornost zavarovalnice
940. člen
(se
preneha uporabljati)
(1) Pri zavarovanju pred odgovornostjo odgovarja
zavarovalnica za škodo, nastalo z zavarovalnim primerom, le, če tretji
oškodovanec zahteva odškodnino. 
(2) Zavarovalnica trpi v mejah zavarovalne vsote, stroške
spora o zavarovančevi odgovornosti.
Lastna pravica oškodovanca in direktna tožba
941. člen
(se
preneha uporabljati)
(1) Pri zavarovanju pred odgovornostjo lahko oškodovanec
zahteva neposredno od zavarovalnice povrnitev škode, ki jo je pretrpel zaradi
dogodka, za katerega odgovarja zavarovanec, toda največ do zneska njene
obveznosti. 
(2) Oškodovanec ima od takrat, ko nastane zavarovalni primer,
lastno pravico do odškodnine iz zavarovanja in nobena poznejša sprememba v
pravicah zavarovanca nasproti zavarovalnici ne vpliva na njegovo pravico do
odškodnine.
3. ODDELEK
Osebna zavarovanja
1. odsek
SPLOŠNE DOLOČBE
Določitev zavarovalne vsote
942. člen
(se
preneha uporabljati)
V pogodbah o osebnem zavarovanju (življenjsko in nezgodno
zavarovanje) se višina zavarovalne vsote, ki jo mora zavarovalnica plačati, če
nastane zavarovalni primer, določi v polici po sporazumu med pogodbenima
strankama.
Polica življenjskega zavarovanja
943. člen
(se
preneha uporabljati)
(1) Poleg sestavin, ki jih mora imeti vsaka polica, morajo biti
v polici življenjskega zavarovanja navedeni: ime in priimek osebe, na katere
življenje se nanaša zavarovanje, dan njenega rojstva in dogodek ali rok, od
katerega je odvisen nastanek pravice zahtevati izplačilo zavarovalne vsote. 
(2) Polica življenjskega zavarovanja se lahko glasi na
določeno ime ali po odredbi, ne more pa se glasiti na prinosnika. 
(3) Da bi bil indosament police po odredbi veljaven, je
potrebno, da vsebuje ime upravičenca, da je datiran in da ga je podpisal
indosant.
Neresnična prijava zavarovančeve starosti
944. člen
(se
preneha uporabljati)
Ne glede na splošne določbe tega poglavja o posledicah
neresničnih prijav in zamolčanju okoliščin, ki so pomembne za ocenitev
nevarnosti, veljajo za neresnične prijave starosti v pogodbah o življenjskem
zavarovanju tale pravila: 
1)    
pogodba o življenjskem zavarovanju je nična, zavarovalnica pa v vsakem
primeru dolžna vrniti vse prejete premije, če je bila ob njeni sklenitvi
neresnično prijavljena zavarovančeva starost, njegova resnična starost pa
presega starostno mejo, do katere zavarovalnica po svojih pogojih in cenikih
sklepa življenjska zavarovanja; 
2)    
če je bilo neresnično prijavljeno, da ima zavarovanec manj let, njegova
resnična starost pa ne presega meje, do katere zavarovalnica sklepa življenjska
zavarovanja, je pogodba veljavna, zavarovalna vsota pa se zmanjša v sorazmerju
med dogovorjeno premijo in premijo, predvideno za življenjsko zavarovanje
zavarovančevih let; 
3)    
če ima zavarovanec manj let, kot je bilo prijavljeno ob sklenitvi
pogodbe, se premija zmanjša na ustrezen znesek, zavarovalnica pa mora vrniti
razliko med prejetimi premijami in premijami, do katerih ima pravico.
Posledice neplačane premije in zmanjšanje zavarovalne
vsote
945. člen
(se
preneha uporabljati)
(1) Če sklenitelj življenjskega zavarovanja ob zapadlosti ne
plača kakšne premije, zavarovalnica nima pravice sodno zahtevati njenega
plačila. 
(2) Če sklenitelj zavarovanja na zahtevo zavarovalnice, ki mu
mora biti vročena s priporočenim pismom, ne plača zapadle premije v roku, ki je
določen v pismu in ne sme biti krajši kot mesec dni, šteto od takrat, ko mu je
bilo pismo vročeno, pa tega tudi ne stori kdo drug, ki je za to zainteresiran,
sme zavarovalnica le tedaj, če so ji bile dotlej plačane vsaj tri letne
premije, izjaviti sklenitelju zavarovanja, da zmanjšuje zavarovalno vsoto na
odkupno vrednost zavarovanja; sicer pa da pogodbo razdira. 
(3) Če je zavarovalni primer nastal, preden je bila pogodba
razdrta ali zavarovalna vsota zmanjšana, se šteje, da je zavarovalna vsota
zmanjšana oziroma pogodba razdrta, pač glede na to, ali so bile premije plačane
vsaj za tri leta ali ne.
Zavarovanje tretjega
946. člen
(se
preneha uporabljati)
(1) Življenjsko zavarovanje se lahko nanaša na življenje
sklenitelja zavarovanja, lahko pa se nanaša tudi na življenje nekoga tretjega. 
(2) To velja tudi za nezgodno zavarovanje. 
(3) Če se zavarovanje nanaša na primer smrti nekoga tretjega,
je za veljavnost pogodbe potrebno njegovo pismeno soglasje, ki ga da na polici
ali na posebnem pismu ob podpisu police, z navedbo zavarovalne vsote.
Zavarovanje mladoletnikov in oseb, ki jim je vzeta
poslovna sposobnost, za primer smrti
947. člen
(se
preneha uporabljati)
(1) Nično je zavarovanje tretje osebe, ki še ni stara
štirinajst let, in osebe, ki ji je popolnoma vzeta poslovna sposobnost, za
primer smrti, zato mora zavarovalnica vrniti sklenitelju zavarovanja vse
premije, prejete iz takšne pogodbe. 
(2) Za veljavno zavarovanje tretje osebe, ki je že stara
štirinajst let, za primer smrti je potrebno pismeno soglasje njenega zakonitega
zastopnika in pismeno soglasje samega zavarovanca.
Kumuliranje odškodnine in zavarovalne vsote
948. člen
(se
preneha uporabljati)
(1) Pri osebnem zavarovanju ne more imeti zavarovalnica, ki
je izplačala zavarovalno vsoto, nikakšne pravice do odškodnine od tretjega, ki
je odgovoren za nastanek zavarovalnega primera. 
(2) Pravico do odškodnine od tretjega, ki je odgovoren za
nastanek zavarovalnega primera, ima sklenitelj zavarovanja oziroma upravičenec,
ne glede na njegovo pravico do zavarovalne vsote. 
(3) Določbe prejšnjih dveh odstavkov se ne nanašajo na
primer, ko je nezgodno zavarovanje sklenjeno kot zavarovanje pred
odgovornostjo.
2. odsek
IZKLJUČENE NEVARNOSTI
Samomor zavarovanca
949. člen
(se
preneha uporabljati)
(1) Z zavarovalno pogodbo za primer smrti ni zajeta nevarnost
zavarovančevega samomora, če se to zgodi v prvem letu zavarovanja. 
(2) Če pride do samomora v treh letih od dneva, ko je bila
sklenjena pogodba, zavarovalnica ni dolžna izplačati upravičencu zavarovalne
vsote, temveč le matematično rezervo pogodbe.
Umor zavarovanca
950. člen
(se
preneha uporabljati)
Zavarovalnica je prosta obveznosti izplačati upravičencu
zavarovalno vsoto, če je ta naklepno povzročil zavarovančevo smrt; če pa so
bile do takrat plačane vsaj tri letne premije, mora izplačati matematično
rezervo pogodbe sklenitelju zavarovanja, če je bil on zavarovanec, pa njegovim
dedičem.
Namerna povzročitev nezgode
951. člen
(se
preneha uporabljati)
Zavarovalnica je prosta obveznosti iz pogodbe o nezgodnem
zavarovanju, če je zavarovanec namenoma povzročil nezgodo.
Vojne operacije
952. člen
(se
preneha uporabljati)
(1) Če je smrt zavarovanca posledica vojnih operacij,
zavarovalnica ni dolžna izplačati upravičencu zavarovalne vsote, razen če ni
drugače dogovorjeno, izplačati pa mu mora matematično rezervo iz pogodbe. 
(2) Če ni dogovorjeno kaj drugega, je zavarovalnica prosta
obveznosti iz pogodbe o nezgodnem zavarovanju, če so nezgodo povzročile vojne
operacije.
Pogodbena izključitev nevarnosti
953. člen
(se
preneha uporabljati)
S pogodbo o zavarovanju za primer smrti ali o nezgodnem
zavarovanju so lahko iz zavarovanja izključene tudi druge nevarnosti.
3. odsek
PRAVICE SKLENITELJA ZAVAROVANJA PRED NASTANKOM ZAVAROVALNEGA PRIMERA
Odkup
954. člen
(se
preneha uporabljati)
(1) Na zahtevo sklenitelja življenjskega zavarovanja,
sklenjenega za vse zavarovančevo življenje, mu mora zavarovalnica izplačati
odkupno vrednost police, če so bile do tedaj plačane vsaj tri letne premije. 
(2) V polici morajo biti navedeni pogoji, ob katerih sme
sklenitelj zahtevati izplačilo njene odkupne vrednosti, ter način, kako se v
skladu z zavarovalnimi pogoji ta vrednost izračunava. 
(3) Pravice odkupa ne morejo uveljavljati upniki sklenitelja
zavarovanja in tudi ne zavarovalni upravičenec; odkupno vrednost pa
zavarovalnica upravičencu na njegovo zahtevo izplača, če je določitev
upravičenca nepreklicna. 
(4) Ne glede na prejšnji odstavek sme odkup police zahtevati
upnik, ki mu je bila polica izročena v zastavo, če z zastavo zavarovana
terjatev ob zapadlosti ni poravnana.
Predujem
955. člen
(se
preneha uporabljati)
(1) Na zahtevo sklenitelja življenjskega zavarovanja,
sklenjenega za vse zavarovančevo življenje, mu lahko zavarovalnica vnaprej
izplača del zavarovalne vsote do odkupne vrednosti police, ki ga sklenitelj
zavarovanja pozneje lahko vrne. 
(2) Od prejetega predujma mora sklenitelj zavarovanja
plačevati določene obresti. 
(3) Če sklenitelj zavarovanja zamudi s plačilom zapadlih
obresti, se ravna, kot da je zahteval odkup. 
(4) V zavarovalni polici morajo biti navedeni pogoji za
predujem, možnost, da se na račun predujma prejeti znesek lahko vrne
zavarovalnici, obrestna mera in posledice, če ne bi bile plačane zapadle
obresti, kot je to določeno v zavarovalnih pogojih.
Zastava police
956. člen
(se
preneha uporabljati)
(1) Polica življenjskega zavarovanja se lahko zastavi. 
(2) Zastava police ima učinek nasproti zavarovalnici le, če
je pismeno obveščena, da je bila polica zastavljena določenemu upniku. 
(3) Če se polica glasi po odredbi, se zastavlja z
indosamentom.
4. odsek
ŽIVLJENJSKO ZAVAROVANJE V KORIST TRETJEGA
Določitev upravičenca
957. člen
(se
preneha uporabljati)
(1) Sklenitelj življenjskega zavarovanja lahko s pogodbo ali
s kakšnim poznejšim pravnim poslom, pa tudi z oporoko, določi osebo, ki bo
imela pravice iz pogodbe. 
(2) Če se zavarovanje nanaša na življenje koga drugega, je za
določitev upravičenca potrebno tudi njegovo pismeno soglasje. 
(3) Ni potrebno, da bi bil upravičenec določen po imenu;
dovolj je, če vsebuje akt podatke, potrebne za njegovo določitev. 
(4) Če so za upravičence določeni otroci ali potomci, gre
korist tudi tistim, ki so bili rojeni pozneje, soprogu namenjena korist pa
tistemu, ki je bil z zavarovancem v zakonu ob njegovi smrti.
Delitev koristi med več upravičenci
958. člen
(se
preneha uporabljati)
Če so za upravičence določeni otroci, potomci in sploh
dediči, sklenitelj zavarovanja pa ni določil, kako naj bo opravljena delitev
med njimi, se zavarovalna vsota razdeli v sorazmerju z njihovimi dednimi
deleži; če upravičenci niso dediči, pa na enake dele.
Preklic določila o določitvi upravičenca
959. člen
(se
preneha uporabljati)
(1) Določilo, po katerem naj dobi korist iz zavarovanja
določena oseba, sme preklicati le sklenitelj zavarovanja; te njegove pravice ne
morejo izvrševati niti njegovi upniki niti njegovi zakoniti dediči. 
(2) Sklenitelj zavarovanja lahko prekliče določilo o koristi
vse dotlej, dokler upravičenec na kakršenkoli način ne izjavi, da jo sprejema;
s tem pa postane nepreklicno. 
(3) Vendar pa lahko sklenitelj prekliče določilo o koristi
tudi še potem, ko upravičenec izjavi, da jo sprejema, če je upravičenec
poskušal ubiti zavarovanca; če pa je bila korist dodeljena neodplačno, veljajo
za preklic tudi določbe o preklicu darila. 
(4) Šteje se, da je upravičenec zavrnil korist, ki mu je bila
namenjena, če se po smrti sklenitelja zavarovanja na zahtevo njegovih dedičev v
enem mesecu ne izreče, da jo sprejema.
Lastna in neposredna pravica upravičenca
960. člen
(se
preneha uporabljati)
(1) Zavarovalna vsota, ki naj bo izplačana upravičencu, se ne
všteva v zapuščino sklenitelja zavarovanja niti takrat, ko so za upravičence
določeni njegovi dediči. 
(2) Pravico do zavarovalne vsote ima le upravičenec, in sicer
od same sklenitve zavarovalne pogodbe, ne glede na to, kako in kdaj je bil
določen za upravičenca, in ne glede na to, ali je pred zavarovančevo smrtjo ali
po zavarovančevi smrti izjavil, da jo sprejema; zato se lahko obrne neposredno
na zavarovalnico z zahtevo, naj mu izplača zavarovalno vsoto. 
(3) Če je sklenitelj zavarovanja določil za upravičence svoje
otroke, svoje potomce ali sploh dediče, gre vsakemu tako določenemu upravičencu
pravica do ustreznega dela zavarovalne vsote, tudi če se dediščini odpove.
Upniki sklenitelja zavarovanja in zavarovanca
961. člen
(se
preneha uporabljati)
(1) Upniki sklenitelja zavarovanja in zavarovanca nimajo
nobene pravice do zavarovalne vsote, dogovorjene za upravičenca. 
(2) Če pa so bile premije, ki jih je vplačal sklenitelj
zavarovanja, nesorazmerno velike v primerjavi z njegovimi možnostmi takrat, ko
so bile vplačane, lahko njegovi upniki zahtevajo izročitev dela premij, ki je
presegal njegove možnosti, če so izpolnjeni pogoji, ob katerih imajo upniki
pravico izpodbijati dolžnikova pravna dejanja.
Odstop zavarovalne vsote
962. člen
(se
preneha uporabljati)
Svojo pravico do zavarovalne vsote sme upravičenec prenesti
na drugega tudi pred zavarovalnim primerom, vendar mu je za to potrebna pismena
privolitev sklenitelja zavarovanja, v kateri mora biti navedeno ime tistega, na
katerega prenaša pravico; če pa se zavarovanje nanaša na življenje koga
drugega, je potrebna tudi enaka privolitev tega.
Če določeni upravičenec umre pred zapadlostjo
963. člen
(se
preneha uporabljati)
Če tisti, ki je bil brez povračila določen za upravičenca, umre
pred zapadlostjo zavarovane glavnice ali rente, korist iz zavarovanja ne
pripada njegovim dedičem, temveč naslednjemu upravičencu; če ta ni določen, pa
premoženju sklenitelja zavarovanja.
Zavarovanje za primer smrti brez določenega upravičenca
964. člen
(se
preneha uporabljati)
Če sklenitelj zavarovanja za primer smrti ne določi
upravičenca ali če ostane določitev upravičenca brez učinka zaradi preklica ali
zaradi odklonitve določene osebe ali iz kakšnega drugega vzroka, sklenitelj
zavarovanja pa ne določi drugega upravičenca, pripada zavarovalna vsota
premoženju sklenitelja in preide kot njegov del z drugimi njegovimi pravicami
na njegove dediče.
Pošteno izplačilo zavarovalne vsote neupravičeni osebi
965. člen
(se
preneha uporabljati)
(1) Kadar zavarovalnica izplača zavarovalno vsoto nekomu, ki
bi imel do nje pravico, če sklenitelj zavarovanja ne bi bil določil
upravičenca, je prosta obveznosti iz zavarovalne pogodbe, če ob izplačilu ni
vedela in tudi ni mogla vedeti, da je upravičenec določen v oporoki ali v
kakšnem drugem aktu, ki ji ni bil poslan, upravičenec pa ima pravico zahtevati
povračilo od tistega, ki je prejel zavarovalno vsoto. 
(2) To velja tudi pri spremembi upravičenca.
XXVIII. poglavje
ZASTAVA
1. ODDELEK
Splošne določbe
Pojem
966. člen
(se
preneha uporabljati)
Z zastavno pogodbo se dolžnik ali kdo tretji (zastavnik)
zavezuje nasproti upniku (zastavnemu upniku), da mu bo izročil kakšno premično
stvar, na kateri ima kdo lastninsko pravico, da bi se mogel pred drugimi upniki
poplačati iz njene vrednosti, če mu terjatev ne bi bila plačana ob zapadlosti,
upnik pa se zavezuje, da bo prejeto stvar hranil in jo po prenehanju svoje
terjatve nepoškodovano vrnil zastavniku.
Zastavitev stvari, ki je družbena lastnina
967. člen
(se
preneha uporabljati)
Premična stvar, ki je družbena lastnina, se sme zastaviti le,
če je tako določeno v tem ali v kakšnem drugem zakonu.
Pridobitev zastavne pravice
968. člen
(se
preneha uporabljati)
Zastavnik pridobi zastavno pravico, ko mu je izročena stvar,
ki je predmet pogodbe.
Sposobnost
969. člen
(se
preneha uporabljati)
Za sklenitev veljavne zastavne pogodbe je potrebno, da ima
zastavnik sposobnost razpolagati s stvarmi, ki jih daje v zastavo.
Zastava na stvari, ki je že zastavljena drugemu
970. člen
(se
preneha uporabljati)
(1) Zastavna pogodba je lahko sklenjena o stvari, ki je
nekomu že zastavljena. 
(2) V tem primeru nastane zastavna pravica takrat, ko
zastavnik obvesti upnika, pri katerem je stvar, da je sklenil zastavno pogodbo
z drugim upnikom, in mu naroči, naj po poplačilu svoje terjatve izroči stvar
njemu.
Zastava za bodočo ali pogojno obveznost
971. člen
(se
preneha uporabljati)
Zastava se sme dati za bodočo in tudi za pogojno obveznost.
Raztegnitev zastave na druge zastavnikove obveznosti
972. člen
(se
preneha uporabljati)
Zastava, s katero je zavarovana izpolnitev neke obveznosti,
se razteza tudi na morebitne obveznosti, ki nastanejo med zastavnim upnikom in
zastavnikom po sklenitvi zastavne pogodbe in zapadejo v plačilo pred poravnavo
z zastavo zavarovane obveznosti.
Prepovedana določila
973. člen
(se
preneha uporabljati)
(1) Nično je določilo zastavne pogodbe, da bo zastavljena
stvar prešla v last upnika, če njegova terjatev ob zapadlosti ne bi bila
poravnana, in določilo, da bo v tem primeru upnik lahko po naprej določeni ceni
prodal zastavljeno stvar ali jo obdržal zase. 
(2) Vendar se v primeru, če je dana v zastavo stvar, katere
cena je predpisana, pogodbenika lahko sporazumeta, da bo upnik lahko prodal
zastavljeno stvar po predpisani ceni ali pa jo po isti ceni obdržal zase.
2. ODDELEK
Zastavitev stvari
1. odsek
OBVEZNOSTI ZASTAVNIKA
974. člen
(se
preneha uporabljati)
(1) Zastavnik je dolžan izročiti zastavnemu upniku ali
tretjemu, ki sta ga sporazumno določila, stvar, ki je predmet pogodbe, ali
listino, ki daje imetniku izključno pravico z njo razpolagati. 
(2) Pogodbenika se lahko sporazumeta, da bosta skupaj hranila
stvar ali listino.
2. odsek
OBVEZNOSTI ZASTAVNEGA UPNIKA
Hramba zastavljene stvari
975. člen
(se
preneha uporabljati)
(1) Zastavni upnik je dolžan hraniti stvar kot dober
gospodarstvenik oziroma kot dober gospodar. 
(2) Vrniti jo mora takoj, ko mu je dolg poravnan. 
Uporaba zastavljene stvari
976. člen
(se
preneha uporabljati)
(1) Zastavni upnik nima pravice uporabljati zastavljeno stvar
ali jo izročiti drugemu v rabo ali v zastavo (podzastava), razen če mu to
dovoli zastavnik. 
(2) Zastavni upnik, ki uporablja stvar brez zastavnikovega
dovoljenja ali jo izroči drugemu v rabo ali v zastavo, odgovarja tudi za
naključno uničenje ali poškodbo stvari, ki bi se zgodila pri tem.
Plodovi zastavljene stvari
977. člen
(se
preneha uporabljati)
(1) Če daje zastavljena stvar plodove, ni pa dogovorjeno,
čigavi bodo po ločitvi od stvari, jih sme upnik, če hoče, obdržati. 
(2) V tem primeru se čisti prihodek od plodov odšteje od
povračila stroškov, do katerega ima pravico upnik, nato od dolžnih obresti in
končno od glavnice. 
(3) To velja tudi za koristi, dosežene z rabo zastavljene
stvari.
Odvzem zastavljene stvari od zastavnega upnika
978. člen
(se
preneha uporabljati)
Na zahtevo zastavnika odredi sodišče, naj se zastavljena
stvar vzame zastavnemu upniku in izroči nekomu tretjemu, da jo ima v posesti
zanj, če zastavni upnik ne hrani zastavljene stvari tako, kot bi moral, če jo
brez zastavnikovega dovoljenja uporablja ali daje v rabo drugemu, ali če je ne
uporablja v skladu z danim dovoljenjem, in sploh če ravna z njo v nasprotju s
pogodbo in zakonom.
3. odsek
PRAVICE ZASTAVNEGA UPNIKA
Če ima zastavljena stvar kakšno napako
979. člen
(se
preneha uporabljati)
Če se pokaže, da ima zastavljena stvar kakšno stvarno ali
pravno napako in da ne pomeni zadostnega zavarovanja za poplačilo terjatve, ima
zastavni upnik pravico zahtevati od zastavnika drugo ustrezno zastavo.
Prodaja zastavljene stvari
980. člen
(se
preneha uporabljati)
(1) Če upnikova terjatev ni poravnana ob zapadlosti, sme
upnik zahtevati od sodišča odločbo, naj se stvar proda na javni dražbi ali po
dnevni ceni, kadar ima stvar borzno ali tržno ceno. 
(2) Če bi bili stroški javne dražbe v primerjavi z vrednostjo
zastavljene stvari nesorazmerno veliki, sme sodišče odločiti, da upnik proda
stvar po ceni, ki jo s cenitvijo ugotovijo strokovnjaki, ali pa jo, če hoče, po
tej ceni obdrži.
Prodaja stvari, zastavljene za terjatev iz gospodarske
pogodbe
981. člen
(se
preneha uporabljati)
(1) Če dolžnik ob zapadlosti ne poravna terjatve, nastale iz
gospodarske pogodbe, se upniku ni treba obračati na sodišče, temveč lahko proda
zastavljeno stvar na javni dražbi po osmih dneh od dneva, ko je opozoril
dolžnika, pa tudi zastavnika, če ni to ista oseba, da bo tako ravnal. 
(2) Upnik mora obema pravočasno sporočiti dan in kraj
prodaje. 
(3) Če imajo zastavljene stvari tržno ali borzno ceno, jih
sme upnik prodati po tej ceni, ko izteče osem dni, odkar je opozoril dolžnika
in zastavnika, da bo tako ravnal.
Predčasna prodaja zastavljene stvari zaradi kvarjenja
ali izgubljanja vrednosti in njena nadomestitev
982. člen
(se
preneha uporabljati)
(1) Če se zastavljena stvar kvari ali če sicer izgublja
vrednost in je nevarnost, da bi postala nezadostna za zavarovanje upnikove
terjatve, sme sodišče na zahtevo zastavnega upnika ali zastavnika po zaslišanju
druge stranke odločiti, naj bo prodana na javni dražbi, ali pa po morebitni
borzni ali tržni ceni, in kupnina ali zadosten del kupnine položena pri sodišču
v zavarovanje upnikove terjatve. 
(2) Sodišče zavrne zahtevek zastavnega upnika, če zastavnik
ponudi zastavnemu upniku, da mu bo namesto zastavljene stvari izročil kakšno
drugo stvar enake vrednosti, pri kateri hramba ne terja večjega truda in skrbi
kot hramba prvotno zastavljene stvari. 
(3) Sodišče dovoli na zahtevo zastavnika pod enakimi pogoji nadomestitev
zastavljene stvari tudi v primeru, če zastavni upnik ne zahteva njene prodaje.
Predčasna prodaja zastavljene stvari na zahtevo
zastavnika
983. člen
(se
preneha uporabljati)
(1) Na zahtevo zastavnika sme sodišče dovoliti, da se
zastavljena stvar proda določeni osebi za določeno ceno, če spozna, da je cena
ugodna, in če so s tem obvarovani opravičeni interesi zastavnega upnika. 
(2) Dobljena kupnina ali zadosten del kupnine, ki ga določi
sodišče, ko dovoli prodajo, nadomešča zastavljeno stvar in se položi pri
sodišču v zavarovanje upnikove terjatve.
Pravica do prednostnega poplačila
984. člen
(se
preneha uporabljati)
Zastavni upnik ima pravico, da se iz kupnine, dosežene s
prodajo zastavljene stvari, pred drugimi zastavnikovimi upniki poplača za svojo
terjatev, dolžne obresti, stroške s hrambo zastavljene stvari in za stroške v
zvezi z uveljavitvijo terjatve.
Vrstni red zastavnih pravic
985. člen
(se
preneha uporabljati)
Če je ena stvar zastavljena več upnikom, se vrstni red, po
katerem se iz vrednosti zastavljene stvari izplačujejo njihove terjatve, določa
po dnevu nastanka njihovih zastavnih pravic.
4. odsek
PRENEHANJE ZASTAVNE PRAVICE
Prenehanje zastavne pravice z izgubo posesti
986. člen
(se
preneha uporabljati)
(1) Upnikova pravica, da se prednostno poplača iz vrednosti
zastavljene stvari, preneha s prenehanjem njegove posesti. 
(2) Znova pa nastane, ko upnik spet dobi stvar v posest.
Prenehanje zastavne pravice s prenehanjem terjatve
987. člen
(se
preneha uporabljati)
Ko preneha terjatev, katere izpolnitev je bila zavarovana z
zastavo, mora upnik zastavniku vrniti zastavljeno stvar.
Zastaranje medsebojnih terjatev
988. člen
(se
preneha uporabljati)
Terjatve zastavnika nasproti zastavnemu upniku za povrnitev
škode zaradi poslabšanja stvari in terjatve zastavnega upnika nasproti
zastavniku za povrnitev stroškov, ki jih je imel, da bi zboljšal stvar,
zastarajo v enem letu od dneva, ko je bila stvar vrnjena.
3. ODDELEK
Zastavitev terjatev in drugih pravic
1. odsek
ZASTAVITEV TERJATEV
Obvestitev dolžnika in izročitev listine
989. člen
(se
preneha uporabljati)
(1) Za pridobitev zastavne pravice na neki terjatvi je
potrebno, da je dolžnik pismeno obveščen o sklenjeni zastavni pogodbi. 
(2) Zastavnik mora izročiti zastavnemu upniku listino o
zastavljeni terjatvi.
Zastavitev terjatve iz vrednostnega papirja
990. člen
(se
preneha uporabljati)
(1) Upnik pridobi zastavno pravico na terjatvi, vpisani na
vrednostnem papirju na prinosnika, ko mu je vrednostni papir izročen. 
(2) Terjatev iz vrednostnega papirja po odredbi se daje v
zastavo z indosamentom, v katerem je navedeno, da je vrednostni papir izročen v
zastavo.
Dolžnost ohranitve terjatve
991. člen
(se
preneha uporabljati)
Zastavni upnik je dolžan ukreniti vse potrebno za ohranitev zastavljene
terjatve.
Izterjanje in vračunavanje obresti
992. člen
(se
preneha uporabljati)
(1) Če daje zastavljena terjatev pravico do obresti ali do
kakšne druge občasne terjatve, jih mora zastavni upnik izterjati. 
(2) Tako doseženi zneski se pobotajo s stroški, do katerih
ima pravico zastavni upnik, z dolgovanimi mu obrestmi in končno z glavnico.
Izterjava zastavljene terjatve
993. člen
(se
preneha uporabljati)
(1) Ko zastavljena terjatev zapade v plačilo, jo mora
zastavni upnik izterjati. 
(2) Z izpolnitvijo zastavljene terjatve preide zastavna
pravica na stvar, s katero je bila terjatev izpolnjena. 
(3) Če je predmet zastavljene terjatve denar, mora zastavni
upnik na zastavnikovo zahtevo položiti izterjani znesek pri sodišču; če pa je
predmet njegove terjatve prav tako denar in je ta zapadla v plačilo, sme
zastavni upnik obdržati zase toliko, kolikor mu je dolgovano, ostalo pa mora
izročiti zastavniku.
Ugovori dolžnika zastavljene terjatve
994. člen
(se
preneha uporabljati)
Dolžnik zastavljene terjatve lahko uveljavlja proti
zastavnemu upniku enake ugovore, kot jih pri odstopu terjatve dolžnik
odstopljene terjatve lahko uveljavlja proti prevzemniku.
2. odsek
ZASTAVITEV DRUGIH PRAVIC
Način zastavitve
995. člen
(se
preneha uporabljati)
(1) Ne samo terjatve, tudi druge pravice se lahko zastavijo. 
(2) Te pravice se zastavljajo na tak način, kot velja za
njihov prenos na drugega, če ni za določen primer predpisano kaj drugega.
3. odsek
UPORABA DOLOČB O ZASTAVITVI STVARI
996. člen
(se
preneha uporabljati)
Določbe o zastavitvi stvari se uporabljajo tudi za zastavitev
terjatev in drugih pravic, če ni zanje predpisano kaj drugega.
XXIX. poglavje
POROŠTVO
1. ODDELEK
Splošne določbe
Pojem
997. člen
(se
preneha uporabljati)
S poroštveno pogodbo se porok nasproti upniku zavezuje, da bo
izpolnil veljavno in zapadlo obveznost dolžnika, če ta tega ne bi storil.
Oblika
998. člen
(se
preneha uporabljati)
Poroštvena pogodba zavezuje poroka le, če da poroštveno
izjavo pismeno.
Poroštvena sposobnost
999. člen
(se
preneha uporabljati)
S poroštveno pogodbo se more zavezati samo, kdor ima popolno
poslovno sposobnost.
Poroštvo za poslovno nesposobnega
1000. člen
(se
preneha uporabljati)
Kdor se kot porok zaveže za obveznost kakšne poslovno
nesposobne osebe, odgovarja upniku enako kot porok poslovno sposobne osebe.
Predmet poroštva
1001. člen
(se
preneha uporabljati)
(1) Poroštvo se lahko da za vsako veljavno obveznost, ne
glede na njeno vsebino. 
(2) Poroštvo je mogoče prevzeti tudi za pogojno obveznost ter
za določeno bodočo obveznost. 
(3) Poroštvo za bodočo obveznost se sme preklicati, preden
obveznost nastane, če ni določen rok, v katerem naj bi nastala. 
(4) Poroštvo se lahko da tudi za obveznost nekega drugega
poroka (porokov porok).
Obseg porokove odgovornosti
1002. člen
(se
preneha uporabljati)
(1) Porokova obveznost ne more biti večja od obveznosti
glavnega dolžnika; če je dogovorjeno, da je večja, pa se zmanjša na mero
dolžnikove obveznosti. 
(2) Porok odgovarja za izpolnitev cele obveznosti, za katero
je prevzel poroštvo, če njegova odgovornost ni omejena na kakšen njen del ali
kako drugače vezana na lažje pogoje. 
(3) Povrniti mora potrebne stroške, ki jih je imel upnik, da
bi izterjali dolg od glavnega dolžnika. 
(4) Porok odgovarja tudi za vsako povečanje obveznosti,
nastalo z dolžnikovo zamudo ali po dolžnikovi krivdi, če ni dogovorjeno kaj
drugega. 
(5) Odgovarja le za tiste pogodbene obresti, ki zapadejo po
sklenitvi poroštvene pogodbe.
Prehod upnikovih pravic na poroka (subrogacija)
1003. člen
(se
preneha uporabljati)
Na poroka, ki je poravnal upnikovo terjatev, preide ta
terjatev z vsemi stranskimi pravicami in jamstvi za njeno izpolnitev.
2. ODDELEK
Razmerje med upnikom in porokom
Oblike poroštva
1004. člen
(se
preneha uporabljati)
(1) Od poroka se sme zahtevati izpolnitev obveznosti šele
potem, ko je glavni dolžnik ne izpolni v roku, ki je določen v pismeni zahtevi
(subsidiarno poroštvo). 
(2) Vendar lahko upnik zahteva od poroka izpolnitev
obveznosti, čeprav je ni prej zahteval od glavnega dolžnika, če je očitno, da
iz sredstev glavnega dolžnika ni mogoče doseči njene izpolnitve ali če je
glavni dolžnik prišel v stečaj. 
(3) Če se je porok zavezal kot porok in plačnik, odgovarja
upniku kot glavni dolžnik za celo obveznost in lahko upnik zahteva njeno
izpolnitev bodisi od glavnega dolžnika bodisi od poroka, ali pa od obeh hkrati
(solidarno poroštvo). 
(4) Porok odgovarja kot porok in plačnik za obveznost,
nastalo iz gospodarske pogodbe, če ni dogovorjeno kaj drugega.
Solidarnost porokov
1005. člen
(se
preneha uporabljati)
Več porokov za neki dolg odgovarja solidarno, ne glede na to,
ali so se zavezali kot poroki skupaj ali pa se je vsak od njih zavezal upniku
posebej, razen če je s pogodbo njihova odgovornost drugače urejena.
Izguba pravice do roka
1006. člen
(se
preneha uporabljati)
Če je dolžnik izgubil pravico do roka, določenega za
izpolnitev njegove obveznosti, upnik vendarle ne more zahtevati od poroka
izpolnitve pred iztekom tega roka, razen če ni drugače dogovorjeno.
Stečaj glavnega dolžnika
1007. člen
(se
preneha uporabljati)
(1) V stečaju glavnega dolžnika je upnik dolžan priglasiti
svojo terjatev in o tem obvestiti poroka, sicer odgovarja poroku za škodo, ki
bi jo ta imel zaradi tega. 
(2) Zmanjšanje obveznosti glavnega dolžnika v stečajnem
postopku ali v postopku prisilne poravnave ne pomeni tudi ustreznega zmanjšanja
porokove obveznosti, zato odgovarja porok upniku za ves znesek svoje
obveznosti.
Primer zmanjšane odgovornosti dolžnikovega dediča
1008. člen
(se
preneha uporabljati)
Porok odgovarja za ves znesek obveznosti, za katerega je prevzel
poroštvo, tudi če bi se od dolžnikovega dediča moglo zahtevati plačilo samo
tistega njenega dela, ki ustreza vrednosti podedovanega premoženja.
Porokovi ugovori
1009. člen
(se
preneha uporabljati)
(1) Porok lahko uveljavlja zoper upnikov zahtevek vse ugovore
glavnega dolžnika, vštevši ugovor pobotanja, ne pa tudi povsem osebne
dolžnikove ugovore. 
(2) Dolžnikova odpoved ugovorom ter dolžnikova pripoznava
upnikove terjatve nimata učinka nasproti poroku. 
(3) Porok lahko uveljavlja proti upniku tudi svoje osebne
ugovore, na primer ničnost poroštvene pogodbe, zastaranje upnikove terjatve
nasproti njemu, ugovor pobotanja vzajemnih terjatev.
Dolžnost obvestitve poroka o dolžnikovi opustitvi
1010. člen
(se
preneha uporabljati)
Če dolžnik ne izpolni pravočasno svoje obveznosti, mora upnik
o tem obvestiti poroka, ker mu sicer odgovarja za škodo, ki bi jo porok zaradi
tega pretrpel.
Oprostitev poroka zaradi upnikovega zavlačevanja
1011. člen
(se
preneha uporabljati)
(1) Porok je prost odgovornosti, če upnik na njegovo zahtevo
po zapadlosti terjatve ne terja v enem mesecu od te zahteve izpolnitve od
glavnega dolžnika. 
(2) Kadar rok za izpolnitev ni določen, je porok prost
odgovornosti, če upnik na njegovo zahtevo po izteku enega leta od sklenitve
poroštvene pogodbe v enem mesecu od te zahteve ne da potrebne izjave za
določitev dneva izpolnitve.
Oprostitev poroka zaradi opustitve garancij
1012. člen
(se
preneha uporabljati)
(1) Če upnik opusti zastavo ali kakšno drugo pravico, s
katero je bila zavarovana izpolnitev njegove terjatve, ali če jo izgubi zaradi
svoje malomarnosti in tako onemogoči prehod te pravice na poroka, je porok
prost svoje obveznosti nasproti upniku za toliko, kolikor bi mogel dobiti z
izvrševanjem te pravice. 
(2) Pravilo iz prejšnjega odstavka velja tako v primeru, ko
je pravica nastala pred sklenitvijo poroštvene pogodbe, kot tudi v primeru, ko
je nastala potem.
3. ODDELEK
Razmerje med porokom in dolžnikom
Pravica zahtevati povračilo od dolžnika
1013. člen
(se
preneha uporabljati)
(1) Porok, ki je plačal upniku njegovo terjatev, lahko
zahteva od dolžnika, naj mu povrne vse, kar je zanj plačal, ter obresti od
dneva plačila. 
(2) Pravico ima do povračila stroškov, nastalih v sporu z
upnikom od takrat, ko je o sporu obvestil dolžnika, kot tudi do povračila
morebitne škode.
Pravica poroka solidarnega dolžnika
1014. člen
(se
preneha uporabljati)
Porok enega izmed več solidarnih dolžnikov lahko zahteva od
kateregakoli med njimi, naj mu povrne, kar je plačal upniku, ter stroške.
Pravica poroka do vnaprejšnjega zavarovanja
1015. člen
(se
preneha uporabljati)
Še preden poplača upnika, ima porok, ki se je zavezal z
vednostjo ali odobritvijo dolžnika, pravico zahtevati od njega potrebno
zavarovanje za svoje morebitne zahtevke v tehle primerih: če dolžnik ob
zapadlosti ni izpolnil svoje obveznosti, če je upnik sodno zahteval plačilo od
poroka in če se je dolžnikovo premoženjsko stanje po sklenitvi poroštvene
pogodbe znatno poslabšalo.
Izguba pravice do povračila
1016. člen
(se
preneha uporabljati)
(1) Dolžnik sme uporabiti zoper poroka, ki je brez njegove
vednosti plačal upnikovo terjatev, vsa pravna sredstva, s katerimi bi bil ob
tem plačilu lahko zavrnil upnikov zahtevek. 
(2) Porok, ki je plačal upnikovo terjatev, ni pa o tem
obvestil dolžnika, in je ta, ker ni vedel za plačilo, znova plačal isto
terjatev, ne more zahtevati povračila od dolžnika, pač pa ima pravico zahtevati
od upnika, naj mu vrne tisto, kar mu je plačal.
Pravica do vrnitve plačanega
1017. člen
(se
preneha uporabljati)
Porok, ki je brez dolžnikove vednosti plačal upnikovo
terjatev, ki je bila pozneje na dolžnikovo zahtevo razveljavljena ali je
ugasnila s pobotom, sme zahtevati od upnika samo vrnitev plačanega.
4. ODDELEK
Regres plačnika nasproti drugim porokom
1018. člen
(se
preneha uporabljati)
Če je več porokov, pa eden med njimi plača zapadlo terjatev,
ima pravico zahtevati od drugih porokov, naj mu vsak povrne del, ki pada nanj.
5. ODDELEK
Zastaranje
1019. člen
(se
preneha uporabljati)
(1) Z zastaranjem obveznosti glavnega dolžnika zastara tudi
obveznost poroka. 
(2) Če je rok za zastaranje obveznosti glavnega dolžnika
daljši od dveh let, zastara obveznost poroka po dveh letih od zapadlosti
obveznosti glavnega dolžnika, razen če porok odgovarja solidarno z dolžnikom. 
(3) Pretrganje zastaranja terjatve nasproti glavnemu dolžniku
učinkuje nasproti poroku le, če je bilo zastaranje pretrgano zaradi kakšnega
upnikovega ravnanja pred sodiščem zoper glavnega dolžnika. 
(4) Zadržanje zastaranja obveznosti glavnega dolžnika nima
učinka nasproti poroku.
XXX. poglavje
NAKAZILO (ASIGNACIJA)
1. ODDELEK
Pojem pogodbe
1020. člen
(se
preneha uporabljati)
Z nakazilom (asignacijo) pooblašča ena oseba, nakazovalec
(asignant), drugo osebo, nakazanca (asignata), da na njen račun izpolni nekaj
določeni tretji osebi, prejemniku nakazila (asignatarju), tega pa pooblašča, da
v svojem imenu sprejme to izpolnitev.
2. ODDELEK
Razmerja med prejemnikom nakazila in nakazancem
Nakazančev sprejem
1021. člen
(se
preneha uporabljati)
(1) Prejemnik nakazila ima pravico zahtevati od nakazanca
izpolnitev šele takrat, ko mu ta izjavi, da sprejema nakazilo. 
(2) Sprejema nakazila ni mogoče preklicati.
Ugovori nakazanca
1022. člen
(se
preneha uporabljati)
(1) S sprejemom nakazila nastane med prejemnikom in
nakazancem dolžniško razmerje, neodvisno od razmerja med nakazovalcem in
nakazancem ter od razmerja med nakazovalcem in prejemnikom nakazila. 
(2) Nakazanec, ki je sprejel nakazilo, more uveljavljati
proti prejemniku nakazila samo tiste ugovore, ki se nanašajo na veljavnost
sprejema, ugovore, ki temeljijo na vsebini sprejema ali na vsebini samega
nakazila, ter ugovore, ki jih ima osebno proti njemu.
Prenos nakazila
1023. člen
(se
preneha uporabljati)
(1) Prejemnik nakazila lahko prenese nakazilo na drugega, še
preden ga nakazanec sprejme, ta pa ga lahko prenese naprej, razen če iz samega
nakazila ali iz posebnih okoliščin izhaja, da je nakazilo neprenosno. 
(2) Če je nakazanec izjavil prejemniku nakazila, da sprejema
nakazilo, ima to učinek nasproti vsem osebam, na katere je bilo nakazilo
zaporedoma preneseno. 
(3) Če je nakazanec izjavil pridobitelju, na katerega je
prejemnik nakazila prenesel nakazilo, da ga sprejema, ne more proti
pridobitelju uveljavljati ugovorov, ki jih ima osebno proti prejemniku.
Zastaranje
1024. člen
(se
preneha uporabljati)
(1) Pravica prejemnika nakazila, da zahteva od nakazanca
izpolnitev, zastara v enem letu. 
(2) Če rok za izpolnitev ni določen, začne zastaranje teči,
ko nakazanec sprejme nakazilo; če ga je sprejel, preden je bilo dano
prejemniku, pa takrat, ko je temu dano.
3. ODDELEK
Razmerje med prejemnikom nakazila in nakazovalcem
Če je prejemnik nakazila nakazovalčev upnik
1025. člen
(se
preneha uporabljati)
(1) Upnik ni dolžan privoliti v dolžnikovo nakazilo, s
katerim naj bi dolžnik izpolnil svojo obveznost, vendar pa ga mora o svoji
zavrnitvi takoj obvestiti, ker mu sicer odgovarja za škodo. 
(2) Upnik, ki je privolil v nakazilo, je dolžan zahtevati od
nakazanca, da ga izpolni.
Nakazilo ni izpolnitev
1026. člen
(se
preneha uporabljati)
(1) Če je upnik privolil v nakazilo svojega dolžnika za
izpolnitev obveznosti, ta obveznost ne preneha, razen če ni drugače
dogovorjeno, niti z njegovo privolitvijo v nakazilo niti z nakazančevim
sprejemom, temveč šele z nakazančevo izpolnitvijo. 
(2) Upnik, ki je privolil v nakazilo svojega dolžnika, sme le
tedaj zahtevati od nakazovalca, naj mu izpolni tisto, kar mu dolguje, če ni
dobil izpolnitve od nakazanca v času, ki je bil določen v nakazilu.
Dolžnost prejemnika nakazila, da obvesti nakazovalca
1027. člen
(se
preneha uporabljati)
Če nakazanec odkloni privolitev v nakazilo ali odkloni
izpolnitev, ki jo od njega zahteva prejemnik nakazila, ali vnaprej izjavi, da
nakazila ne bo izpolnil, mora prejemnik o tem takoj obvestiti nakazovalca, ker
mu sicer odgovarja za škodo.
Odstop od sprejetega nakazila
1028. člen
(se
preneha uporabljati)
Prejemnik nakazila, ki ni nakazovalčev upnik in ki noče
izkoristiti nakazila, lahko od njega odstopi, tudi če je že izjavil, da ga
sprejema, vendar pa mora o tem nemudoma obvestiti nakazovalca.
Preklic pooblastila, danega prejemniku nakazila
1029. člen
(se
preneha uporabljati)
Nakazovalec lahko prekliče pooblastilo, ki ga je z nakazilom
dal prejemniku, razen če je nakazilo izdal za izpolnitev kakšnega svojega dolga
nasproti njemu, in sploh, če je izdal nakazilo v njegovem interesu.
4. ODDELEK
Razmerje med nakazovalcem in nakazancem
Če je nakazanec nakazovalčev dolžnik
1030. člen
(se
preneha uporabljati)
(1) Nakazanec ni dolžan sprejeti nakazila, pa čeprav je
nakazovalčev dolžnik, razen če mu je to obljubil. 
(2) Če pa je bilo nakazilo izdano na podlagi nakazančevega
dolga nakazovalcu, ga mora nakazanec izpolniti do zneska tega dolga, če mu ni
to v nobenem pogledu težje od izpolnitve obveznosti nasproti nakazovalcu. 
(3) Z izpolnitvijo nakazila, izdanega na podlagi
nakazančevega dolga nakazovalcu, je nakazanec v enaki meri prost svojega dolga
nasproti nakazovalcu.
Preklic pooblastila, danega nakazancu
1031. člen
(se
preneha uporabljati)
(1) Nakazovalec lahko prekliče pooblastilo, ki ga je z nakazilom
dal nakazancu, vse dokler nakazanec ne izjavi prejemniku, da sprejema nakazilo,
ali dokler ga ne izpolni. 
(2) Lahko ga prekliče celo, če je v samem nakazilu navedeno,
da je nepreklicno, in tudi če bi s preklicem kršil kakšno svojo obveznost do
prejemnika. 
(3) Uvedba stečaja nad premoženjem nakazovalca ima po samem
zakonu za posledico preklic nakazila, razen v primeru, če je nakazanec že
sprejel nakazilo pred uvedbo stečaja in če ob sprejemu ni vedel in tudi ni
moral vedeti za ta stečaj.
5. ODDELEK
Smrt in odvzem poslovne sposobnosti
1032. člen
(se
preneha uporabljati)
Smrt nakazovalca, prejemnika nakazila ali nakazanca ter
odvzem poslovne sposobnosti kateremu med njimi ne vpliva na nakazilo.
6. ODDELEK
Nakazilo v obliki papirja na prinosnika
1033. člen
(se
preneha uporabljati)
(1) Pismeno nakazilo je lahko izdano na prinosnika. 
(2) V tem primeru ima vsak imetnik papirja do nakazanca
položaj prejemnika nakazila. 
(3) Razmerja, ki z nakazilom nastajajo med prejemnikom
nakazila in nakazovalcem, nastajajo v tem primeru samo med vsakim posameznim
imetnikom papirja in tistim, ki mu je papir odstopil.
7. ODDELEK
Nakazilo v obliki papirja po odredbi
1034. člen
(se
preneha uporabljati)
Pismeno nakazilo, ki se glasi na denar, na vrednostne papirje
ali na nadomestne stvari, je lahko izdano z določilom »po odredbi«, če je
nakazanec oseba, ki se ukvarja z gospodarsko dejavnostjo, in če tisto, kar mora
opraviti, spada v okvir te dejavnosti.
XXXI. poglavje
BANČNI DENARNI DEPOZITI
1. ODDELEK
Denarni depozit
Pojem
1035. člen
(1) Pogodba o denarnem depozitu je sklenjena, kadar se banka
zaveže, da sprejme, deponent pa, da položi pri banki določen denarni znesek. 
(2) S to pogodbo pridobi banka pravico razpolagati z
deponiranim denarjem, vrniti pa ga mora pod pogoji, ki so določeni v pogodbi.
Odpiranje računa
1036. člen
(1) Na podlagi pogodbe o denarnem depozitu odpre banka račun;
v njegovo dobro in breme vpisuje vse terjatve in dolgovanja, ki izvirajo iz
poslov z deponentom ali za deponenta s tretjimi. 
(2) Na račun se ne vpisujejo tiste terjatve oziroma tista
dolgovanja, za katere sta se pogodbeni stranki dogovorili, da jih izključita.
Odpravljanje dolgovnega salda
1037. člen
(1) Banka je dolžna izplačevati z računa v mejah
razpoložljivih sredstev. 
(2) Če je opravila banka eno ali več vplačil in izplačil v
okviru depozitne pogodbe, zaradi katerih je račun pasiven, mora o tem nemudoma
obvestiti deponenta, ta pa mora takoj ukreniti potrebno za odpravo dolgovnega
salda.
Vrste denarnih depozitov
1038. člen
(1) Denarni depozit je lahko na vpogled ali vezan, z
odpovednim rokom ali brez odpovednega roka, s posebnim namenom ali brez
posebnega namena. 
(2) Če ni dogovorjeno nasprotno, se šteje, da je račun
denarnega depozita na vpogled in ima deponent računa pravico ob vsakem času
razpolagati z delom salda ali s celim saldom.
Stanje računa
1039. člen
(1) Banka je dolžna obveščati deponenta o vsaki spremembi
stanja na njegovem računu. 
(2) Konec vsakega leta, pa tudi bolj pogosto, če je tako
dogovorjeno ali tako v navadi, mora banka poslati poročilo o stanju računa
(saldo).
Kraj vplačil in izplačil
1040. člen
Če se pogodbeni stranki nista drugače dogovorili, se nalogi
za vplačilo na račun in izplačilo z računa deponenta pošiljajo v sedež banke,
pri kateri je bil račun odprt.
Če je več računov
1041. člen
Če ima kdo pri eni banki ali pri več njenih poslovnih enotah
več računov, je vsak izmed teh računov samostojen.
Plačevanje obresti
1042. člen
(1) Banka plačuje obresti na sredstva, ki so pri njej
deponirana, če ni z zakonom drugače določeno. 
(2) Višino obresti določa pogodba o deponiranju sredstev, če
pa ni v pogodbi nič določenega, plačuje banka zakonite obresti.
2. ODDELEK
Hranilne vloge
Hranilna knjižica
1043. člen
(1) Če je bil denarni depozit sprejet kot hranilna vloga, izda
banka oziroma hranilno-kreditna organizacija deponentu hranilno knjižico. 
(2) Hranilna knjižica se sme izdati le na ime določene osebe
ali na prinosnika.
Vpis v knjižico
1044. člen
(1) V hranilno knjižico se vpisujejo vsa vplačila in vsi
dvigi denarja. 
(2) Vpisi v knjižico, ki so potrjeni s pečatom banke in
podpisom pooblaščene osebe, so v razmerjih med banko in vlagateljem dokaz o
vplačilih oziroma dvigih. 
(3) Nasproten sporazum je ničen.
Plačevanje obresti
1045. člen
Od hranilnih vlog se plačujejo obresti.
Vrste hranilnih vlog
1046. člen
Hranilne vloge so lahko na vpogled ali vezane, z odpovednim
rokom ali brez odpovednega roka.
XXXII. poglavje
DEPONIRANJE VREDNOSTNIH PAPIRJEV
Pojem
1047. člen
S pogodbo o deponiranju vrednostnih papirjev se banka zavezuje,
da bo proti plačilu prevzela vrednostne papirje v hrambo ter izvrševala pravice
in izpolnjevala obveznosti, ki se v zvezi s tem zahtevajo.
Izvrševanje pravic
1048. člen
Če ni drugače dogovorjeno, sme banka izvrševati pravice iz
deponiranih vrednostnih papirjev edinole na deponentov račun.
Dolžnosti banke
1049. člen
(1) Banka je dolžna poskrbeti za hrambo vrednostnih papirjev
s skrbnostjo, ki se zahteva od depozitarja za plačilo, in za deponenta storiti
vse, kar je potrebno za obvarovanje in uveljavljanje njegovih pravic iz
vrednostnih papirjev. 
(2) Če se pogodbeni stranki nista drugače dogovorili, mora
banka vnovčevati zapadle obresti, glavnico in sploh vse vsote, do katerih
dajejo deponirani papirji pravico, brž ko zapadejo v plačilo. 
(3) Banka je dolžna dati deponentu na razpolago prejete
vsote, če ima deponent pri njej račun z denarnim depozitom, pa jih vpisati v
dobro tega računa.
Vrnitev vrednostnih papirjev
1050. člen
(1) Banka mora deponentu na zahtevo ob vsakem času vrniti
vrednostne papirje. 
(2) Vrednostni papirji se praviloma vrnejo tam, kjer so bili
deponirani. 
(3) Predmet vrnitve so sami vrednostni papirji, če se
pogodbeni stranki nista dogovorili, da se lahko vrnejo s plačilom ustreznega
zneska. 
(4) Vrniti se smejo samo deponentu ali njegovim pravnim
naslednikom ali tistim, ki jih oni določijo, tudi če je iz samih vrednostnih
papirjev razvidno, da pripadajo komu drugemu.
Zahtevki tretjih
1051. člen
O vsakem zahtevku, ki ga tretja oseba uveljavlja glede
deponiranih papirjev, mora banka obvestiti deponenta.
XXXIII. poglavje
BANČNI TEKOČI RAČUN
Pojem
1052. člen
(se
preneha uporabljati)
S pogodbo o bančnem tekočem računu se banka zavezuje, da bo
nekomu odprla poseben račun in preko njega sprejemala vplačila in opravljala
izplačila v mejah njegovih sredstev in odobrenega kredita.
Oblika pogodbe
1053. člen
(se
preneha uporabljati)
Pogodba o tekočem računu mora biti sklenjena v pismeni
obliki.
Sredstva na tekočem računu
1054. člen
(se
preneha uporabljati)
(1) Denarna sredstva na tekočem računu se stekajo iz vplačil
deponenta in iz zanj prejetih denarnih zneskov. 
(2) Banka je dolžna izplačevati s tekočega računa za
deponenta tudi takrat, kadar na računu nima kritja, in sicer v tistem obsegu,
ki je določen v pogodbi o tekočem računu ali v posebnem sporazumu. 
(3) To obveznost lahko banka s pogodbo o tekočem računu
izključi.
Pobot med saldi več računov
1055. člen
(se
preneha uporabljati)
Če ima deponent pri isti banki več tekočih računov, se
njihovi aktivni in pasivni saldi vzajemno pobotajo, razen če ni drugače
dogovorjeno.
Razpolaganje s saldom
1056. člen
(se
preneha uporabljati)
Imetnik tekočega računa sme vsak trenutek razpolagati s
saldom, ki nastane na računu v njegovo dobro, razen če je dogovorjen odpovedni
rok.
Uporaba pravil pogodbe o naročilu
1057. člen
(se
preneha uporabljati)
(1) Banka odgovarja za izvršitev naročil deponenta po
pravilih pogodbe o naročilu. 
(2) Če je treba naročilo izvršiti v kraju, v katerem banka
nima poslovne enote, ga lahko opravi po drugi banki.
Trajanje računa
1058. člen
(se
preneha uporabljati)
Če v pogodbi o tekočem računu ni določeno njeno trajanje, jo
sme vsaka stranka odpovedati s petnajstdnevnim odpovednim rokom.
Provizija in povračilo stroškov
1059. člen
(se
preneha uporabljati)
(1) Banka ima pravico zaračunavati provizijo za opravljene
storitve, ki so določene v pogodbi o tekočem računu, pa tudi posebne stroške,
ki jih je imela v zvezi z njimi. 
(2) Te svoje terjatve vpisuje banka na tekoči račun v svoje
dobro, če med pogodbenima strankama ni drugače dogovorjeno.
Pošiljanje izpiskov
1060. člen
(se
preneha uporabljati)
(1) Ob vsaki spremembi stanja na tekočem računu mora banka
izdati izpisek z navedbo salda in ga izročiti klientu na sporazumno določeni
način. 
(2) Šteje se, da je imetnik računa izpisek odobril, če mu ne
oporeka v dogovorjenem roku, če rok ni dogovorjen, pa v petnajstih dneh. 
(3) Tudi po odobritvi lahko imetnik računa oporeka izpisku
zaradi napak v pisanju in obračunu, zaradi izpustitev ali podvojitev, vendar
mora to storiti najkasneje v enem letu od prejema računa o likvidaciji salda po
zaključitvi tekočega računa; sicer pravica ugasne.
XXXIV. poglavje
POGODBA O SEFU
Pojem
1061. člen
(1) S pogodbo o sefu se banka zavezuje, da bo dala uporabniku
v rabo sef za določeno dobo, uporabnik pa, da ji bo za to plačal določen
znesek. 
(2) Banka mora ukreniti vse, kar je potrebno za dobro stanje
sefa in nadzor nad njim.
Pristop k sefu
1062. člen
(1) Pristop k sefu je mogoče dovoliti le uporabniku ali
njegovemu pooblaščencu. 
(2) Banka ne sme obdržati dvojnika ključa ali ključev, ki jih
izroči uporabniku.
Predmeti, ki se ne smejo dati v sef
1063. člen
(1) Uporabnik ne sme dati v svoj sef predmeta ali proizvoda,
ki bi utegnil ogrožati varnost banke ali drugih sefov. 
(2) Če uporabnik ne spoštuje te obveznosti, lahko banka
izjavi, da razdira pogodbo o sefu.
Pravice banke, če ji ni plačano za sef
1064. člen
(1) Če uporabnik po zapadlosti ne plača banki za sef, pa
četudi le enega samega obroka, lahko banka pogodbo razdre po enem mesecu od
dne, ko je uporabnika s priporočenim pismom opomnila k plačilu. 
(2) Ko banka razdre pogodbo, lahko zahteva od uporabnika, naj
izprazni sef in ji izroči ključ; če ta tega ne stori, pa lahko banka zahteva,
da se sef sodno odpre, ugotovi njegova vsebina in najdene stvari izročijo v
depozit sodišču ali zaupajo v hrambo banki. 
(3) Banka ima prednostno pravico do dolžnega plačila na
podlagi pogodbe o sefu iz denarnega zneska, ki je bil najden v njem, ter iz
kupnine, dosežene s prodajo drugih vrednosti, ki so bile najdene v njem.
XXXV. poglavje
KREDITNA POGODBA
Pojem
1065. člen
S kreditno pogodbo se banka zavezuje dati uporabniku kredita
na voljo določen znesek denarnih sredstev za določen ali nedoločen čas, v neki
namen ali brez določenega namena, uporabnik pa se zavezuje plačevati banki
dogovorjene obresti in dobljeni znesek denarja vrniti v času in na način, ki
sta določena v pogodbi.
Oblika in vsebina
1066. člen
(1) Kreditna pogodba mora biti sklenjena v pismeni obliki. 
(2) Kreditna pogodba določa znesek ter pogoje, pod katerimi
naj bo kredit dan, uporabljen in vrnjen.
Odpoved kredita
1067. člen
(1) Kreditno pogodbo lahko banka odpove pred iztekom
dogovorjenega roka, če je bil kredit uporabljen v nasprotju z njegovim namenom.
(2) Kreditno pogodbo lahko banka odpove pred iztekom
dogovorjenega roka tudi, če postane uporabnik insolventen, celo tedaj ko
insolventnost ni ugotovljena s sodno odločbo, če pravna oseba preneha ali če
uporabnik umre, če bi v takih primerih prišla v bistveno neugodnejši položaj.
Odstop od pogodbe in predčasna vrnitev kredita
1068. člen
(1) Uporabnik kredita lahko odstopi od pogodbe, preden začne
kredit uporabljati. 
(2) Uporabnik kredita lahko kredit vrne tudi pred rokom, ki
je bil določen za vrnitev, vendar mora o tem banko vnaprej obvestiti. 
(3) V obeh primerih mora uporabnik kredita povrniti banki
morebitno škodo. 
(4) Če je bil kredit vrnjen pred določenim rokom, banka ne
sme zaračunati obresti od dneva vrnitve kredita do dneva, ko bi moral biti po
pogodbi vrnjen.
XXXVI. poglavje
KREDITNA POGODBA NA PODLAGI ZASTAVE VREDNOSTNIH PAPIRJEV
Pojem
1069. člen
S kreditno pogodbo na podlagi zastave vrednostnih papirjev
odobri banka določen znesek kredita proti zavarovanju z zastavo vrednostnih
papirjev, ki pripadajo uporabniku kredita ali komu tretjemu, ki v to privoli.
Oblika in vsebina
1070. člen
Kreditna pogodba na podlagi zastave vrednostnih papirjev mora
biti sklenjena v pismeni obliki in mora vsebovati označbo zastavljenih
vrednostnih papirjev, ime oziroma firmo in sedež oziroma stalno prebivališče imetnika
papirja, znesek in pogoje odobrenega kredita, kakor tudi znesek in vrednost
papirjev, ki je bila vzeta v poštev za odobritev kredita.
Kdaj sme banka prodati zastavljene papirje
1071. člen
Če uporabnik po zapadlosti ne vrne dobljenega kredita, sme banka
prodati zastavljene vrednostne papirje.
XXXVII. poglavje
AKREDITIVI
Obveznost akreditivne banke in oblika akreditiva
1072. člen
(1) S tem da sprejme zahtevo naročitelja za akreditiv, se
akreditivna banka zaveže, da bo upravičencu iz akreditiva izplačala določeno
denarno vsoto, če bodo do določenega časa izpolnjeni pogoji, navedeni v nalogu
za akreditiv. 
(2) Akreditiv mora biti sestavljen v pismeni obliki.
Kdaj nastane obveznost nasproti upravičencu
1073. člen
(1) Banka je v zavezi nasproti uporabniku od dne, ko mu je
sporočila, da mu je odprla akreditiv. 
(2) Izdani nalog veže naročitelja od trenutka, ko prispe v
banko.
Neodvisnost akreditiva od drugega pravnega posla
1074. člen
Akreditiv je neodvisen od prodajne pogodbe ali drugega
pravnega posla, ki je bil povod, da je bil akreditiv odprt.
Dokumentarni akreditiv
1075. člen
Dokumentarni akreditiv obstaja takrat, kadar je banka
zavezana izplačati upravičencu določeno denarno vsoto, če ji bodo predloženi
dokumenti po pogojih, ki so določeni v akreditivu.
Dolžnost akreditivne banke
1076. člen
Banka, ki odpira dokumentarni akreditiv, je dolžna izvršiti
plačilne klavzule pod pogoji, določenimi v akreditivu.
Vrste dokumentarnega akreditiva
1077. člen
(1) Dokumentarni akreditiv je lahko preklicen ali nepreklicen.
(2) Akreditiv je vedno preklicen, tudi takrat, ko je odprt za
določeno dobo, če ni izrecno drugače dogovorjeno.
Preklicen akreditiv
1078. člen
Preklicen dokumentarni akreditiv ne veže banke nasproti
upravičencu in ga banka lahko vsak trenutek spremeni ali prekliče na zahtevo
naročitelja ali na lastno pobudo, če je to v korist naročitelja.
Nepreklicen akreditiv
1079. člen
(1) Nepreklicen dokumentarni akreditiv vsebuje samostojno in
neposredno obveznost banke nasproti upravičencu. 
(2) Ta obveznost se sme odpraviti ali spremeniti le s
sporazumom med vsemi zainteresiranimi strankami. 
(3) Nepreklicen dokumentarni akreditiv lahko potrdi kakšna
druga banka, ki prevzema s tem poleg akreditivne banke samostojno in neposredno
obveznost nasproti upravičencu. 
(4) Notifikacija upravičenca akreditiva s strani kakšne druge
banke sama po sebi ni potrditev tega akreditiva.
Dolžnosti banke glede dokumentov
1080. člen
(1) Banka se mora prepričati, ali so dokumenti povsem skladni
z zahtevami naročitelja. 
(2) Ko dobi dokumente, mora banka v najkrajšem času o tem
obvestiti naročitelja in ga opozoriti na ugotovljene nepravilnosti in
pomanjkljivosti.
Meje odgovornosti banke
1081. člen
(1) Banka ne prevzema nobene odgovornosti, če so predloženi
dokumenti na videz skladni z navodili naročitelja. 
(2) Tudi ne prevzema nobene obveznosti glede blaga, ki je
predmet odprtega akreditiva.
Prenosnost in deljivost akreditiva
1082. člen
(1) Dokumentarni akreditiv je prenosen ali deljiv samo, če je
banka, ki ga odpira v dobro upravičenca, katerega je določil naročitelj, po
navodilih prvega upravičenca pooblaščena v celoti ali delno plačati eni ali
večjemu številu tretjih oseb. 
(2) Akreditiv sme po izrecnih navodilih prenesti le banka, ki
ga je odprla, in sicer samo enkrat, če ni dogovorjeno nasprotno.
XXXVIII. poglavje
BANČNA GARANCIJA
Pojem
1083. člen
(1) Z bančno garancijo prevzema banka obveznost nasproti
prejemniku garancije (upravičencu), da mu bo poravnala obveznost, katere tretja
oseba ob zapadlosti ne bi izpolnila, če bodo izpolnjeni v garanciji navedeni
pogoji. 
(2) Garancija mora biti dana v pismeni obliki.
Poravnava obveznosti iz garancije v denarju
1084. člen
Banka poravna obveznost iz garancije v denarju tudi v
primeru, če je garantirala za nedenarno obveznost.
Potrditev garancije (supergarancija)
1085. člen
Če druga banka potrdi obveznost iz garancije, sme upravičenec
uveljavljati svoje zahtevke iz garancije bodisi pri banki, ki je dala
garancijo, bodisi pri tisti, ki jo je potrdila.
Odstop pravic iz garancije
1086. člen
Upravičenec sme svoje pravice iz bančne garancije odstopiti
tretjemu samo, če mu odstopi z garancijo zavarovano terjatev in če prenese
svoje obveznosti v zvezi z zavarovano terjatvijo.
Garancija »brez ugovora«
1087. člen
(1) Če vsebuje bančna garancija klavzulo »brez ugovora«, »na
prvi poziv« ali besede z enakim pomenom, banka ne more uveljavljati proti
upravičencu ugovorov, ki jih naročitelj kot dolžnik lahko uveljavlja proti
njemu iz zavarovane obveznosti. 
(2) Naročitelj je dolžan plačati banki vsak znesek, ki ga je
banka plačala na podlagi garancije, dane s klavzulo iz prejšnjega odstavka. 
(3) Upravičenec iz garancije dolguje naročitelju znesek,
prejet na podlagi garancije, do katerega zaradi utemeljenih naročiteljevih
ugovorov sicer ne bi imel pravice.
XXXIX. poglavje
UPORABA DOLOČB O BANČNEM POSLOVANJU
1088. člen
Določbe členov 1035 do 1087 tega zakona se smiselno
uporabljajo tudi za organizacije združenega dela in druge družbene pravne
osebe, če so z zakonom pooblaščene opravljati določene bančne posle.
XL. poglavje
PORAVNAVA
Pojem
1089. člen
(se
preneha uporabljati)
(1) Osebe, med katerimi je spor ali negotovost glede kakšnega
pravnega razmerja, s pogodbo o poravnavi z vzajemnimi popustitvami prekinejo
spor oziroma odpravijo negotovost in določijo svoje vzajemne pravice in
obveznosti. 
(2) Negotovost je podana tudi, kadar je negotova uveljavitev
neke pravice.
V čem so vzajemne popustitve
1090. člen
(se
preneha uporabljati)
(1) Popustitev je med drugim lahko v delni ali popolni
pripoznavi kakšnega zahtevka druge stranke ali v odpovedi kakšnemu svojemu
zahtevku, v prevzemu kakšne nove obveznosti; v zmanjšanju obrestne mere; v
podaljšanju roka; v privolitvi v delna odplačila; v dani pravici do odstopnine.
(2) Popustitev je lahko pogojna. 
(3) Če samo ena stranka popusti drugi, če na primer pripozna
pravico druge stranke, potem to ni poravnava in zanjo ne veljajo pravila o
poravnavi.
Sposobnost
1091. člen
(se
preneha uporabljati)
Za sklenitev pogodbe o poravnavi je potrebna sposobnost
razpolagati s pravico, ki je predmet poravnave.
Predmet
1092. člen
(se
preneha uporabljati)
(1) Predmet poravnave je lahko vsaka pravica, s katero lahko
kdo razpolaga. 
(2) Veljavna je poravnava o premoženjskih posledicah
kaznivega dejanja. 
(3) Predmet poravnave ne morejo biti spori, ki se tičejo
statusnih razmerij.
Uporaba določb o dvostranskih pogodbah
1093. člen
(se
preneha uporabljati)
(1) Za pogodbo o poravnavi veljajo splošne določbe o
dvostranskih pogodbah, če ni zanjo določeno kaj drugega. 
(2) Če pogodbeniki pod imenom poravnave opravijo kakšen drug
posel, se za njihova razmerja ne uporabljajo določbe zakona, ki veljajo za
poravnavo, temveč tiste, ki veljajo za dejansko opravljeni posel.
Čezmerno prikrajšanje
1094. člen
(se
preneha uporabljati)
Zaradi čezmernega prikrajšanja se ne more zahtevati
razveljavitev poravnave.
Učinek poravnave nasproti porokom in zastavnikom
1095. člen
(se
preneha uporabljati)
(1) Če je s poravnavo izvršena prenovitev obveznosti, je
porok prost odgovornosti za njeno izpolnitev, preneha pa tudi zastava, ki jo je
dal kdo tretji. 
(2) Sicer pa ostaneta porok in tretji, ki je zastavil svojo
stvar, še nadalje v zavezi; njuna odgovornost se s poravnavo lahko zmanjša, ne
pa tudi poveča, razen če se s poravnavo strinjata. 
(3) Če dolžnik s poravnavo pripozna sporno terjatev, obdržita
porok in zastavnik pravico uveljavljati proti upniku ugovore, katerim se je
dolžnik s poravnavo odpovedal.
Poravnava o poslu, ki ga je mogoče razveljaviti
1096. člen
(se
preneha uporabljati)
(1) Veljavna je poravnava o pravnem poslu, katerega
razveljavitev je mogla zahtevati ena stranka, če je ob sklenitvi poravnave
vedela za to možnost. 
(2) Vendar pa je nična poravnava o ničnem pravnem poslu, tudi
če sta pogodbenika vedela za ničnost in jo hotela s poravnavo odpraviti.
Ničnost poravnave
1097. člen
(se
preneha uporabljati)
(1) Poravnava je nična, če temelji na napačni veri obeh
pogodbenikov, da obstaja pravno razmerje, ki ga v resnici ni, in če brez te
napačne vere med njima ne bi bilo niti spora niti negotovosti. 
(2) To velja tudi, če se napačna vera pogodbenikov nanaša na
navadna dejstva. 
(3) Odpoved tej ničnosti nima pravnega učinka in se tisto,
kar je bilo dano na račun izpolnitve obveznosti iz takšne poravnave, lahko
zahteva nazaj.
Ničnost nekega določila poravnave
1098. člen
(se
preneha uporabljati)
Določila poravnave pomenijo celoto, zato je celotna poravnava
nična, če je nično posamezno določilo, razen če se iz same poravnave vidi, da
je sestavljena iz neodvisnih delov.
Tretji del
Pristojno pravo v primeru kolizije republiških oziroma pokrajinskih zakonov
Uporaba tega dela zakona
1099. člen
(se
preneha uporabljati)
Določbe tega dela zakona se uporabljajo za obligacijska
razmerja, ki so urejena z zakoni republik oziroma avtonomnih pokrajin.
Pristojno pravo glede nepremičnin
1100. člen
(se
preneha uporabljati)
Za pravice in obveznosti glede nepremičnin se uporablja pravo
republike oziroma avtonomne pokrajine, na katere ozemlju je nepremičnina.
Pristojno pravo pri pogodbenih razmerjih
1101. člen
(se
preneha uporabljati)
(1) Za pravice in obveznosti iz pogodb se uporablja pravo
republike oziroma avtonomne pokrajine, ki sta ga izbrali pogodbeni stranki. 
(2) Če pogodbeni stranki nista izbrali pristojnega prava, se
uporablja pravo republike oziroma avtonomne pokrajine, na katere ozemlju je
bila pogodba sklenjena.
Pristojno pravo za prizadeto škodo
1102. člen
(se
preneha uporabljati)
(1) Za pravice in obveznosti, ki nastanejo zaradi škode,
povzročene izven pogodbenega razmerja, se uporablja pravo republike oziroma
avtonomne pokrajine, na katere ozemlju je bilo storjeno škodno dejanje ali so
nastopile škodljive posledice. 
(2) Za pravice in obveznosti, ki nastanejo zaradi škode,
povzročene izven pogodbe s sukcesivnimi dejanji ali z večstranskimi
posledicami, je pristojno pravo republike oziroma avtonomne pokrajine, na katere
ozemlju je bilo dejanje vsaj delno storjeno ali je posledica vsaj delno
nastopila. 
(3) Če je pri škodi, povzročeni s kaznivim dejanjem,
oškodovanec mladoletnik ali kdo drug, ki mu je bila ali mu je s škodnim
dejanjem bistveno zmanjšana zmožnost za delo ali življenje, je za odškodninsko
obveznost odgovorne osebe lahko pristojno tudi pravo republike oziroma
avtonomne pokrajine, na katere ozemlju ima oškodovanec prebivališče oziroma
katere državljan je. 
(4) Organ, ki je pristojen odločati o povrnitvi škode,
uporabi pri izbiri med več pristojnimi pravi pravo, ki je za oškodovanca
najugodnejše.
Pristojno pravo za druga obligacijska razmerja
1103. člen
(se
preneha uporabljati)
Za pravice in obveznosti, ki izvirajo iz enostranske izjave
volje, neupravičene pridobitve, poslovodstva brez naročila in iz drugih pravnih
dejstev, se uporablja pravo republike oziroma avtonomne pokrajine, na katere
ozemlju so bili ti posli opravljeni oziroma na katere ozemlju so ta dejstva
nastala.
Pravo, pristojno za zastaranje
1104. člen
(se
preneha uporabljati)
Za zastaranje pravic in obveznosti se uporablja pravo, ki je
pristojno za njihovo vsebino.
Obligacijska razmerja, nastala zunaj SFRJ
1105. člen
(se
preneha uporabljati)
Za pravice in obveznosti, ki niso nastale na ozemlju
Socialistične federativne republike Jugoslavije, se uporablja pravo republike
oziroma avtonomne pokrajine, na katere ozemlju se te pravice in obveznosti
uveljavljajo, če udeleženci obligacijskih razmerij niso sami izbrali
pristojnega prava; če pa se pravice in obveznosti uveljavljajo na ozemlju več
republik oziroma avtonomnih pokrajin ali se uveljavljajo zunaj Socialistične
federativne republike Jugoslavije, je pristojno pravo republike oziroma
avtonomne pokrajine, ki je s pogodbo oziroma z drugim obligacijskim razmerjem v
najtesnejši zvezi.

Zakon o obligacijskih razmerjih (Uradni list
SFRJ, št. 29/78) vsebuje naslednje prehodne in končne določbe:
»Četrti del
PREHODNE IN KONČNE DOLOČBE
Uporaba tega zakona
1106. člen
Določbe tega zakona se ne bodo uporabljale za obligacijska
razmerja, ki so nastala pred uveljavitvijo tega zakona.
Uporaba običajev
1107. člen
(1) Po uveljavitvi tega zakona se ne bo več uporabljala
določba splošnih ali posebnih uzanc o domnevi, da sta pogodbeni stranki
privolili v uporabo uzanc, kolikor jih nista s pogodbo izključili. 
(2) Splošne uzance za blagovni promet (»Uradni list FLRJ« št.
15/54) se po uveljavitvi tega zakona ne bodo uporabljale za vprašanja, ki so z
njim urejena. 
(3) Če splošne ali posebne uzance ali drugi trgovski poslovni
običaji nasprotujejo dispozitivnim normam tega zakona, se bodo uporabljale
določbe tega zakona, razen če se nista stranki izrecno dogovorili za uporabo
uzanc oziroma drugih trgovskih poslovnih običajev.
Prenehanje veljavnosti
drugih predpisov
1108. člen
Z dnem uveljavitve tega zakona neha veljati zakon o zastaranju
terjatev (»Uradni list FLRJ« št. 40/53 in 57/54).
Uveljavitev tega
zakona
1109. člen
Ta zakon začne veljati 1. oktobra 1978.«.

Zakon o spremembah in dopolnitvah zakona o
obligacijskih razmerjih (Uradni list SFRJ, št. 39/85) vsebuje naslednjo
prehodno in končno določbo:
»6. člen
2. člen tega zakona se uporablja tudi za povrnitev škode,
nastale od 1. januarja 1981.
7. člen
Ta zakon začne veljati osmi dan po objavi v Uradnem listu SFRJ.«.

Zakon o spremembah zakona o obligacijskih
razmerjih (Uradni list SFRJ, št. 57/89) vsebuje naslednjo končno določbo:
»3. člen
Ta zakon začne veljati osmi dan po objavi v Uradnem listu
SFRJ.«.

Zakon o spremembah in dopolnitvah zakona o
Radioteleviziji Slovenija – ZRTVS-B (Uradni list RS, št. 88/99)
vsebuje naslednjo končno določbo:
»13. člen
Ta zakon začne veljati naslednji dan po objavi v Uradnem
listu Republike Slovenije.«.

Obligacijski zakonik – OZ (Uradni list RS, št.
83/01)
vsebuje naslednjo končno določbo:
»Uveljavitev tega
zakonika
1062. člen
Ta zakonik začne veljati 1. januarja 2002.«.

Zakon o plačilnem prometu – ZPlaP (Uradni list
RS, št. 30/02)
vsebuje naslednjo končno določbo:
»90. člen
(Uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Stvarnopravni zakonik – SPZ (Uradni list RS,
št. 87/02)
vsebuje naslednjo končno določbo:
»Vacatio legis
276. člen
Ta zakon začne veljati 1. januarja 2003.«.