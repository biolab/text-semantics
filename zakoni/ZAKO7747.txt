1. člen
(vsebina)
Ta zakon ureja določena vprašanja zaradi končne razsodbe arbitražnega
sodišča na podlagi Arbitražnega sporazuma med Vlado Republike Slovenije in
Vlado Republike Hrvaške (Uradni list RS – Mednarodne pogodbe, št. 11/10),
razglašene 29. junija 2017 (v nadaljnjem besedilu: razsodba).
2. člen
(obseg pravic in obveznosti)
Oseba, ki je naslovnik pravic in obveznosti iz tega zakona (v
nadaljnjem besedilu: upravičenec), lahko ohrani oziroma na novo pridobi te
pravice oziroma se ji naložijo te obveznosti, dokler istovrstnih pravic ne
pridobi oziroma se ji obveznosti ne naložijo v Republiki Hrvaški.
3. člen
(pristojnost odločanja)
O pravicah in obveznostih na podlagi tega zakona odločajo organi
in nosilci javnih pooblastil, ki so bili pristojni za odločanje o pravicah in
obveznostih do začetka uporabe tega zakona, po postopkih, določenih z zakoni,
ki urejajo posamezno pravico oziroma obveznost, če s tem zakonom ni določeno
drugače.
4. člen
(upravne takse in tiskovine)
(1) Upravičenec je oproščen plačila upravnih taks za vloge,
odločbe in dejanja ter stroškov tiskovin, ki so posledica razsodbe.
(2) Upravičenec, ki je imel v Republiki Hrvaški stroške z
upravnimi taksami za vloge, odločbe in dejanja ter tiskovinami, ki so posledica
razsodbe, lahko zahteva njihovo povračilo na podlagi dokazila o plačilu.
(3) Do oprostitve plačil iz prvega odstavka tega člena
oziroma povračila stroškov iz prejšnjega odstavka, če so posledica razsodbe, je
upravičena tudi druga oseba.
(4) Za sprejem vloge in odločanje o zahtevku iz tega člena je
pristojna upravna enota, za odločanje o pritožbi pa ministrstvo, pristojno za
upravo, če s tem zakonom ni določeno drugače.
(5) Stroške iz tega člena povrne upravna enota, ki je
odločala o zahtevku, če s tem zakonom ni določeno drugače.
5. člen
(pravice iz socialnih zavarovanj in socialne varnosti)
Za namen uveljavljanja in ohranitve pravic iz pokojninskega in
invalidskega zavarovanja, zavarovanja za primer brezposelnosti in zavarovanja
za starševsko varstvo, invalidskega varstva, socialne varnosti ter
zdravstvenega varstva in zdravstvenega zavarovanja se za državljanke oziroma
državljane Republike Slovenije (v nadaljnjem besedilu: državljani Republike
Slovenije), ki so imeli 28. junija 2017 prijavljeno stalno prebivališče
ali so dejansko prebivali na ozemlju, ki na podlagi razsodbe ni del ozemlja
Republike Slovenije, šteje, da izpolnjujejo pogoj prijavljenega stalnega
prebivališča oziroma dejanskega prebivanja v Republiki Sloveniji.
6. člen
(kmetijska zemljišča)
(1) Določbe tega člena se nanašajo na kmetijska zemljišča, ki
na podlagi razsodbe niso več del ozemlja Republike Slovenije in za katera so
nosilci kmetij, ki so državljani Republike Slovenije, na podlagi zbirne vloge
za leto 2017 uveljavljali ukrepe kmetijske politike v Republiki Sloveniji.
(2) Nosilec kmetije iz prejšnjega odstavka lahko do
31. decembra 2022 kupi ali zakupi kmetijska zemljišča na območju upravne
enote, v kateri je imel 28. junija 2017 prijavljeno stalno prebivališče,
ali neposredno sosednje upravne enote do največ enake površine kmetijskih
zemljišč iz prejšnjega odstavka, za katero je sam uveljavljal ukrepe kmetijske
politike, pri čemer pristojna upravna enota v skladu z zakonom, ki ureja
kmetijska zemljišča, izda odločbo, da odobritev pravnega posla ni potrebna.
Izrek odločbe mora vsebovati podatke iz šestega odstavka tega člena. Nosilec
kmetije iz prejšnjega odstavka mora pristojni upravni enoti priložiti dokazilo
o površinah iz prejšnjega odstavka zaradi dokazovanja izpolnjevanja pogoja v
skladu s tem odstavkom.
(3) Nakup kmetijskih zemljišč iz prejšnjega odstavka, ki so v
lasti Republike Slovenije, se izvede na podlagi cenitve sodnega cenilca, ki ga
izbere Republika Slovenija. Zakup kmetijskih zemljišč iz prejšnjega odstavka,
ki so v lasti Republike Slovenije, se izvede na podlagi cenika Sklada
kmetijskih zemljišč in gozdov Republike Slovenije (v nadaljnjem besedilu:
Sklad). Stroške v zvezi s prodajo oziroma prvim zakupom kmetijskih zemljišč,
vključno s cenitvijo, stroški odmere, davkom na promet nepremičnin, stroški
notarske overitve, stroški zemljiškoknjižnega predloga in pripadajočimi
taksami, krije Republika Slovenija. Prodajo oziroma zakup kmetijskih zemljišč v
imenu Republike Slovenije izvaja Sklad z upoštevanjem omejitev iz prejšnjega
odstavka.
(4) Sklad do 31. decembra 2022 zagotovi možnost zakupa kmetijskih
zemljišč s sklenitvijo direktne zakupne pogodbe. Sklad zagotovi kmetijska
zemljišča iz fonda prostih kmetijskih zemljišč, če teh ni dovolj oziroma ne
ustrezajo, pa z odstopom od pogodb oziroma odpovedjo zakupniku, ki ima v zakupu
več kot 100 ha zemljišč, vendar ne več kot 5 % obsega posamezne pogodbe.
Stroške odškodnine zakupnika krije Republika Slovenija. Upravičenci na podlagi
tega odstavka so nosilci kmetij iz prvega odstavka tega člena, ki imajo več kot
1 ha površin iz prvega odstavka tega člena, za katere so upravičeni do prejema plačil
za izvajanje ukrepov kmetijske politike za površine na podlagi zbirne vloge za
leto 2017. Postopek zakupa na podlagi tega odstavka se izvede v skladu z drugim
in tretjim odstavkom tega člena.
(5) Zaradi spremljanja skupne površine kupljenih in
zakupljenih površin kmetijskih zemljišč upravna enota vodi seznam nakupov in
zakupov kmetijskih zemljišč za posamezne nosilce kmetij iz drugega odstavka
tega člena (v nadaljnjem besedilu: seznam). Upravna enota, ki obravnava vlogo
za nakup oziroma zakup za nosilca kmetije iz neposredno sosednje upravne enote,
upravičenost nakupa oziroma zakupa preveri pri upravni enoti, ki je krajevno
pristojna za nosilca kmetije, in to upravno enoto tudi obvesti o svoji
odločitvi.
(6) Seznam vsebuje naslednje podatke o posamezniku, ki je
upravičen kupiti ali zakupiti kmetijsko zemljišče pod pogoji iz tega člena:
-       
osebno ime,
-       
enotno matično številko občana,
-       
naslov,
-       
podatke o površini kmetijskih zemljišč iz prvega odstavka tega člena,
katerih uporabnik je bil nosilec kmetije 28. junija 2017, in podatke o teh
kmetijskih zemljiščih (šifra in ime katastrske občine, parcelna številka ter
površina parcele),
-       
podatke o nakupu ali zakupu zemljišč pod pogoji iz tega člena (šifra in
ime katastrske občine, parcelna številka ter površina parcele).
(7) Upravičenci iz četrtega odstavka tega člena vložijo vlogo
za pridobitev kmetijskih zemljišč pri pristojni upravni enoti v šestih mesecih
od začetka uporabe tega zakona. Upravne enote pošljejo vloge na Sklad v enem
mesecu po poteku roka iz prejšnjega stavka. O vlogi odloča Sklad.
7. člen
(zakupne pogodbe Sklada)
Veljavne zakupne pogodbe za zemljišča, ki na podlagi razsodbe
niso več del ozemlja Republike Slovenije in so v lasti Republike Slovenije, se
podaljšajo do 31. decembra 2047 dosedanjim zakupnikom z možnostjo
podaljšanja, razen če dosedanji zakupnik ne podpiše aneksa k pogodbi v enem
letu od začetka uporabe tega zakona.
8. člen
(stavbna pravica)
Zemljišča, ki na podlagi razsodbe niso več del ozemlja
Republike Slovenije in so v lasti Republike Slovenije, na katerih je vpisana
stavbna pravica za obdobje 99 let ali manj, lahko Sklad proda imetnikom stavbne
pravice, če ti izrazijo za to interes.
9. člen
(načrtovanje preselitve kmetije)
(1) Za nosilca kmetije, katere objekti so 28. junija
2017 vsaj delno na ozemlju, ki na podlagi razsodbe ni del ozemlja Republike
Slovenije, se v primeru načrtovanja preselitve kmetije po 3.ea členu Zakona o kmetijskih
zemljiščih (Uradni list RS, št. 71/11 – uradno prečiščeno besedilo, 58/12,
27/16 in 27/17 – ZKme-1D; v nadaljnjem besedilu: ZKZ) ne uporabljata naslednja
pogoja:
-       
da mora biti nosilec te kmetije obvezno pokojninsko in invalidsko
zavarovan na podlagi 17. člena Zakona o pokojninskem in invalidskem
zavarovanju (Uradni list RS, št. 96/12, 39/13, 99/13 – ZSVarPre-C, 101/13
– ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD,
102/15, 23/17, 40/17 in 65/17) iz a) točke četrtega odstavka 3.ea člena ZKZ;
-       
da sme pristojni organ dovoljenje za gradnjo stanovanjskega objekta
izdati šele po pridobitvi uporabnega dovoljenja za kmetijske objekte iz
devetega odstavka 3.ea člena ZKZ.
(2) Stroške priprave občinskega podrobnega prostorskega načrta
v skladu z zakonom, ki ureja prostorsko načrtovanje, zaradi načrtovanja
preselitve iz prejšnjega odstavka krije Republika Slovenija.
(3) Nosilec kmetije iz prvega odstavka tega člena lahko da
pobudo za začetek postopka priprave občinskega podrobnega prostorskega načrta v
dveh letih od začetka uporabe tega zakona.
10. člen
(ukrepi kmetijske politike)
(1) Določbe tega člena se nanašajo na upravičence za ukrepe
kmetijske politike, ki so do uveljavitve tega zakona oddali vloge za ukrepe
kmetijske politike oziroma jim je bila izdana odločba o pravici do sredstev in
bo razsodba vplivala na njihovo:
-       
možnost uveljavljanja ukrepov kmetijske politike v Republiki Sloveniji,
-       
izpolnjevanje pogojev in obveznosti za ukrepe, v katere so vključeni.
(2) V smislu drugega odstavka 2. člena Uredbe (EU)
št. 1306/2013 Evropskega parlamenta in Sveta z dne 17. decembra 2013
o financiranju, upravljanju in spremljanju skupne kmetijske politike in
razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES)
št. 485/2008 (UL L št. 347 z dne 20. 12. 2013, str. 549),
zadnjič spremenjene z Delegirano uredbo Komisije (EU) 2017/891 z dne
13. marca 2017 o dopolnitvi Uredbe (EU) št. 1308/2013 Evropskega
parlamenta in Sveta v zvezi s sektorjema sadja in zelenjave ter predelanega
sadja in zelenjave, dopolnitvi Uredbe (EU) št. 1306/2013 Evropskega
parlamenta in Sveta v zvezi s kaznimi, ki se uporabijo v teh sektorjih, in
spremembi Izvedbene uredbe Komisije (EU) št. 543/2011 (UL L št. 138 z
dne 25. 5. 2017, str. 4), se sprememba okoliščin, nastalih zaradi
razsodbe, v zvezi z izpolnjevanjem pogojev in obveznosti za ukrepe kmetijske
politike šteje za izjemno okoliščino, na podlagi katere lahko upravičenec delno
ali v celoti preneha z izvajanjem in uveljavljanjem ukrepov kmetijske politike (v
nadaljnjem besedilu: izjemne okoliščine).
(3) Če je upravičenec v okviru ukrepa kmetijske politike na
javni razpis vložil vlogo, o kateri do začetka uporabe tega zakona še ni bilo
odločeno, ter upravičenec zaradi razsodbe ne izpolnjuje več pogojev in meril iz
ukrepa, se v zvezi z izpolnjevanjem pogojev in meril iz ukrepa upošteva stanje
na dan vložitve vloge na javni razpis.
(4) Obseg preverjanj pogojev in obveznosti iz ukrepov
kmetijske politike se prilagodi izjemnim okoliščinam. Pogoji in obveznosti, ki
jih zaradi razsodbe ni mogoče izpolniti oziroma preveriti, se štejejo za
izpolnjene.
(5) Izjeme v zvezi z drugo alinejo prvega odstavka tega člena
se lahko določijo v predpisih, ki urejajo sheme neposrednih plačil in izvajanje
ukrepov Programa razvoja podeželja Republike Slovenije za obdobje 2014–2020.
Podrobnejši postopek v zvezi z izjemnimi okoliščinami se lahko določi v
predpisu, ki ureja izvedbo ukrepov kmetijske politike, ali v predpisu, ki ureja
izvajanje ukrepov Programa razvoja podeželja Republike Slovenije za obdobje
2014–2020.
(6) Prenehanje izvajanja ukrepa kmetijske politike, delno ali
v celoti, se izvede brez finančnih ali drugih obveznosti za upravičenca do
Republike Slovenije.
11. člen
(nadomestilo zaradi izjemnih okoliščin)
(1) Kmetije, katerih nosilci so državljani Republike
Slovenije, ki so na podlagi zbirne vloge za leto 2017 upravičeni do izplačil za
izvajanje ukrepov kmetijske politike za površine, ki na podlagi razsodbe niso
več del ozemlja Republike Slovenije, imajo pravico do enkratnega nadomestila
zaradi izjemnih okoliščin. Nadomestilo se dodeli v skladu z Uredbo Komisije
(EU) št. 1408/2013 z dne 18. decembra 2013 o uporabi členov 107 in
108 Pogodbe o delovanju Evropske unije pri pomoči de minimis v kmetijskem
sektorju (UL L št. 352 z dne 24. 12. 2013, str. 9; v nadaljnjem
besedilu: Uredba 1408/2013/EU), in sicer v višini do petkratnika sredstev, do
katerih so upravičene za posamezne ukrepe kmetijske politike na površino na
podlagi zbirne vloge za leto 2017, sorazmerno glede na površino (po posameznih
ukrepih), ki na podlagi razsodbe ni več del ozemlja Republike Slovenije.
(2) Ne glede na prejšnji odstavek imajo upravičenci iz
prejšnjega odstavka, ki imajo zaradi razsodbe obseg površin, ki na podlagi
razsodbe ostanejo del ozemlja Republike Slovenije, pod pragom, ki omogoča
uveljavljanje ukrepov kmetijske politike v Republiki Sloveniji, pravico do
enkratnega nadomestila zaradi izjemnih okoliščin. Nadomestilo se dodeli v
skladu z Uredbo 1408/2013/EU, in sicer v višini do petkratnika sredstev, do
katerih so upravičeni za posamezne ukrepe kmetijske politike na površino na
podlagi zbirne vloge za leto 2017.
(3) Upravičenci iz prvega odstavka tega člena imajo pravico do
enkratnega nadomestila zaradi izjemnih okoliščin tudi, če bodo zaradi razsodbe
upravičeni do manjšega obsega plačil za ukrepe kmetijske politike na živali.
Nadomestilo se dodeli v skladu z Uredbo 1408/2013/EU, in sicer v višini do
petkratnika sredstev, ki jih prejmejo za posamezne ukrepe kmetijske politike za
tiste živali, za katere so na podlagi zbirne vloge za leto 2017 prejeli
sredstva in zanje zaradi razsodbe ne bodo več upravičeni.
(4) Vloga za uveljavljanje nadomestil iz prvega, drugega in
tretjega odstavka tega člena se vloži v šestih mesecih od začetka uporabe tega
zakona. Za odločanje o nadomestilih iz prvega, drugega in tretjega odstavka
tega člena in izvedbo izplačil je pristojna Agencija Republike Slovenije za
kmetijske trge in razvoj podeželja, pri čemer uporabi podatke iz evidenc o
finančnih pomočeh.
(5) Podlaga za opredelitev upravičencev ter obsega nadomestil
iz prvega, drugega in tretjega odstavka tega člena so izplačila za leto 2017.
(6) Kadar se preseli kmetija v skladu z 9. členom tega
zakona in rejnih živali iz zdravstvenih ali drugih utemeljenih razlogov ni
mogoče preseliti, se odmeri nadomestilo za te živali na podlagi cenitve sodnega
izvedenca. Vloga za uveljavljanje nadomestila iz tega odstavka se vloži v
šestih mesecih od preselitve. Za odločanje o nadomestilu in izvedbo izplačil iz
tega odstavka je pristojna Uprava Republike Slovenije za varno hrano,
veterinarstvo in varstvo rastlin.
12. člen
(škode po naravnih nesrečah)
Za namen izplačil škode po naravnih nesrečah v letu 2017 na
kmetijskih zemljiščih, ki na podlagi razsodbe niso več del ozemlja Republike
Slovenije, se pri izdaji odločb upoštevajo površine, vpisane v informacijski
sistem za prijavo škod Uprave Republike Slovenije za zaščito in reševanje za
posamezno naravno nesrečo.
13. člen
(izplačilo ukrepov kmetijske politike za leto 2017)
Za namen izplačil ukrepov kmetijske politike za leto 2017 na
kmetijskih zemljiščih, ki na podlagi razsodbe niso več del ozemlja Republike
Slovenije, se pri izdaji odločb upoštevajo površine, ki so bile prijavljene v
zbirni vlogi za leto 2017.
14. člen
(nadomestilo za materialno škodo na ribolovnem orodju
oziroma plovilu)
(1) Če imetnik dovoljenja za gospodarski ribolov pri ribolovu
v morju, ki je pod suverenostjo Republike Slovenije, utrpi materialno škodo na
ribolovnem orodju oziroma ribiškem plovilu, ki jo je povzročilo tuje plovilo,
je upravičen do nadomestila v višini nastale škode, povzročene v šestih letih
od začetka uporabe tega zakona. Če je bil del škode že povrnjen iz drugega
pravnega naslova, se izplačilo nadomestila za ta del zmanjša.
(2) Vlogo za dodelitev nadomestila vloži imetnik iz
prejšnjega odstavka pri krajevno pristojni upravni enoti glede na naslov
stalnega prebivališča oziroma sedež. Vlogi imetnik priloži izjavo o tem, da je
nastalo škodo naznanil policiji, ribiškemu inšpektorju ali upravi, pristojni za
pomorstvo, ter izjavo o višini povrnjene škode, če je imetnik dobil škodo
povrnjeno iz drugega pravnega naslova. O vlogi odloča ministrstvo, pristojno za
ribištvo.
(3) Nadomestilo se dodeli v skladu z Uredbo Komisije (EU)
št. 717/2014 z dne 27. junija 2014 o uporabi členov 107 in 108
Pogodbe o delovanju Evropske unije pri pomoči de minimis v sektorju ribištva in
akvakulture (UL L št. 190 z dne 28. 6. 2007, str. 45), zadnjič
spremenjeno z Izvedbeno uredbo Komisije (EU) 2020/2008 z dne 8. decembra
2020 o spremembi uredb (EU) št. 702/2014, (EU) št. 717/2014 in (EU)
št. 1388/2014 v zvezi z obdobjem njihove uporabe in drugimi ustreznimi
prilagoditvami (UL L št. 414 z dne 9. 12. 2020, str. 15), (v
nadaljnjem besedilu: Uredba 717/2014/EU).
15. člen
(nadomestilo zaradi oviranega gospodarskega ribolova)
(1) Imetnik dovoljenja za gospodarski ribolov je upravičen do
nadomestila zaradi izpada dohodka zaradi oviranega gospodarskega ribolova v
morju, ki je pod suverenostjo Republike Slovenije v obdobju šestih let od
začetka uporabe tega zakona, če je bilo za ribiško plovilo iz dovoljenja za gospodarski
ribolov v letih 2016, 2017, 2018, 2019 in 2020 oddanih skupaj vsaj 76 ladijskih
dnevnikov.
(2) Nadomestilo se uveljavlja z eno vlogo za obdobje šestih
mesecev.
(3) Nadomestilo se izplača za vsak dopolnjen meter dolžine plovila,
in sicer kot zmnožek dopolnjenih metrov z vrednostjo 250 eurov za obdobje iz
prejšnjega odstavka.
(4) Če je v dovoljenju za gospodarski ribolov navedenih več
imetnikov, posameznemu imetniku pripada le sorazmerni delež nadomestila,
izračunanega na ribiško plovilo v skladu s prejšnjim odstavkom.
(5) Nadomestilo se dodeli v skladu z Uredbo 717/2014/EU.
(6) Vlogo za dodelitev nadomestila imetnik iz prvega odstavka
tega člena vloži pri krajevno pristojni upravni enoti glede na naslov stalnega
prebivališča oziroma sedež. O vlogi odloča ministrstvo, pristojno za ribištvo.
16. člen
(nadomestilo zaradi zmanjšanega obsega vračila trošarine)
(1) Državljani Republike Slovenije, ki so imeli
28. junija 2017 v uporabi kmetijsko ali gozdno zemljišče, ki na podlagi
razsodbe ni več del ozemlja Republike Slovenije, in so za leto 2017
uveljavljali vračilo trošarine za kmetijsko in gozdarsko mehanizacijo na
podlagi 94. člena Zakona o trošarinah (Uradni list RS, št. 47/16; v
nadaljnjem besedilu: ZTro-1), so upravičeni do izplačila enkratnega
nadomestila.
(2) Enkratno nadomestilo se določi v višini petkratnika
sorazmernega dela zneska za leto 2017 odobrenega vračila trošarine upravičencu
iz prejšnjega odstavka za kmetijsko in gozdarsko mehanizacijo na podlagi
94. člena ZTro-1. Sorazmerni del zneska za leto 2017 odobrenega vračila
trošarine predstavlja delež od za leto 2017 dejansko odobrenega zneska vračila
trošarine, ki je enak deležu kmetijskih in gozdnih zemljišč iz prejšnjega
odstavka glede na vsa kmetijska in gozdna zemljišča, upoštevana pri vračilu
trošarine upravičencu za leto 2017.
(3) Vloga za dodelitev enkratnega nadomestila se vloži v enem
letu od začetka uporabe tega zakona. O vlogi odloči Finančna uprava Republike
Slovenije, ki izvrši izplačilo enkratnega nadomestila na transakcijski račun
upravičenca, ki je naveden v vlogi, v 30 dneh po pravnomočnosti odločbe.
17. člen
(finančna pomoč pri izbiri prebivališča)
(1) Državljan Republike Slovenije, ki je bil 28. junija
2017 lastnik, solastnik oziroma skupni lastnik ali najemnik nepremičnine na
ozemlju, ki na podlagi razsodbe ni več del ozemlja Republike Slovenije, in je
imel na naslovu te nepremičnine prijavljeno stalno prebivališče ali je v njej
dejansko prebival, je upravičen do finančne pomoči za nakup nepremičnine v
Republiki Sloveniji. Do finančne pomoči je upravičen tudi državljan Republike
Slovenije, ki je nepremičnino iz prejšnjega stavka podedoval, če je imel na
njenem naslovu 28. junija 2017 prijavljeno stalno prebivališče ali je v
njej takrat dejansko prebival. Z upravičenci iz prvega stavka tega odstavka je
izenačen tudi imetnik služnosti stanovanja in druga oseba, ki prebiva v
stanovanju na podlagi primerljivega pravnega razmerja, če je državljan
Republike Slovenije in izpolnjuje druge pogoje iz prvega stavka tega odstavka.
(2) Višina finančne pomoči iz prejšnjega odstavka se določi glede
na število oseb, državljanov Republike Slovenije, ki so imeli na naslovu
nepremičnine iz prejšnjega odstavka 28. junija 2017 prijavljeno stalno
prebivališče ali so v njej dejansko prebivali, in oseb, ki so se tem osebam
rodile v 300 dneh po 28. juniju 2017, in za katere upravičenec iz
prejšnjega odstavka izjavi, da se bodo skupaj z njim preselile v nepremičnino v
Republiki Sloveniji, na način, da se vsaka oseba pri določitvi višine finančne
pomoči upošteva le enkrat.
(3) Upravičenca iz prvega odstavka tega člena, ki sta v
zakonski zvezi ali zunajzakonski skupnosti, in upravičenci iz prvega odstavka
tega člena, ki bodo kupili isto nepremičnino v Republiki Sloveniji, morajo
vložiti skupno vlogo. Upravičenci iz prvega odstavka tega člena, ki vložijo
skupno vlogo, so upravičeni do enega zneska finančne pomoči.
(4) Višina finančne pomoči znaša za:
-       
eno osebo 45.300 eurov,
-       
dve osebi 67.950 eurov,
-       
tri osebe 83.050 eurov,
-       
štiri osebe 98.150 eurov,
-       
pet oseb 113.250 eurov,
-       
šest oseb 128.350 eurov,
-       
vsako nadaljnjo osebo 15.100 eurov.
(5) Upravičenec iz prvega odstavka tega člena je upravičen do
pridobitve celotnega zneska finančne pomoči iz prejšnjega odstavka pod pogoji,
da:
-       
v treh letih od prejema finančne pomoči kupi nepremičnino v Republiki
Sloveniji,
-       
v treh letih od nakupa nepremičnine iz prejšnje alineje na naslovu te
nepremičnine prijavi stalno prebivališče zase in da tudi osebe, za katere je
izjavil, da se bodo skupaj z njim preselile v Republiko Slovenijo, na naslovu
te nepremičnine prijavijo stalno prebivališče,
-       
ima upravičenec iz prvega odstavka tega člena na naslovu nepremičnine iz
prve alineje tega odstavka neprekinjeno prijavljeno stalno prebivališče deset
let in
-       
imajo druge osebe, za katere je izjavil, da se bodo skupaj z njim
preselile v Republiko Slovenijo, neprekinjeno prijavljeno stalno prebivališče v
Republiki Sloveniji tri leta od prijave prebivališča na naslovu iz druge
alineje tega odstavka.
(6) Vloga za dodelitev finančne pomoči se vloži v enem letu
od začetka uporabe tega zakona. O vlogi odloča ministrstvo, pristojno za upravo,
ki izplača finančno pomoč v 30 dneh po pravnomočnosti odločbe.
(7) Ministrstvo, pristojno za upravo, po uradni dolžnosti
preverja izpolnjevanje pogojev iz petega odstavka tega člena.
(8) Če upravičenec iz prvega odstavka tega člena ne
izpolnjuje pogojev iz prve, druge in tretje alineje petega odstavka tega člena,
ministrstvo, pristojno za upravo, izda odločbo, s katero mu naloži vračilo
celotne prejete finančne pomoči. Če upravičenec iz prvega odstavka tega člena
ne izpolnjuje pogoja iz četrte alineje petega odstavka tega člena, ministrstvo,
pristojno za upravo, izda odločbo, s katero mu naloži vračilo tistega dela
finančne pomoči, do katere ni več upravičen zaradi zmanjšanja števila oseb, za
katere je izjavil, da se bodo skupaj z njim preselile v Republiko Slovenijo.
Finančna pomoč se vrne po pravnomočnosti odločbe o vrnitvi finančne pomoči.
(9) Upravičenci iz prvega odstavka tega člena, ki ne
uveljavljajo pravice do finančne pomoči v skladu s tretjim odstavkom tega
člena, morajo vrniti dodeljeno finančno pomoč v višini, ki so jo neupravičeno
prejeli.
(10) Ne glede na osmi odstavek tega člena finančne pomoči ali
dela finančne pomoči ni treba vrniti:
-       
če nastopijo okoliščine, na katere upravičenec iz prvega odstavka tega
člena ni mogel vplivati in ki onemogočajo prebivanje v kupljeni nepremičnini,
-       
zaradi smrti upravičenca iz prvega odstavka tega člena oziroma smrti
oseb, za katere je upravičenec iz prvega odstavka tega člena izjavil, da se
bodo skupaj z njim preselile v Republiko Slovenijo,
-       
če upravičenec iz prvega odstavka tega člena kupi novo nepremičnino v
Republiki Sloveniji, v kateri ima prijavljeno stalno prebivališče za preostanek
obdobja iz tretje alineje petega odstavka tega člena.
18. člen
(domneva gradbenega in uporabnega dovoljenja)
(1) Šteje se, da imajo objekti, ki so 28. junija 2017
zakonito zgrajeni v skladu s predpisi Republike Hrvaške na ozemlju, ki je na
podlagi razsodbe del ozemlja Republike Slovenije, gradbeno dovoljenje v skladu
z zakonom, ki ureja graditev objektov.
(2) Šteje se, da imajo objekti, ki so 28. junija 2017 v
zakoniti uporabi v skladu s predpisi Republike Hrvaške in so zgrajeni na
ozemlju, ki je na podlagi razsodbe del ozemlja Republike Slovenije, uporabno
dovoljenje v skladu z zakonom, ki ureja graditev objektov.
(3) Za objekte, ki so 28. junija 2017 zgrajeni na
ozemlju, ki je na podlagi razsodbe del ozemlja Republike Slovenije, in ki niso
zakonito zgrajeni ali niso v zakoniti uporabi v skladu s predpisi Republike
Hrvaške, se šteje, da imajo gradbeno in uporabno dovoljenje v skladu z zakonom,
ki ureja graditev objektov.
(4) Na zahtevo lastnika, investitorja ali uporabnika objekta
iz prvega, drugega in tretjega odstavka tega člena pristojni upravni organ za
gradbene zadeve izda odločbo, s katero se ugotovi, da ima takšen objekt
gradbeno oziroma uporabno dovoljenje po samem zakonu.
(5) Pri izdaji odločbe iz prejšnjega odstavka se ne
ugotavljajo pogoji za izdajo gradbenega oziroma uporabnega dovoljenja v skladu
z zakonom, ki ureja graditev objektov.
(6) Domneva iz tega člena se ne uporablja za nevaren objekt
in objekt, zgrajen po 30. aprilu 2004, če gre za objekt z vplivi na okolje
ali objekt, za katerega je treba izvesti presojo sprejemljivosti.
19. člen
(pravica do brezplačnega pravnega svetovanja in pravnega
zastopanja v postopkih ureditve lastninskopravnih razmerij na nepremičninah)
(1) Fizične in pravne osebe, ki so državljani Republike
Slovenije ali imajo sedež v Republiki Sloveniji in so lastniki nepremičnin na
ozemlju, ki na podlagi razsodbe ni več del ozemlja Republike Slovenije, imajo
pravico do brezplačnega pravnega svetovanja in pravnega zastopanja v zvezi z
ureditvijo lastninskopravnih razmerij in zaščito njihovih stvarnih pravic in
pravnega položaja na nepremičninah na ozemlju, ki na podlagi razsodbe ni več
del ozemlja Republike Slovenije, pod pogoji in na način, ki jih določa ta
zakon.
(2) Pravno svetovanje je preučitev pravnega položaja in
ustreznih predpisov zaradi seznanitve upravičenca z vsemi vprašanji in
okoliščinami, ki so pomembne za ureditev lastninskopravnih razmerij in zaščito
stvarnih pravic upravičencev na nepremičninah na ozemlju, ki na podlagi
razsodbe ni več del ozemlja Republike Slovenije.
(3) Pravno zastopanje je svetovanje in zastopanje upravičenca
pred sodišči in drugimi državnimi organi v Republiki Hrvaški v postopkih za
ureditev lastninskopravnih razmerij in zaščito njegovih stvarnih pravic na
nepremičninah na ozemlju, ki na podlagi razsodbe ni več del ozemlja Republike
Slovenije, in sicer:
-       
v zemljiškoknjižnem postopku za vpis stvarnih in drugih pravic v
zemljiško knjigo,
-       
v rednih postopkih, v katerih stranka uveljavlja pridobitev ali obstoj
stvarnih pravic,
-       
v drugih postopkih, ki so nujni za ureditev lastninskopravnih razmerij
upravičenca.
20. člen
(osebe, ki zagotavljajo pravno svetovanje in pravno zastopanje)
(1) Pravno svetovanje in pravno zastopanje v skladu s
prejšnjim členom zagotavlja Državno odvetništvo Republike Slovenije na zunanjem
oddelku, ki je najbližji stalnemu prebivališču upravičenca. Državni odvetnik
zastopa upravičenca na podlagi pooblastila, ki ga mora sprejeti. V primeru
spora o prevzemu zastopanja se uporabljajo določbe zakona, ki ureja državno
odvetništvo.
(2) Če državni odvetnik zaradi dejanskih ali pravnih ovir ne
more opravljati nalog zastopanja pred sodiščem ali drugim državnim organom v
Republiki Hrvaški, se uporabljajo določbe zakona, ki ureja državno odvetništvo,
v delu, ki določa zastopanje pred tujimi sodišči in tujimi arbitražami.
(3) Državno odvetništvo Republike Slovenije nosi vse potrebne
stroške postopka, v katerem zastopa upravičenca. Državno odvetništvo Republike
Slovenije v svojem finančnem načrtu zagotavlja pravice porabe za kritje teh
stroškov zastopanja. V primeru uspeha v postopku so povrnjeni stroški, ki jih
je nosilo Državno odvetništvo Republike Slovenije, prihodek proračuna Republike
Slovenije.
(4) Državno odvetništvo Republike Slovenije je dolžno od
upravičencev sprejeti pooblastilo za pravno svetovanje in pravno zastopanje pod
pogoji, ki jih določa ta zakon, če je pooblastilo dano v enem letu od začetka
uporabe tega zakona.
21. člen
(pravna pomoč ribičem)
(1) Fizičnim ali pravnim osebam, ki so državljani Republike Slovenije
ali imajo sedež v Republiki Sloveniji in so imetniki dovoljenja za gospodarski
ribolov, zoper katere je pred organi Republike Hrvaške, kljub opravljanju te
dejavnosti v skladu z razsodbo, uveden prekrškovni ali kazenski postopek, nudi
Republika Slovenija pravno pomoč. Stroške, ki nastanejo v zvezi s pravno
pomočjo in s temi postopki, krije Republika Slovenija.
(2) Organ, pristojen za zagotovitev pravne pomoči iz
prejšnjega odstavka, je ministrstvo, pristojno za ribištvo.
(3) Vlada določi način izvedbe in financiranja pravne pomoči
ribičem.
22. člen
(sofinanciranje cest)
(1) Gradnjo, rekonstrukcijo oziroma ureditev cest do
stanovanjskih objektov prebivalcev ob državni meji z Republiko Hrvaško, za
katere je pristojna občina, sofinancira Republika Slovenija na podlagi posebne
pogodbe, ki jo sklene z občino. Pogodbo v imenu in za račun Republike Slovenije
sklene direktor Direkcije Republike Slovenije za infrastrukturo (v nadaljnjem
besedilu: direkcija).
(2) Sredstva za gradnjo, rekonstrukcijo oziroma ureditev cest
do stanovanjskih objektov prebivalcev ob državni meji z Republiko Hrvaško, za
katere je pristojna država, zagotovi Republika Slovenija.
(3) Vse aktivnosti, povezane z gradnjo, rekonstrukcijo
oziroma ureditvijo cest iz prvega odstavka tega člena (npr. priprava projektne
dokumentacije, priprava in izvedba postopka javnega naročanja), opravi občina.
(4) Gradnja cest iz prvega in drugega odstavka tega člena,
kadar ne obstajajo druge ceste do stanovanjskih objektov prebivalcev ob državni
meji z Republiko Hrvaško po zemljiščih v Republiki Sloveniji, se izvede brez
predhodnega prostorskega umeščanja in gradbenega dovoljenja kot vzdrževalna dela
v javno korist, ob smiselni uporabi 18. člena Zakona o cestah (Uradni list
RS, št. 109/10, 48/12, 36/14 – odl. US in 46/15).
(5) Občina lahko pobudo za sklenitev pogodbe o sofinanciranju
iz prvega odstavka tega člena da direkciji v 12 mesecih od začetka uporabe
tega zakona.
23. člen
(nadomestilo za uporabo stavbnega zemljišča)
Za stavbna zemljišča na ozemlju, ki na podlagi razsodbe ni
več del ozemlja Republike Slovenije, se nadomestilo za uporabo stavbnega
zemljišča ne odmerja.
24. člen
(sorazmerna odmera dajatev)
(1) Za zemljišča, ki na podlagi razsodbe niso več del ozemlja
Republike Slovenije, se nadomestilo za uporabo stavbnega zemljišča, davek od
premoženja, pristojbina za vzdrževanje gozdnih cest, nadomestilo za kritje
stroškov delovanja in vzdrževanja namakalnih sistemov ter nadomestilo za kritje
stroškov vzdrževanja osuševalnih sistemov odmeri sorazmerno le za del leta, v
katerem je bilo zemljišče še del ozemlja Republike Slovenije.
(2) Že izdano odmerno odločbo, ki ni v skladu s prejšnjim
odstavkom, davčni organ po uradni dolžnosti odpravi in izda novo odločbo v
skladu s prejšnjim odstavkom v dveh mesecih od začetka uporabe tega zakona.
Odpravo in izdajo nove odločbe lahko v enem letu od začetka uporabe tega zakona
predlaga tudi stranka. Če je bilo zoper odpravljeno odločbo vloženo kakšno
drugo pravno sredstvo, pristojni organ to pravno sredstvo zavrže.
25. člen
(dohodnina)
Fizična oseba, ki je bila 28. junija 2017 po zakonu, ki
ureja dohodnino, rezident Republike Slovenije zaradi svojega uradno prijavljenega
stalnega prebivališča oziroma svojega običajnega bivališča ali središča svojih
osebnih in ekonomskih interesov na ozemlju, ki na podlagi razsodbe ni več del
ozemlja Republike Slovenije, se še naprej obravnava kot rezident Republike
Slovenije v skladu z zakonom, ki ureja dohodnino, dokler davčnemu organu ne
dokaže, da je davčni rezident Republike Hrvaške.
26. člen
(viri sredstev)
(1) Sredstva za zagotovitev pravic iz tega zakona se
zagotovijo za vsako koledarsko leto v proračunu Republike Slovenije (v
nadaljnjem besedilu: državni proračun).
(2) Višina sredstev za zagotovitev pravic iz tega zakona se
določi v državnem proračunu za posamezno vrsto pravice v okviru pristojnega
predlagatelja finančnega načrta.
27. člen
(izvzem iz obdavčitve in izvršbe ter iz dohodka za
uveljavljanje pravic iz javnih sredstev)
(1) Dohodnina se ne plača od dohodkov iz 4., 6., 11., 14.,
15., 16., 17., 20. in 21. člena tega zakona.
(2) Izplačila iz prejšnjega odstavka so izvzeta iz izvršbe za
terjatve, kjer kot upnik nastopa Republika Slovenija.
(3) Izplačila iz prvega odstavka tega člena, razen dohodka iz
17. člena tega zakona, se ne štejejo v dohodek, ki se upošteva pri
uveljavljanju pravic iz javnih sredstev.
28. člen
(energetska infrastruktura)
Za umeščanje energetske infrastrukture, ki je namenjena
izvajanju gospodarske javne službe in njena trasa poteka tudi po zemljiščih, ki
na podlagi razsodbe niso več del ozemlja Republike Slovenije, in je zato
potrebna sprememba njene umeščenosti v prostor, se za nadomestno umeščanje v
prostor uporabijo dokumenti iz dosedanjih postopkov njenega umeščanja, vključno
z vsemi pripravljenimi variantami.

Zakon o ureditvi določenih vprašanj zaradi
končne razsodbe arbitražnega sodišča na podlagi Arbitražnega sporazuma med
Vlado Republike Slovenije in Vlado Republike Hrvaške – ZUVRAS (Uradni list RS,
št. 69/17) vsebuje naslednjo prehodno in
končno določbo:
»PREHODNA IN KONČNA DOLOČBA
29. člen
(podzakonski predpis)
Vlada sprejme podzakonski predpis iz tretjega odstavka
21. člena tega zakona v dveh mesecih od uveljavitve tega zakona.
30. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne, ko je državna meja med
Republiko Slovenijo in Republiko Hrvaško na podlagi razsodbe evidentirana v
evidenci državne meje.«.

Zakon o spremembah Zakona o ureditvi določenih
vprašanj zaradi končne razsodbe arbitražnega sodišča na podlagi Arbitražnega
sporazuma med Vlado Republike Slovenije in Vlado Republike Hrvaške – ZUVRAS-A
(Uradni list RS, št. 59/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(dokončanje začetih
postopkov)
Postopki glede upravičenosti do nadomestila zaradi izpada
dohodka zaradi oviranega gospodarskega ribolova, začeti pred uveljavitvijo tega
zakona, se končajo po dosedanjih predpisih.
4. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o ureditvi določenih
vprašanj zaradi končne razsodbe arbitražnega sodišča na podlagi Arbitražnega
sporazuma med Vlado Republike Slovenije in Vlado Republike Hrvaške – ZUVRAS-B
(Uradni list RS, št. 204/21) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(dokončanje začetih
postopkov)
Postopki glede upravičenosti do nadomestila zaradi izpada
dohodka zaradi oviranega gospodarskega ribolova, začeti pred uveljavitvijo tega
zakona, se končajo po dosedanjih predpisih.
4. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.«.