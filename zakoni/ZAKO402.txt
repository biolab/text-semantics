1. člen
Republika Slovenija daje garancijo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS d.d.) iz naslova kreditov, ki jih najame pri Evropski
investicijski banki v višini 32 mio ECU po pogodbi B in v višini 30 mio ECU po
pogodbi C, za gradnjo avtocestnih odsekov Malence–Šentjakob, Arja vas–Vransko
in Šentjakob–Blagovica, pod naslednjimi pogoji:
-       
zneska kreditov se črpata v ECU ali v eni od valut držav članic EU;
-       
obrestna mera je variabilna in se zaradi bonifikacije zniža za 2% točki
pri kreditu B in pri kreditu C, vendar je fiksirana za vsak črpan znesek za
izbrano valuto črpanja;
-       
rok odplačila je 20 let z vključenim 5-letnim moratorijem za odplačilo
glavnice; odplačevanje kredita B se začne leta 2000, kredita C pa leta 2001;
-       
provizija za odpoved kreditov je 0,75% za odpovedan znesek črpanja;
-       
provizija za odlok črpanja je 1% za obdobje od prvotno določenega dneva
črpanja do dejanskega dneva črpanja;
-       
stroški plačila kreditov (razen obresti) se obračunavajo in so plačljivi
v ECU;
-       
zamudne obresti so pogodbene obresti, povečane za 2,5% za posamezno
tranšo.
Skladno s prejšnjim odstavkom bo Republika
Slovenija v primeru, ko DARS d.d., zaradi svoje neplačljivosti ne bo poravnala
svojih dospelih obveznosti po kreditnih pogodbah, na poseben poziv Evropske
investicijske banke plačala te obveznosti namesto DARS d.d.
2. člen
Pogodbe o garanciji v imenu in za račun
Republike Slovenije podpiše z Evropsko investicijsko banko minister, pristojen
za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
3. člen
Sredstva za plačilo obveznosti DARS d.d. v
primeru iz drugega odstavka 1. člena tega zakona, se zagotavljajo v proračunu
Republike Slovenije.
V primeru, ko Republika Slovenija plača
obveznosti iz kreditnih pogodb namesto DARS d.d., pridobi v razmerju do DARS
d.d. pravico do regresiranja plačanih zneskov in vseh stroškov, ki so v zvezi s
tem nastali.
4. člen
Republika Slovenija uresniči pravico do
regresiranja z nalogom, ki ga izda minister, pristojen za finance, v breme
sredstev zbranih na podlagi zakona o zagotovitvi namenskih sredstev za gradnjo
avtocestnega omrežja v Republiki Sloveniji (Uradni list RS, št. 46/93).
Ne glede na prejšnji odstavek ima Republika
Slovenije do izteka kreditnih pogodb iz 1. člena tega zakona pravico izvesti
regresiranje v breme kateregakoli vira sredstev ali prihodkov DARS d.d.,
določenih v 5. členu zakona o družbi za avtoceste v Republiki Sloveniji (Uradni
list RS, št. 57/93) in zahtevati prenos sredstev iz posameznih virov v dobro
proračuna Republike Slovenije.
V roku 30 dni po podpisu garancijske
pogodbe iz 2. člena tega zakona skleneta ministrstvo, pristojno za finance, in
DARS d.d. pogodbo, s katero podrobneje uredita medsebojna razmerja v zvezi z
izvajanjem določb tega zakona.
5. člen
Ta zakon začne veljati naslednji dan po objavi
v Uradnem listu Republike Slovenije.
Št. 440-03/95-51/1
Ljubljana, dne 29. marca 1995.
Predsednik
Državnega zbora
Republike Slovenije
Jožef Školč l. r.