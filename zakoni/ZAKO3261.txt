1. člen
Ta zakon določa vrsto, obseg, datum in način prevzema
obveznosti Slovenskih železarn d.d., Ljubljana s strani Republike Slovenije ter
način porabe kupnin, pridobljenih s prodajo odvisnih družb v lasti Slovenskih
železarn d.d., Ljubljana. 
Prevzem obveznosti se izvede zaradi uresničitve programa
prestrukturiranja jeklarstva v Republiki Sloveniji v povezavi s privatizacijo
družb v okviru sistema Slovenske železarne d.d., Ljubljana.
2. člen
Republika Slovenija z 31. decembrom 2001 prevzame, po stanju
na dan 31. 12. 2001, obveznosti, ki jih imajo Slovenske železarne d.d.,
Ljubljana, kot izdajatelj obveznic za sanacijo Slovenskih železarn v višini
248,716.000 DEM, za katere je dala Republika Slovenija jamstvo z zakonom o
jamstvu Republike Slovenije za obveznice, izdane zaradi sanacije Slovenskih
železarn (Uradni list RS, št. 55/92, 87/97 in 17/00). 
Republika Slovenija z 31. decembrom 2001 prevzame, po stanju
na dan 31. decembra 2001, obveznost, ki jo imajo Slovenske železarne d.d.,
Ljubljana, iz naslova dne 9. maja 1995 najetega posojila pri LBS Bank New York
v višini 7,625.000 DEM, po zakonu o zagotavljanju sredstev za odplačilo
kreditov za trajna obratna sredstva in kreditov za izvedbo nujnih
investicijskih del Slovenskih železarn (Uradni list RS, št. 70/94 in 13/95). 
Republika Slovenija prevzame obveznosti iz prvega odstavka
tega člena z zamenjavo obveznic Slovenskih železarn za obveznice Republike
Slovenije. Obveznosti iz naslova izdanih obveznic lahko Republika Slovenija
izpolni tudi predčasno, v skladu s splošnimi pravili obligacijskih razmerij.
3. člen
Z dnem prevzema obveznosti iz prejšnjega člena tega zakona,
pridobi Republika Slovenija v enakem znesku terjatev do Slovenskih železarn
d.d., Ljubljana. 
Terjatve iz prvega in drugega odstavka prejšnjega člena
Republika Slovenija spremeni v kapitalski delež v Slovenskih železarnah d.d.,
Ljubljana po stanju na dan 31. 12. 2001. 
Republika Slovenija spremeni po stanju na dan 31. 12. 2001 v
kapitalski delež tudi terjatve, ki izvirajo iz naslova neplačanih davkov,
prispevkov in drugih dajatev podjetja Jeklo Štore, d.o.o., ki so bili prenešeni
na SŽ Metal Ravne d.o.o. in na dan 14. 11. 2001 znašajo 890,292.263,12
tolarjev.
4. člen
Slovenske železarne d.d., Ljubljana morajo obveznosti iz
kreditov, najetih na podlagi zakona o jamstvu Republike Slovenije za kredite za
trajna obratna sredstva Slovenskih železarn (Uradni list RS, št. 55/92 in
50/97) od dneva uveljavitve tega zakona poravnavati iz kupnin, ki jih bodo
pridobile s prodajo odvisnih družb. 
Za namen iz prejšnjega odstavka Slovenske železarne d.d.,
Ljubljana uporabijo tudi kupnino, ki jo dosežejo s prodajo odvisnih družb:
Meting-Železarna Jesenice, inženiring, svetovanje, poslovne storitve d.o.o.,
Stanovanjsko podjetje Ravne, Podjetje za gospodarjenje z objekti d.o.o.,
Železarna Štore - Prostand Štore, Podjetje za projektno svetovanje in
stanovanjsko dejavnost d.o.o., Stanovanjskemu Skladu Republike Slovenije, javni
sklad. Slovenske železarne d.d., Ljubljana in Stanovanjski sklad Republike
Slovenije uredita prodajo stanovanjskih podjetij s pogodbo, ki jo skleneta po
predhodnem soglasju Vlade Republike Slovenije. Vrednost stanovanjskih podjetij
po tem členu se ugotovi na podlagi cenitve pooblaščenega ocenjevalca vrednosti
podjetij iz prvega odstavka 63. člena zakona o revidiranju (Uradni list RS, št.
11/01), vrednost stanovanj, ki so last stanovanjskih podjetij pa po
stanovanjskem zakonu (Uradni list RS, št. 18/91-I, 19/91-I - popravek; 9/94 -
odločba US, 21/94, 23/96, 24/96 - odločba US, 44/96 - odločba US, 1/00, 1/00 -
odločba US). 
Upravičenja, ki izhajajo iz drugega odstavka 5. člena zakona
o privatizaciji Slovenskih železarn, d.d. (Uradni list RS, št. 13/98) ne
veljajo za poslovne deleže v družbah Meting - Železarna Jesenice, inženiring,
svetovanje, poslovne storitve d.o.o., Stanovanjsko podjetje Ravne - Podjetje za
gospodarjenje z objekti d.o.o. in Železarna Štore - Prostand Štore, Podjetje za
projektno svetovanje in stanovanjsko dejavnost d.o.o.. 
V primeru, da bodo poroštva Republike Slovenije, izdana na
podlagi zakona iz prvega odstavka tega člena unovčena, terjatev upnika do
Slovenskih Železarn d.d. z vsemi stranskimi pravicami preide na Republiko
Slovenijo. V tem primeru se lahko kupnina, pridobljena s prodajo odvisnih družb
Slovenskih železarn d.d., takoj ko zapade v plačilo, do višine do tedaj
unovčenih poroštev, vplača v državni proračun Republike Slovenije na podlagi
sklenjenih asignacijskih pogodb. 
Asignacijske pogodbe iz prejšnjega odstavka sklenejo
Republika Slovenija, Slovenske železarne d.d., Ljubljana in kupci odvisnih
družb oziroma banke, preko katerih bodo nakazane kupnine iz prodaje odvisnih
družb, najkasneje ob sklenitvi posamezne pogodbe o prodaji odvisne družbe.
5. člen
Republika Slovenija daje Stanovanjskemu skladu Republike
Slovenije poroštvo za kredite, ki jih bo Stanovanjski sklad Republike Slovenije
najel za financiranje obveznosti iz drugega odstavka prejšnjega člena. Poroštvo
za te kredite izda Republika Slovenija pod naslednjimi pogoji: 
-       
skupna višina kreditov ne sme presegati 5.000,000.000 tolarjev, 
-       
ročnost kreditov ne sme biti daljša od 7 let z najmanj enoletnim
moratorijem na odplačilo glavnice, 
-       
obrestna mera ne sme biti višja od obrestne mere primerljivih kreditov,
za katere daje poroštvo Republika Slovenija.
6. člen
Notranji upravičenci, ki jih zastopajo družbe pooblaščenke iz
6. člena zakona o privatizaciji Slovenskih železarn, d.d. (Uradni list RS, št.
13/98) v primeru prodaje posamezne odvisne družbe zamenjajo delnice SŽ d.d. za
poslovne deleže do največ 20% osnovnega kapitala po nominalni vrednosti delnic
v višini 100.000 tolarjev za delnico.
7. člen
Republika Slovenija bo namenila sredstva v višini 390,000.000
tolarjev Jamstvenemu in preživninskemu sklada Republike Slovenije za izplačilo
odpravnin invalidom in delavcem, ki so se v integracijska in invalidska
podjetja sistema Slovenskih železarn zaposlili s prehodom iz drugih družb tega
sistema (v nadaljnjem besedilu: upravičenci). 
Upravičencem pripada odpravnina v višini določeni s predpisi
o delovnih razmerjih za delavce, ki jim preneha delovno razmerje zaradi nujnih
operativnih razlogov. 
Upravičenci vlagajo zahtevo na obrazcih, ki jih predpiše
minister, pristojen za delo. 
Republika Slovenija bo namenila sredstva v višini 500,000.000
tolarjev za izvedbo programa namenjenega invalidom in osebam z invalidnostjo,
kateri so postali brezposelni zaradi stečaja invalidskih in integracijskih
podjetij, kot posledica prestrukturiranja Slovenskih železarn. Program sprejme
Vlada Republike Slovenije v roku šestih mesecev po sprejetju tega zakona. 
Sredstva iz prvega in četrtega odstavka tega člena v višini
890,000.000 tolarjev se prednostno zagotavljajo iz sredstev kupnin iz naslova
privatizacije Slovenskih železarn.
8. člen
Z 31. decembrom 2001 prenehajo veljati: 
-       
zakon o jamstvu Republike Slovenije za obveznice, izdane zaradi sanacije
Slovenskih železarn (Uradni list RS, št. 55/92, 87/97 in 17/00), 
-       
zakon o zagotavljanju sredstev za odplačilo kreditov za trajna obratna
sredstva in kreditov za izvedbo nujnih investicijskih del Slovenskih železarn
(Uradni list RS, št. 70/94 in 13/95), zakon o jamstvu Republike Slovenije za
kredite za trajna obratna sredstva Slovenskih železarn (Uradni list RS, št.
55/92 in 50/97) in 
-       
16. člen zakona o privatizaciji Slovenskih železarn (Uradni list RS, št.
13/98).
9. člen
Ta zakon začne veljati naslednji dan po objavi v Uradnem
listu Republike Slovenije.
Št. 411-05/01-20/1
Ljubljana, dne 20. decembra 2001.
Predsednik 
Državnega zbora 
Republike Slovenije 
Borut Pahor l. r.