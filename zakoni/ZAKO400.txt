1. člen
Ta zakon določa ukrepe in ureja postopke,
potrebne za izvedbo sanacijskega programa TAM Maribor, družba za upravljanje in
financiranje podjetij, d.d. (v nadaljnjem besedilu: TAM Maribor d.d.) in
njegovih odvisnih družb ter Avtomontaže – BUS, družba za proizvodnjo, razvoj in
trženje avtobusov d.o.o., Ljubljana (v nadaljnjem besedilu: Avto­montaža AM BUS
d.o.o., Ljubljana).
Predhodni in dokončni sanacijski program iz
prvega odstavka tega člena sprejmeta nadzorni svet TAM d.d. Maribor in nadzorni
svet Avtomontaže AM BUS d.o.o. Ljubljana in ga predložita v potrditev Vladi
Republike Slovenije (v nadaljnjem besedilu: vlada), in sicer predhodni
sanacijski program v roku dveh mesecev, dokončni sanacijski program pa v roku
šest mesecev po uveljavitvi tega zakona. Dokončni sanacijski program mora
vsebovati tržno, programsko in organizacijsko sliko obeh saniranih podjetjih.
2. člen
Republika Slovenija bo bankam – podpisnicam
sporazuma o sodelovanju bank upnic pri razreševanju gospodarskega položaja TAM
d.d. Maribor (v nadaljnjem besedilu: sporazum) in bankam upnicam Avtomontaže AM
BUS d.o.o., Ljubljana izdala poroštva Republike Slovenije za odplačilo
odobrenih posojil kreditojemalcem – družb iz 1. člena tega zakona, danih za
restrukturiranje njihovih obveznosti v skupni višini največ 2.825,405.500
tolarjev s pripadajočimi obrestmi do višine največ R+20 % pod pogoji,
določenimi v 3. členu tega zakona.
Banka mora odpustiti dolžniku znesek dolga,
ki predstavlja razliko med obračunano višino celotne terjatve in višino
terjatve, kakršna bi bila ob upoštevanju dejanskih odplačil glavnice, obresti
in drugih obveznosti, če bi dolžnik dolgoval le glavnico in obresti na glavnico
po obrestni meri največ R+20 % ne glede na vmesna odplačevanja dolgov z
novimi krediti.
Republika Slovenija se bo s poroštveno
pogodbo zavezala poravnati 80 % terjatev iz kreditov iz prejšnjega odstavka.
3. člen
Republika Slovenija bo izdala poroštva
bankam podpisnicam sporazuma iz 2. člena tega zakona pod naslednjimi pogoji:
-       
da se začne odplačevati glavnica posojil po preteku treh let od
sprejetja tega zakona in da je odplačilna doba po začetku odplačevanja najmanj
pet let;
-       
da se od dneva uveljavitve tega zakona uporablja obrestna mera, ki velja
za prvovrstne komitente bank, ki jo kvartalno ugotavlja Banka Slovenija za
dolgoročne kredite, vendar ne več kot znaša temeljna obrestna mera, povečana za
9 odstotnih točk letno;
-       
da se glavnica kredita revalorizira z valutno klavzulo po srednjem
tečaju Banke Slovenije za ECU ali z indeksom rasti cen na drobno v Republiki
Sloveniji;
-       
da se realne obresti plačujejo četrtletno na revalorizirano glavnico;
-       
da banke upnice izbrišejo hipotekarna in druga zavarovanja za znesek
posojil, za katere daje Republika Slovenija poroštva;
-       
da je poroštvo države edino zavarovanje za izpolnitev obveznosti
kreditojemalca;
Republika Slovenija bo poravnala obveznosti
kreditojemalca iz kreditne pogodbe, če jih ta na poziv banke ne bo izpolnil.
Predčasna dospelost kreditnih obveznosti
kreditojemalca, tudi zaradi postopka prisilne poravnave ali stečaja, ne vpliva
na dospelost poroštvene obveznosti Republike Slovenije.
4. člen
Banke – podpisnice sporazuma in banke
upnice morajo 50 % od zneska terjatev do družb iz 1. člena tega zakona v višini
2.825,405.500 tolarjev s pripadajočimi obrestmi:
-       
50 % zneska preoblikovati v kapitalski delež oziroma delnice dolžnikov;
-       
50 % pobotati z odkupom poslovno nepotrebnega premoženja pod pogoji,
določenimi v sporazumu iz 2. člena tega zakona.
5. člen
Vlada odloča o izdaji poroštev za kredite
bank podpisnic sporazuma v skladu z 2. in 3. členom tega zakona, za TAM d.d.
Maribor do skupne višine 2.732,500.000 tolarjev kreditov, za Avtomontažo AM BUS
d.o.o., Ljubljana do skupne višine 92,905.500 tolarjev. Poroštvene pogodbe
sklepa minister pristojen za gospodarske dejavnosti.
Minister, pristojen za gospodarske
dejavnosti, poroča vladi, da je sklenil poroštva za znesek iz prejšnjega
odstavka, oziroma da so banke – podpisnice sporazuma pisno izjavile, da nimajo
več terjatev, ki se lahko po sporazumu restrukturirajo. Ob sprejemu poročila
vlada s sklepom ugotovi, da so podani pogoji za izvedbo ukrepov za sanacijo gospodarskega
položaja TAM Maribor, d.d. in njegovih odvisnih družb ter Avtomontaže AM BUS
d.o.o., Ljubljana.
6. člen
Zapadle terjatve proračuna Republike
Slovenije, po stanju na dan 31. 12. 1994, iz naslova davkov in prispevkov iz
plač:
-       
za TAM Maribor, d.d. in njegove odvisne družbe v višini 312,454.714
tolarjev
-       
za Avtomontažo AM BUS, d.o.o., Ljubljana v višini 42,313.542 tolarjev se
odpišejo.
Zapadle terjatve Zavoda za pokojninsko in
invalidsko zavarovanje in Zavoda za zdravstveno zavarovanje se po stanju na dan
31. 12. 1994 spremenijo v kapitalski delež vsakega od navedenih podjetij, in
sicer:
Zavod za pokojninsko in invalidsko
zavarovanje:
-       
v TAM Maribor, d.d. v višini 698,520.780 tolarjev
-       
v Avtomontaži AM BUS, d.o.o., Ljubljana v višini 100,247.558 tolarjev
Zavod za zdravstveno zavarovanje:
-       
v TAM Maribor, d.d. v višini 288,620.650 tolarjev
-       
v Avtomontaži AM BUS, d.o.o., Ljubljana v višini 42,065.568 tolarjev.
7. člen
Agencija Republike Slovenije za sanacijo
bank in hranilnic po tem zakonu odpiše v breme svoje bilance prihodkov in
odhodkov obveznosti TAM Maribor, d.d. in njegovih odvisnih družb, ki so,
oziroma bodo prenešene po pogodbi, sklenjeni z Novo Kreditno banko Maribor,
d.d. Maribor, po stanju na dan 31. 3. 1993 v višini 1.186,000.000 tolarjev.
Odpis že zapadlih terjatev učinkuje z dnem sprejetja tega zakona, odpis
terjatev, ki še niso zapadle, pa z dnem njihove zapadlosti.
8. člen
Vlada lahko odloča o dajanju poroštev
Republike Slovenije za vse obveznosti TAM Maribor, d.d. in Avtomontaža AM BUS
d.o.o., Ljubljana iz posojil, najetih za obratna sredstva za proizvodnjo,
katerih skupna višina glavnic ne sme presegati 8.000,000.000 tolarjev.
9. člen
Poroštva iz 8. člena tega zakona se dajejo
za TAM Maribor, d.d. v višini 7.100,000.000 tolarjev in za Avtomontažo AM BUS
d.o.o., Ljubljana v višini 900,000.000 tolarjev.
10. člen
Republika Slovenija bo dajala poroštva za
posojila iz 8. in 9. člena tega zakona, če bodo odobrena pod naslednjimi
pogoji:
-       
da se od dneva uveljavitve tega zakona uporablja obrestna mera, ki velja
za prvovrstne komitente bank, ki jo ugotavlja Banka Slovenija za dolgoročne
kredite, vendar ne več kot znaša temeljna obrestna mera, povečana za 9
odstotnih točk letno;
-       
da odplačilna doba posojil znaša najmanj pet let;
-       
da se realne obresti plačujejo četrtletno na revalorizirano glavnico;
-       
da je poroštvo države edino zavarovanje za izpolnitev obveznosti
kreditojemalca;
-       
da se kot solidarni dolžniki po kreditni pogodbi zavežejo vse od
kreditojemalca odvisne družbe in v razmerju do njega obvladujoča družba, razen
v primeru, da solidarni dolžniki samostojno prevzamejo glede na svoj kapital
sorazmerni delež obveznosti;
-       
da se s sredstvi kredita ne morejo odplačevati obstoječe obveznosti
kreditojemalca do bank;
-       
da se glavnica začne odplačevati po preteku treh let od črpanja kredita
in se odplačuje v enakih četrtletnih obrokih.
Republika Slovenija bo poravnala obveznosti
kreditojemalca iz kreditne pogodbe, če jih ta ali njegovi solidarni dolžniki iz
prvega odstavka tega člena na poziv banke, ne bodo izpolnili.
Predčasna dospelost kreditnih obveznosti
kreditojemalca, tudi zaradi uvedbe prisilne poravnave ali stečaja, ne vpliva na
dospelost poroštvene obveznosti Republike Slovenije.
11. člen
Poroštvene pogodbe sklepa minister, pristojen
za gospodarske dejavnosti.
Po sklenitvi poroštvene pogodbe pošlje
ministrstvo, pristojno za gospodarske dejavnosti, izvod celotne dokumentacije
ministrstvu, pristojnemu za finance.
12. člen
Ministrstvo za delo, družino in socialne
zadeve bo zagotovilo sredstva za reševanje presežnih delavcev za TAM Maribor,
d.d. in njegovih odvisnih družb do skupne višine 1.200,000.000 tolarjev, in za
Avtomontažo AM BUS d.o.o., Ljubljana do skupne višine 68,000.000 tolarjev, ne
glede na merila in pogoje, ki sicer veljajo za zagotavljanje teh sredstev.
13. člen
Vlada četrtletno spremlja izvajanje tega
zakona na podlagi poročil o uresničevanju ciljev sanacijskega programa.
Vlada odobrava zneske poroštev iz 8. člena
po naslednji dinamiki:
-       
po uveljavitvi zakona do višine 30 %,
-       
po potrditvi predhodnega sanacijskega programa do višine 60 %,
-       
po potrditvi dokončnega sanacijskega programa do 100 %.
14. člen
Če je Republika Slovenija dana poroštva iz
2. in 8. člena tega zakona prisiljena poravnati, ima ob stečaju prednostno
pravico pri poplačilu terjatev oziroma, da terjatev preoblikuje v svoj
kapitalski delež.
15. člen
Najkasneje v roku 30 dni po uveljavitvi
tega zakona se oblikuje upravni odbor oziroma nadzorni svet TAM Maribor, d.d.
in upravni odbor oziroma nadzorni svet Avtomontaže AM BUS d.o.o., Ljubljana, v
katerih sta vsaj po en predstavnik vlade.
Če predstavnik vlade pri odločanju v
upravnem odboru oziroma v nadzornem svetu nasprotuje odločitvi, za katero meni,
da ni v skladu s sanacijskim programom iz drugega odstavka 1. člena tega
zakona, se izvršitev take odločitve zadrži. Predstavnik vlade je o tem dolžan
obvestiti vlado.
Upravni odbor oziroma nadzorni svet ne more
o zadevi iz prejšnjega odstavka ponovno odločati dokler ne dobi stališča vlade.

Zakon o ukrepih za sanacijo gospodarskega položaja TAM Maribor, d.d. in njegovih odvisnih družb ter Avtomontaže AM BUS, d.o.o., Ljubljana (Uradni list RS, št. 20/95)
vsebuje naslednjo končno določbo:
»16. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
ukrepih za sanacijo gospodarskega položaja TAM
Maribor, d.d. in njegovih odvisnih družb ter Avtomontaže AM BUS, d.o.o., Ljubljana – ZSTAMA-A (Uradni list RS, št. 70/95)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.