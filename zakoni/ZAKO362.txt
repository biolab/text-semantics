PRVI DEL 
SPLOŠNE DOLOČBE
I. poglavje
TEMELJNA NAČELA
1. člen
(1) Ta zakon določa pravila, ki naj
zagotovijo, da se nihče, ki je nedolžen, ne obsodi, storilcu kaznivega dejanja
pa izreče kazenska sankcija ob pogojih, ki jih določa kazenski zakon in na
podlagi zakonitega postopka.
(2) Preden se izda pravnomočna sodba,
sme biti obdolženec omejen v svoji prostosti in v svojih pravicah samo ob
pogojih, ki jih določa ta zakon.
2. člen
Kazensko sankcijo sme izreči storilcu
kaznivega dejanja samo z zakonom ustanovljeno pristojno sodišče v postopku, ki
se uvede in izvede po tem zakonu.
3. člen
(1) Kdor je obdolžen kaznivega dejanja,
velja za nedolžnega, dokler njegova krivda ni ugotovljena s pravnomočno sodbo.
(2) Sodišče sme obsoditi obdolženca samo,
če je prepričano o njegovi krivdi.
4. člen
(1) Oseba, ki ji je vzeta prostost,
mora biti v materinem jeziku ali jeziku, ki ga razume, takoj obveščena o
razlogih za odvzem prostosti. Takoj mora biti poučena, da ni dolžna ničesar
izjaviti, da ima pravico do takojšnje pravne pomoči zagovornika, ki si ga
svobodno izbere, in o tem, da je pristojni organ na njeno zahtevo dolžan o
odvzemu prostosti obvestiti njene najbližje. Osumljenec, ki mu je vzeta prostost, mora biti obveščen tudi o
pravicah iz 8. člena tega zakona ter o pravici iz četrtega odstavka tega člena. 
(2) Osumljenec ima pravico do
zagovornika od odvzema prostosti dalje.
(3) Za odvzem prostosti osumljencu se
šteje vsaka omejitev prostosti, ki pomeni prisilno zadržanje.
(4) Če si osumljenec, ki mu je vzeta
prostost, glede na svoje premoženjske razmere ne more zagotoviti zagovornika
sam, mu ga na njegovo zahtevo in stroške države postavi policija, če je to v
interesu pravičnosti. Postavljeni zagovornik opravlja to dolžnost tudi v
postopku po 204.a členu tega zakona in v kazenskem postopku zoper obdolženca,
pod enakimi pogoji kot zagovornik, ki ga postavi sodišče.
(5) Osumljenec, ki mu je vzeta prostost,
mora biti o svojih pravicah iz tega člena in 157. člena tega zakona poučen
pisno, v vsebini iz Priloge 1, ki je sestavni del tega zakona. Pisno obvestilo
mora biti sestavljeno v materinem jeziku osumljenca ali v jeziku, ki ga
osumljenec razume. Če pisno obvestilo v ustreznem jeziku ni na voljo, se
osumljenca, ki mu je vzeta prostost, o pravicah najprej pouči ustno v jeziku,
ki ga razume, nato pa se brez nepotrebnega odlašanja zagotovi tudi pisno
obvestilo. 
5. člen
(1) Obdolžencu se mora že pri prvem
zaslišanju povedati, katerega dejanja je obdolžen in kaj je podlaga za
obdolžitev.
(2) Obdolžencu se mora omogočiti, da
se izjavi o vseh dejstvih in dokazih, ki ga obremenjujejo, in da navede vsa
dejstva in dokaze, ki so mu v korist.
(3) Obdolženec se ni dolžan
zagovarjati in odgovarjati na vprašanja, če pa se zagovarja, ni dolžan
izpovedati zoper sebe ali svoje bližnje ali priznati krivde.
6. člen
(1) Kazenski postopek teče v
slovenskem jeziku.
(2) Če je pri sodišču v skladu z
ustavo v uradni rabi tudi jezik italijanske ali madžarske narodne skupnosti,
lahko na način, določen z zakonom, kazenski postopek teče tudi v jeziku te
narodne skupnosti.
7. člen
(1) Tožbe, pritožbe in druge vloge se
podajajo sodišču v slovenskem jeziku.
(2) Na območjih, kjer živijo
pripadniki italijanske ali madžarske narodne skupnosti, lahko pripadniki teh
narodnih skupnosti podajajo vloge v italijanskem oziroma madžarskem jeziku, če
je pri sodišču jezik te narodne skupnosti v uradni rabi.
(3) Tujec, ki mu je vzeta prostost,
ima pravico podajati sodišču vloge v svojem jeziku, v drugih primerih pa tuji
državljani lahko podajajo vloge v svojem jeziku samo ob pogoju vzajemnosti.
8. člen
(1) Stranke, priče, osumljenci in drugi
udeleženci v postopku imajo pri preiskovalnih in drugih sodnih dejanjih ali na
glavni obravnavi pravico uporabljati svoj jezik na način, kot ga določa ta
zakon.
(2) Če preiskovalno, drugo sodno dejanje
ali glavna obravnava ne tečejo v jeziku oseb iz prejšnjega odstavka, je treba
zagotoviti ustno tolmačenje tistega, kar oni ali drugi govorijo ter pisno
prevajanje listin in drugega pisnega dokaznega gradiva, ki so bistveni za
uveljavljanje njegovih pravic (bistveni dokumenti), zlasti pa:
-      
za osumljenca in obdolženca obtožni akti,
vabila, vse odločbe o odvzemu prostosti, sodbe, odločbe sodišč o izločitvi
dokazov, zavrnitvi dokaznih predlogov in izločitvi sodnikov;
-      
za oškodovanca na njegovo zahtevo vabila,
sklepi o zavrženju kazenske ovadbe, sklepi o zavrženju ali zavrnitvi zahteve za
preiskavo, sklepi o ustavitvi postopka, sklepi o zavrženju obtožnega akta,
sodbe in pouk o pravici prevzeti oziroma nadaljevati pregon (60., 62. in
433. člen tega zakona).
(3) Ne glede na prejšnji odstavek lahko
sodišče na predlog oškodovanca, osumljenca ali obdolženca odloči, da je glede
na konkretne okoliščine primera treba zagotoviti tolmačenje ali prevajanje tudi
drugega gradiva ali dejanj, da se zagotovi uresničevanje jamstev ali pravic v
predkazenskem ali kazenskem postopku.
(4) Sodišče lahko izjemoma odloči, da se
pisno ali ustno povzamejo ali da se ustno tolmačijo tisti deli sicer bistvenih
dokumentov, ki niso pomembni za razumevanje kazenske zadeve ali za morebitno
uporabo pravnih sredstev s strani posamezne osebe iz prvega odstavka tega
člena.
(5) Osebe iz prvega odstavka tega člena
lahko pri opravljanju preiskovalnih in drugih sodnih dejanj ali na glavni
obravnavi in v primerih iz drugega in tretjega odstavka tega člena na podlagi
smiselne uporabe sedmega odstavka 82. člena tega zakona vložijo ugovor, če
menijo, da tolmačenje ali prevajanje ni ustrezno, ker ne omogoča uresničevanja
jamstev ali pravic v predkazenskem ali kazenskem postopku, ali če zaradi
potrebe njihovega spoštovanja menijo, da je glede na konkretne okoliščine
primera treba zagotoviti tolmačenje ali prevajanje tudi v drugih primerih v
skladu s tretjim odstavkom tega člena.
(6) O pravici do prevajanja in tolmačenja
je treba osebe iz prvega odstavka tega člena poučiti. Če zna jezik, v katerem
teče postopek, se lahko posameznik prostovoljno in izrecno odpove prevajanju
ali tolmačenju določenega preiskovalnega in drugega sodnega dejanja ali dela
glavne obravnave ali določenih sodnih ali drugih pisanj v skladu s tem členom.
Pouk in izjava posameznika se vpišeta v zapisnik.
(7) Prevaja in tolmači sodna tolmačka ali
sodni tolmač (v nadaljnjem besedilu: sodni tolmač). Če za določen jezik ni na
razpolago sodnega tolmača, lahko sodišče po uradni dolžnosti ali na predlog
državnega tožilca ali policije v skladu s smiselno uporabo 233. člena v
zvezi s četrtim odstavkom 249. člena tega zakona postavi za opravljanje
prevajanja ali tolmačenja drugo ustrezno osebo, ki obvlada tuj jezik, za katerega
ni sodnih tolmačev ali jih primanjkuje.
(8) Določbe tega člena se smiselno
uporabljajo tudi za gluhe in neme osebe.
(9) Stroški za tolmačenje ali prevajanje se
ne zaračunajo osebam iz prvega in osmega odstavka tega člena in bremenijo
proračun. 
9. člen
(1) Vabila, odločbe in druga pisanja
pošilja sodišče v slovenskem jeziku.
(2) Sodišče, pri katerem je v uradni
rabi tudi italijanski oziroma madžarski jezik, vroča vabila tudi v tem jeziku,
odločbe in druga pisanja pa v tem jeziku le, kadar sodišče vodi postopek v obeh
uradnih jezikih. Udeleženci v postopku se lahko odpovejo pravici do vročanja
odločb in drugih pisanj v madžarskem in italijanskem jeziku. Odpoved je treba
zapisati v zapisnik.
(3) Osebi, ki ji je vzeta prostost, se
vroči tudi prevod pisanj iz prvega odstavka tega člena v jeziku, ki ga
uporablja v postopku, če se po drugem odstavku prejšnjega člena tega zakona ni
odpovedala pravici do prevajanja.
10. člen
(1) Nihče ne sme biti preganjan in
kaznovan zaradi kaznivega dejanja, za katero je bil s pravnomočno sodno odločbo
oproščen ali obsojen ali je bil kazenski postopek zoper njega pravnomočno
ustavljen ali je bila obtožba zoper njega pravnomočno zavrnjena.
(2) Pravnomočna sodna odločba se sme
spremeniti v postopku z izrednimi pravnimi sredstvi samo v obsojenčevo korist.
11. člen
Prepovedano je izsiljevati od obdolženca
ali kakšnega drugega udeleženca v postopku priznanje oziroma kakšno drugo
izjavo.
12. člen
(1) Obdolženec ima pravico, da se
brani sam ali s strokovno pomočjo zagovornika, ki si ga izbere sam izmed
odvetnikov.
(2) Če si obdolženec ne vzame
zagovornika sam, mu ga postavi sodišče, kadar je to določeno s tem zakonom, da
se zagotovi njegova obramba.
(3) (prenehal
veljati)
(4) Obdolžencu se mora zagotoviti
primeren čas in možnosti za pripravo obrambe.
13. člen
Kdor je bil neupravičeno obsojen za kaznivo
dejanje ali mu je bila neutemeljeno vzeta prostost, ima pravico biti
rehabilitiran, pravico do povrnitve škode in druge pravice, ki jih določa
zakon.
14. člen
Obdolženca ali drugega udeleženca v
postopku, ki bi iz nevednosti lahko opustil kakšno dejanje v postopku ali
zaradi tega ne bi izkoristil svojih pravic, pouči sodišče o pravicah, ki mu
gredo po tem zakonu in o posledicah, če bi dejanje opustil.
15. člen
Sodišče si mora prizadevati, da se postopek
izvede brez zavlačevanja in da onemogoči kakršnokoli zlorabo pravic, ki jih
imajo udeleženci v postopku.
16. člen
(1) V kazenskem postopku imata
obdolženec in tožilec položaj enakopravnih strank, kolikor ta zakon ne določa
drugače.
(2) Tožilec mora navesti dejstva, na
katera opira svoj zahtevek in predlagati dokaze, s katerimi ta dejstva
dokazuje.
(3) Obdolženec ima pravico navajati
dejstva in predlagati dokaze, ki so mu v korist.
17. člen
(1) Sodišče in državni organi, ki
sodelujejo v kazenskem postopku, morajo po resnici in popolnoma ugotoviti
dejstva, pomembna za izdajo zakonite odločbe.
(2) Enako pazljivo morajo preizkusiti
in ugotoviti tako dejstva, ki obdolženca obremenjujejo, kakor tudi dejstva, ki
so mu v korist.
18. člen
(1) Pravica sodišča in državnih
organov, ki sodelujejo v kazenskem postopku, da presojajo, ali je podano kakšno
dejstvo ali ne, ni vezana na nobena posebna formalna dokazna pravila in ne z njimi
omejena.
(2) Sodišče ne sme opreti sodne
odločbe na dokaze, ki so bili pridobljeni s kršitvijo ustavno določenih
človekovih pravic in temeljnih svoboščin, kot tudi ne na dokaze, ki so bili
pridobljeni s kršitvijo določb kazenskega postopka in je zanje v tem zakonu
določeno, da se sodna odločba nanje ne more opreti, ali ki so bili pridobljeni
na podlagi takega nedovoljenega dokaza.
18.a člen
Policija, državno tožilstvo, sodišče in
drugi državni organi, strokovnjaki, izvedenci, sodni in drugi tolmači ter poravnalci
morajo med predkazenskim in kazenskim postopkom še posebej skrbno in obzirno
ravnati z oškodovanci, osumljenci, obdolženci in obsojenci, kadar je to
potrebno zaradi njihove ranljivosti, kot na primer starosti, zdravja,
nebogljenosti, ali druge podobne okoliščine.
19. člen
(1) Kazenski postopek se uvede na
zahtevo upravičenega tožilca.
(2) Za dejanja, za katera se storilec
preganja po uradni dolžnosti, je upravičeni tožilec državni tožilec, za
dejanja, za katera se preganja na zasebno tožbo, pa je upravičeni tožilec
zasebni tožilec.
(3) Če državni tožilec spozna, da ni
razlogov za uvedbo ali za nadaljevanje kazenskega postopka, lahko stopi na
njegovo mesto oškodovanec kot tožilec ob pogojih, ki so določeni s tem zakonom.
20. člen
Državni tožilec je dolžan začeti kazenski
pregon, če je podan utemeljen sum, da je storjeno kaznivo dejanje, za katero se
storilec preganja po uradni dolžnosti, kolikor zakon ne določa drugače.
21. člen
(1) V kazenskem postopku sodijo
sodišča zborno.
(2) Pri okrajnem sodišču sodi sodnik
posameznik.
22. člen
Če je predpisano, da ima uvedba kazenskega
postopka za posledico omejitev posameznih pravic in zakon ne določa česa
drugega, nastanejo te posledice s pravnomočnostjo obtožnice; pri kaznivih
dejanjih, za katera je kot glavna kazen predpisana denarna kazen ali zapor do
treh let, pa z dnem, ko je izdana obsodilna sodba, ne glede na to ali je
postala pravnomočna ali ne.
23. člen
(1) Če je uporaba kazenskega zakona
odvisna od predhodne odločitve o kakšnem pravnem vprašanju, za katero je
pristojno sodišče v kakšnem drugem postopku ali kakšen drug državni organ,
lahko sodišče, ki sodi v kazenski zadevi, samo odloči tudi o tem vprašanju po
določbah, ki veljajo za dokazovanje v kazenskem postopku. Odločitev kazenskega
sodišča o takem pravnem vprašanju pa ima učinek samo za kazensko zadevo, ki jo
to sodišče obravnava.
(2) Če je o takem predhodnem vprašanju
že odločilo sodišče v kakšnem drugem postopku ali je o njem odločil kakšen drug
državni organ, taka odločba ne veže kazenskega sodišča glede presoje vprašanja,
ali je bilo določeno kaznivo dejanje storjeno ali ne.
II. poglavje
PRISTOJNOST SODIŠČ
1. Stvarna pristojnost in sestava
sodišč
24. člen
Sodišča sodijo v kazenskih zadevah v mejah
svoje stvarne pristojnosti, ki jo določa zakon.
25. člen
(1) Na prvi stopnji:
1)    
sodijo okrožna sodišča o kaznivih dejanjih, za
katera je v zakonu predpisana kazen zapora petnajstih ali več let, v senatih,
ki jih sestavljajo dva sodnika in trije sodniki porotniki, o kaznivih dejanjih,
za katera je predpisana milejša kazen in o kaznivih dejanjih zoper čast in
dobro ime, storjenih z javno objavo teh dejanj s tiskom, po radiu, televiziji
ali z drugim sredstvom javnega obveščanja, na spletnih straneh ali na javnem
shodu, na gramofonski plošči, zgoščenki, filmu, DVD-ju ali drugih
videosredstvih, zvočnih ali podobnih sredstvih, ki so namenjena širšemu krogu
ljudi, pa v senatih, ki jih sestavljajo en sodnik in dva sodnika porotnika;
1.a)   sodi sodnik posameznik pri
okrožnem sodišču o kaznivih dejanjih iz prejšnje točke v primeru iz 2. točke
drugega odstavka 285.f člena tega zakona;
1.b)   je sodnik pri okrožnem sodišču,
ki je za to določen (v nadaljnjem besedilu: izvenobravnavni sodnik), pristojen
tudi za naslednja procesna dejanja:
a)      
da odloči o žaljivi izjavi (tretji odstavek
78. člena);
b)      
da odloči glede varovanja podatkov (peti
odstavek 154. člena, deveti do enajsti odstavek 219.a člena, prvi do šesti
odstavek 222.a člena);
c)      
da spremeni pravnomočno sodbo tudi brez obnove
kazenskega postopka (peti odstavek
407. člena);
č)     da odloči o spremembi varnostnih ukrepov (drugi odstavek
496. člena);
d)      
da odloči o preklicu pogojne obsodbe in
preklicu pogojne obsodbe z varstvenim nadzorstvom (prvi, tretji in četrti
odstavek 506. člena);
e)      
da odloči o izbrisu obsodbe (peti odstavek
511. člena);
f)da
odloči o prenehanju varnostnih ukrepov (četrti odstavek 513. člena);
2)    
sodi sodnik posameznik pri okrajnem sodišču o
kaznivih dejanjih, za katera je kot glavna kazen predpisana denarna kazen ali
kazen zapora do treh let;
3)    
je sodnik posameznik pri okrajnem sodišču v
postopku o izrednih pravnih sredstvih ter v posebnih postopkih pristojen tudi
za naslednja procesna dejanja, za katera je sicer po določbah tega zakona
pristojen predsednik senata, izvenobravnavni sodnik ali senat iz šestega odstavka tega člena:
a)      
da odloči o zahtevi za obnovo kazenskega
postopka (prvi odstavek 412. člena);
b)      
(črtana);
c)      
da zavrže zahtevo za varstvo zakonitosti (drugi
odstavek 422. člena);
č)     da odloči o spremembi varnostnih ukrepov (drugi odstavek
496. člena);
d)      
da odloči o preklicu pogojne obsodbe (tretji in
četrti odstavek 506. člena);
e)      
da odloči o izbrisu obsodbe (peti odstavek 511.
člena);
f)       
da odloči o prenehanju varnostnih ukrepov
(četrti odstavek 513. člena).
(2) Na drugi stopnji sodijo višja
sodišča v senatih, ki jih sestavljajo trije sodniki.
(3) Na tretji stopnji sodi vrhovno
sodišče v senatu, ki ga sestavlja pet sodnikov.
(4) Dejanja v preiskavi opravlja
preiskovalni sodnik okrožnega sodišča, preiskovalna dejanja v postopku pred
okrajnim sodiščem pa opravlja sodnik posameznik tega sodišča.
(5) Predsednik sodišča in predsednik
senata odločata v primerih, ki so določeni v tem zakonu. Predsednik sodišča
lahko z letnim razporedom pooblasti drugega sodnika tega sodišča za odločanje o
zadevah določene vrste, za katere je pristojen po tem zakonu.
(6) V senatu, ki ga sestavljajo trije
sodniki, odločajo okrožna sodišča o pritožbah zoper sklepe preiskovalnega
sodnika okrožnega in sodnika posameznika okrajnega sodišča, kadar opravlja
preiskovalna dejanja in zoper druge sklepe, če je tako določeno v tem zakonu,
odločajo na prvi stopnji zunaj glavne obravnave, izvajajo postopek in izdajajo
sodbe po določbah 517. člena tega zakona ter dajejo predloge v primerih, ki so
določeni v tem ali v kakšnem drugem zakonu.
(7) V senatu, ki
ga sestavljajo trije sodniki, odloča vrhovno sodišče o pritožbi zoper sklep
sodišča druge stopnje glede pripora (sedmi odstavek 392. člena ter tretji
in četrti odstavek 394. člena). V senatu, ki ga sestavlja pet sodnikov,
odloča vrhovno sodišče o pritožbi zoper sklep o odreditvi pripora (četrti
odstavek 399. člena v zvezi s četrtim odstavkom 394. člena in drugim
odstavkom 398. člena).
(8) O
predlogu za zavrnitev zahteve za varstvo zakonitosti kot očitno neutemeljene
(drugi odstavek 421. in drugi odstavek 425. člena), odloča vrhovno sodišče
v senatu, ki ga sestavljajo trije sodniki. O zahtevi za varstvo zakonitosti
odloča vrhovno sodišče v senatu, ki ga sestavlja pet sodnikov, če pa je zahteva
vložena zoper odločbo iz tretjega odstavka tega člena, pa odloča o tem senat, ki
ga sestavlja sedem sodnikov. O zahtevi za varstvo zakonitosti zoper pravnomočno
odločbo o priporu iz četrtega odstavka 420. člena tega zakona odloča
vrhovno sodišče v senatu treh sodnikov, razen če je pripor odredilo sodišče
druge stopnje (četrti odstavek 394. člena) ali če je bil pripor podaljšan
s sklepom senata vrhovnega sodišča (drugi odstavek 205. člena). V tem
primeru o zahtevi za varstvo zakonitosti odloča vrhovno sodišče v senatu petih
sodnikov.
(9) V senatu, ki ga sestavljajo trije
sodniki, odloča vrhovno sodišče o pritožbi zoper sklep o kaznovanju, ki ga je
izdalo višje sodišče in o pritožbi zoper sklep o kaznovanju, ki ga je izdal
predsednik vrhovnega sodišča (peti odstavek 78. člena).
2. Krajevna pristojnost
26. člen
(1) Krajevno pristojno je praviloma
sodišče, na katerega območju je bilo kaznivo dejanje storjeno ali poskušeno.
(2) Zasebna tožba se lahko vloži tudi
pri sodišču, na katerega območju ima obdolženec stalno ali začasno
prebivališče.
(3) Če je bilo kaznivo dejanje
storjeno ali poskušeno na območjih raznih sodišč ali na meji teh območij ali če
je negotovo, na katerem območju je bilo storjeno ali poskušeno, je pristojno
tisto sodišče, ki je na zahtevo upravičenega tožilca prvo začelo postopek; če
se postopek še ni začel, pa sodišče, pri katerem je bila najprej zahtevana
uvedba postopka.
27. člen
Če je bilo kaznivo dejanje storjeno na
domači ladji ali na domačem letalu medtem, ko je bila ladja v domačem
pristanišču oziroma ko je bilo letalo na domačem letališču, je pristojno
sodišče, na katerega območju je pristanišče oziroma letališče. V drugih
primerih, ko je bilo kaznivo dejanje storjeno na domači ladji ali na domačem
letalu, pa je pristojno sodišče, na katerega območju je domovno pristanišče
ladje oziroma domovno letališče letala, ali sodišče, na katerega območju je
domače pristanišče oziroma letališče, kjer se ladja oziroma letalo prvič
ustavi.
28. člen
(1) Če je bilo kaznivo dejanje
storjeno s tiskom, je pristojno sodišče, na katerega območju je bil spis
natisnjen. Če ta kraj ni znan ali če je bil spis natisnjen v tujini, je
pristojno sodišče, na katerega območju se tiskani spis razširja.
(2) Če je po zakonu odgovoren pisec
spisa, je pristojno tudi sodišče kraja, v katerem ima pisec stalno
prebivališče, ali sodišče kraja, v katerem se je pripetil dogodek, na katerega
se spis nanaša.
(3) Določbe
prejšnjih dveh odstavkov se smiselno uporabljajo tudi v primeru, če sta bila
spis ali izjava javno objavljena po radiu, televiziji ali z drugim sredstvom
javnega obveščanja, na spletnih straneh ali na javnem shodu, na gramofonski
plošči, zgoščenki, filmu, DVD-ju ali drugih videosredstvih, zvočnih ali
podobnih sredstvih, ki so namenjena širšemu krogu ljudi.
29. člen
(1) Če kraj storitve kaznivega dejanja
ni znan ali če je ta kraj zunaj ozemlja Republike Slovenije, je pristojno
sodišče, na katerega območju ima obdolženec stalno ali začasno prebivališče.
(2) Če je sodišče, na katerega območju
ima obdolženec stalno ali začasno prebivališče, že začelo postopek, ostane
pristojno, čeprav se je zvedelo za kraj storitve kaznivega dejanja.
(3) Če ni znan kraj storitve kaznivega
dejanja in tudi ne stalno ali začasno prebivališče obdolženca ali če sta oba
zunaj ozemlja Republike Slovenije, je pristojno sodišče, na katerega območju je
bil obdolženec prijet ali se je sam naznanil.
30. člen
Če je kdo storil kazniva dejanja v
Republiki Sloveniji in v tujini, je pristojno sodišče, ki je pristojno za
kaznivo dejanje, storjeno v Republiki Sloveniji.
31. člen
Če se po določbah tega zakona ne da
dognati, katero sodišče je krajevno pristojno, določi vrhovno sodišče eno od
stvarno pristojnih sodišč, pred katerim naj se izvede postopek.
3. Združitev in izločitev postopka
31.a člen
(1) Določbe od prvega do četrtega odstavka
32. člena tega zakona se smiselno uporabljajo tudi v predkazenskem
postopku za osumljenca kaznivih dejanj, za katera se storilec preganja po
uradni dolžnosti in obtožni akt še ni bil vložen na pristojno sodišče ali ni
bila zahtevana uvedba sodne preiskave.
(2) Če so v primeru iz prvega odstavka tega
člena za usmerjanje predkazenskega postopka in pregon osumljenca pristojna
različna okrožna državna tožilstva, je praviloma pristojno okrožno državno
tožilstvo, ki je prvo prejelo kazensko ovadbo. Če so za usmerjanje
predkazenskega postopka in pregon osumljenca pristojni različni državni tožilci
istega okrožnega državnega tožilstva, je praviloma pristojen državni tožilec,
ki je prvi prejel kazensko ovadbo. Nadaljnje kazenske ovadbe, za katere je
smotrno izvesti enoten predkazenski postopek in vložiti enoten obtožni akt, se
posredujejo pristojnemu državnemu tožilcu, ki z njimi ravna po tretjem odstavku
tega člena.
(3) V primerih iz prvega odstavka tega
člena se izvede enoten predkazenski postopek in vloži enoten obtožni akt, razen
če bi bilo to nesmotrno oziroma bi oteževalo uspešno izvedbo predkazenskega in
kazenskega postopka.
(4) Določbe tega člena se ne uporabljajo za
zadeve iz pristojnosti Specializiranega državnega tožilstva Republike
Slovenije.
(5) Podrobnejša pravila o načinu
združevanja določa Državnotožilski red.
32. člen
(1) Če je ista oseba obdolžena več
kaznivih dejanj in je za nekatera od njih pristojno okrajno sodišče, za druga
pa okrožno sodišče, je pristojno okrožno sodišče; če so pristojna sodišča iste
vrste, je pristojno tisto sodišče, ki je na zahtevo upravičenega tožilca prvo
začelo postopek, če se postopek še ni začel, pa sodišče, pri katerem je bila
najprej zahtevana uvedba postopka.
(2) Po prejšnjem odstavku se določi
pristojnost tudi v primeru, če je obenem tudi oškodovanec storil kaznivo dejanje
proti obdolžencu.
(3) Za sostorilce je praviloma
pristojno sodišče, ki je kot pristojno za enega od njih prvo začelo postopek.
(4) Sodišče, ki je pristojno za
storilce kaznivega dejanja, je praviloma pristojno tudi za udeležence,
prikrivalce, tiste, ki so pomagali storilcu po kaznivem dejanju in za tiste, ki
niso naznanili, da se pripravlja kaznivo dejanje, oziroma niso naznanili
kaznivega dejanja ali storilca.
(5) V
primerih iz prvega do četrtega odstavka tega člena ali če pred istim sodiščem
tečejo ločeno postopki zoper isto osebo za več kaznivih dejanj ali zoper več
oseb za isto kaznivo dejanje, se izvede praviloma enoten postopek in se izda
ena sama sodba. Izjemoma lahko na predlog strank, sodnika posameznika,
preiskovalnega sodnika ali predsednika senata, predsednik sodišča, ki je
pristojno za enoten postopek, odloči, da se ne izvede enoten postopek, če bi to
oteževalo uspešno izvedbo kazenskega postopka, če bi bilo to nesmotrno ali v
nasprotju z drugimi tehtnimi razlogi. Zoper sklep, s katerim je predsednik
sodišča sprejel ali zavrnil predlog, da se ne izvede enoten postopek, ni
pritožbe.
(6) Sodišče lahko odloči, naj se
izvede enoten postopek in izda ena sama sodba tudi v primeru, če je več oseb
obdolženih za več kaznivih dejanj, vendar samo tedaj, če je med storjenimi
kaznivimi dejanji medsebojna zveza in če so podani isti dokazi. Če je za
nekatera od teh kaznivih dejanj pristojno okrožno sodišče, za druga pa okrajno
sodišče, se sme izvesti enoten postopek samo pred okrožnim sodiščem.
(7) O
združitvi postopka v primeru iz prejšnjega odstavka tega člena odloča sodišče,
ki je pristojno za enoten postopek. Zoper sklep, s katerim je sodišče odredilo
združitev postopka, ali zavrnilo predlog za združitev postopka, ni pritožbe.
33. člen
(1) Sodišče, ki je pristojno po
prejšnjem členu, lahko do konca glavne obravnave iz tehtnih razlogov ali zaradi
smotrnosti odloči, da se postopek o posameznih kaznivih dejanjih ali zoper
posamezne obdolžence izloči in dokonča posebej, ali pa odstopi drugemu
pristojnemu sodišču.
(2) Zoper sklep, s katerim je sodišče
odredilo izločitev postopka ali zavrnilo predlog za izločitev postopka, ni
pritožbe.
3.a Prenos stvarne pristojnosti
33.a člen
(1) Specializirani oddelek okrožnega
sodišča, ki opravlja preiskavo in sodi v zahtevnejših zadevah organiziranega in
gospodarskega kriminala, terorizma, korupcijskih in drugih podobnih kaznivih
dejanj, v katerih obtožni akt vloži državno tožilstvo, pristojno za pregon
storilcev navedenih kaznivih dejanj (v nadaljnjem besedilu: specializirani oddelek),
lahko predlaga vrhovnemu sodišču, da se posamezna zadeva prenese v obravnavo
okrožnemu sodišču, če je to primerno ob upoštevanju stopnje zahtevnosti,
zapletenosti in pomena zadeve, smotrnosti obravnavanja ter drugih podobnih
tehtnih razlogov. Vrhovno sodišče lahko zadevo prenese v obravnavo kateremu
koli izmed okrožnih sodišč. Določbe tega odstavka se smiselno uporabljajo tudi
v primeru, če se posamezna zadeva prenese v obravnavno drugemu specializiranemu
oddelku.
(2) Zoper sklep iz prejšnjega odstavka ni
pritožbe.
4. Prenos krajevne pristojnosti
34. člen
(1) Če pristojno sodišče iz pravnih
ali stvarnih razlogov ne more postopati, mora to sporočiti neposredno višjemu
sodišču, ki določi drugo pristojno sodišče na svojem območju.
(2) Zoper sklep iz prejšnjega odstavka
ni pritožbe.
35. člen
(1) Skupno neposredno višje sodišče,
lahko določi za postopek drugo stvarno pristojno sodišče na svojem območju, če
je očitno, da se bo tako lažje izvedel postopek, ali če so za to drugi tehtni
razlogi.
(2) Sklep po prejšnjem odstavku lahko
izda sodišče na predlog preiskovalnega sodnika, sodnika posameznika ali
predsednika senata ali pa na predlog obdolženca, oškodovanca, zasebnega tožilca
ali državnega tožilca, ki je pristojen za postopek pred sodiščem, ki odloča o prenosu
krajevne pristojnosti, če teče kazenski postopek na zahtevo državnega tožilca.
(3) Zoper sklep iz prvega odstavka tega
člena ni pritožbe.
5. Posledice nepristojnosti in spor o
pristojnosti
36. člen
(1) Sodišče mora paziti na svojo
stvarno in krajevno pristojnost. Brž ko zapazi, da ni pristojno, se izreče za
nepristojno in pošlje po pravnomočnosti sklepa zadevo pristojnemu sodišču.
(2) Če okrožno sodišče ugotovi med
glavno obravnavo, da je za sojenje pristojno okrajno sodišče, ne pošlje zadeve
temu sodišču, temveč izvede postopek samo in izda odločbo.
(3) Ko postane obtožnica pravnomočna,
se sodišče ne more več izreči za krajevno nepristojno in tudi stranke ne morejo
več uveljavljati ugovora krajevne nepristojnosti.
(4) Nepristojno sodišče mora opraviti
tista procesna dejanja, ki bi jih bilo nevarno odlašati.
37. člen
(1) Če sodišče, kateremu je bila
zadeva odstopljena kot pristojnemu sodišču, misli, da je pristojno sodišče, ki
mu je zadevo odstopilo, ali kakšno drugo sodišče, sproži postopek, da se odloči
o sporu o pristojnosti.
(2) Če je na pritožbo zoper odločbo
sodišča prve stopnje, s katero se je to izreklo za nepristojno, odločilo
sodišče druge stopnje, je glede pristojnosti vezano na to odločbo tudi sodišče,
ki mu je bila zadeva odstopljena, če je sodišče druge stopnje pristojno za
odločanje o sporu o pristojnosti med temi sodišči.
38. člen
(1) O sporu o pristojnosti med sodišči
odloča skupno neposredno višje sodišče.
(2) Pri odločanju o sporu o
pristojnosti lahko sodišče hkrati po uradni dolžnosti odloči o prenosu krajevne
pristojnosti, če so izpolnjeni pogoji iz prvega odstavka 35. člena tega zakona.
(3) Zoper sklep, s katerim sodišče
odloči o sporu o pristojnosti ali o prenosu krajevne pristojnosti, ni pritožbe.
(4) Dokler se ne odloči o sporu o pristojnosti
med sodišči, mora vsako od njih opravljati tista procesna dejanja, ki bi jih
bilo nevarno odlašati.
III. poglavje
IZLOČITEV
39. člen
(1) Sodnik oziroma sodnik porotnik ne sme
opravljati sodniške dolžnosti: 
1.     
če je s kaznivim dejanjem oškodovan; 
2.     
če je ali je bil z obdolžencem, njegovim
zagovornikom, tožilcem ali oškodovancem, njegovim zakonitim zastopnikom ali
pooblaščencem v zakonski zvezi ali zunajzakonski skupnosti ali v krvnem
sorodstvu v ravni vrsti do kateregakoli kolena, v stranski vrsti do četrtega
kolena ali v svaštvu do drugega kolena; 
3.     
če je ali je bil z obdolžencem, njegovim
zagovornikom, tožilcem ali oškodovancem v razmerju skrbnika, oskrbovanca,
posvojitelja, posvojenca, rejnika ali rejenca; 
4.     
če je v isti kazenski zadevi sodeloval kot
tožilec, zagovornik, zakoniti zastopnik ali pooblaščenec oškodovanca oziroma
tožilca, ali če bil zaslišan kot priča ali kot izvedenec; 
5.     
če je v isti kazenski zadevi sodeloval pri
izdaji odločbe nižjega sodišča ali je pri istem sodišču sodeloval pri izdaji
odločbe, ki se izpodbija s pritožbo ali z zahtevo za varstvo zakonitosti; 
6.     
če so podane okoliščine, ki vzbujajo dvom o
njegovi nepristranskosti. 
(2) Sodnik oziroma sodnik porotnik ne sme
odločati o obtožbi oziroma o pritožbi ali izrednem pravnem sredstvu zoper
odločbo s katero je bilo odločeno o obtožbi: 
1.     
če je v isti kazenski zadevi opravljal
preiskovalna dejanja, ali je sodeloval pri odločanju o ugovoru zoper obtožnico
oziroma o zahtevi predsednika senata po 271. ali 284. členu tega zakona, ali če
je kot sodnik za mladoletnike vodil pripravljalni postopek in je bil podan
predlog za kaznovanje; 
2.     
če se je v postopku pri odločanju o kateremkoli
vprašanju seznanil z dokazom, ki se mora po določbah tega zakona izločiti iz
spisov (83. člen) razen, če vsebina dokaza očitno ni takšna, da bi lahko
vplivala na njegovo odločitev; 
3.     
če je izdal sklep, da se priznanje obdolženca
zavrne (drugi odstavek 285.c člena) oziroma sklep, da se sporazum o priznanju
krivde zavrne (450.č člen).
40. člen
(1) Brž ko sodnik ali sodnik porotnik
ugotovi kakšen razlog za svojo izločitev iz 1. do 5. točke prvega odstavka ter
1. ali 3. točke drugega odstavka prejšnjega člena, ali če misli, da je podan
razlog za njegovo izločitev iz 6. točke prvega odstavka ali iz 2. točke drugega
odstavka prejšnjega člena, mora prenehati z vsakim delom v tej zadevi in to
sporočiti predsedniku sodišča, ki odloči o izločitvi in, če sodnika izloči,
odredi, da se zadeva po pravilih sodnega reda dodeli drugemu sodniku. Če gre za
izločitev predsednika sodišča, v tej zadevi kot predsednik odloča podpredsednik
sodišča, če pa mora biti izločen tudi ta, si predsednik sodišča določi
namestnika izmed sodnikov tega sodišča, če to ni mogoče, pa zahteva od
predsednika neposredno višjega sodišča, naj mu določi namestnika.
(2) Zoper sklep iz prejšnjega odstavka, s
katerim se ugodi zahtevi za izločitev, ni pritožbe. Zoper sklep, s katerim se
zavrne zahteva za izločitev, se sme sodnik ali sodnik porotnik pritožiti. O
pritožbi zoper sklep predsednika okrajnega in okrožnega sodišča odloči senat
(šesti odstavek 25. člena), o pritožbi zoper sklep predsednika višjega in
vrhovnega sodišča pa senat treh sodnikov višjega oziroma vrhovnega sodišča.
(3) Če je treba v zadevi opraviti dejanja,
ki bi jih bilo nevarno odlašati, predsednik sodišča odredi, da jih do odločitve
o zahtevi za izločitev sodnika opravi po pravilih sodnega reda o dodeljevanju
zadev drugi sodnik.
41. člen
(poseg odločbe US
o načinu izvrševanja tega člena)
(1) Izločitev lahko zahtevajo tudi
stranke.
(2) Stranka mora zahtevati izločitev
sodnika ali sodnika porotnika takoj, ko izve za razlog izločitve, vendar
najpozneje do konca glavne obravnave. Med glavno obravnavo sme zahtevati
izločitev sodnika ali sodnika porotnika zaradi razloga iz 6. točke prvega
odstavka ali iz 2. točke drugega odstavka 39. člena tega zakona samo, če je
razlog izločitve nastal po začetku glavne obravnave; če je bil podan že prej,
pa le, če stranki ni bil in tudi ni mogel biti znan.
(3) Izločitev sodnika višjega sodišča lahko
zahteva stranka le do začetka seje senata. Če se pred sodiščem druge stopnje
opravi obravnava (380. člen), se glede zahteve stranke za izločitev sodnika
smiselno uporabljajo določbe prejšnjega odstavka.
(4) Stranka more zahtevati izločitev
le poimensko določenega sodnika ali sodnika porotnika, ki postopa v zadevi,
oziroma sodnika višjega sodišča.
(5) Stranka mora v zahtevi navesti
okoliščine, zaradi katerih misli, da je podana kakšna zakonska podlaga za izločitev.
V zahtevi za izločitev ne more znova navajati razlogov, ki jih je uveljavljala
že v prejšnji zahtevi, ki pa je bila zavrnjena, ali uveljavljati razlogov, ki
jih je v isti zadevi že uveljavljal sodnik, sodnik porotnik ali druga stranka,
in je bila zahteva iz teh razlogov zavrnjena.
42. člen
(1) O zahtevi za izločitev iz
prejšnjega člena odloči predsednik sodišča.
(2) Če je zahtevana izločitev
predsednika sodišča ali predsednika sodišča in sodnika ali sodnika porotnika,
odloči o izločitvi predsednik neposredno višjega sodišča; če pa je zahtevana
izločitev predsednika vrhovnega sodišča, odloči o izločitvi občna seja tega
sodišča.
(3) Preden se izda sklep o izločitvi,
je treba dobiti izjavo sodnika, sodnika porotnika oziroma predsednika sodišča,
po potrebi pa se opravijo tudi druge poizvedbe.
(4) Zoper sklep, s katerim se ugodi
zahtevi za izločitev, ni pritožbe. Sklep, s katerim se zahteva za izločitev
zavrne, se lahko izpodbija s posebno pritožbo; če je bil tak sklep izdan
po vložitvi obtožbe, pa samo v pritožbi zoper sodbo.
(5) Če je stranka ravnala v nasprotju z
določbami drugega do petega odstavka prejšnjega člena, ali če je iz vsebine
zahteve razvidno, da gre za očitno neutemeljeno zahtevo, podano z namenom
zavlačevanja postopka ali spodkopavanja avtoritete sodišča, se zahteva v celoti
ali deloma zavrže. Sklep, s katerim se zahteva zavrže, izda preiskovalni sodnik
oziroma sodnik ali senat, ki postopa v zadevi. Pri odločanju lahko sodeluje
sodnik ali predsednik sodišča, katerega izločitev se zahteva. Zoper sklep, s
katerim se zahteva zavrže, ni pritožbe.
43. člen
(1) Ko sodnik ali sodnik porotnik zve, da
je zahtevana njegova izločitev, mora takoj prenehati z vsakim nadaljnjim delom
v tisti zadevi, razen če gre za nedovoljeno ali očitno neutemeljeno zahtevo za
izločitev, ki se jo zavrže (peti odstavek 42. člena). Če je treba opraviti
kakšno dejanje, ki bi ga bilo nevarno odlašati, se uporabijo določbe tretjega
odstavka 40. člena tega zakona.
(2) Če se zahtevi za izločitev sodnika ali
sodnika porotnika ugodi, dejanja, ki jih je opravil odkar je zvedel, da je
podan izločitveni razlog, niso procesno veljavna.
44. člen
(1) Določbe o izločitvi sodnikov in
sodnikov porotnikov se uporabljajo smiselno tudi za državne tožilce in osebe ki
so po zakonu o državnem tožilstvu upravičene zastopati državnega tožilca v
postopku, zapisnikarje, tolmače in strokovnjake in pa izvedence, če ni zanje
določeno kaj drugega (251. člen). Izločitve državnega tožilca ni mogoče
zahtevati iz razloga po 6. točki prvega odstavka ali 2. točki drugega odstavka
39. člena tega zakona.
(2) O izločitvi državnega tožilca
odloči vodja državnega tožilstva. O izločitvi vodje državnega tožilstva odloči generalni
državni tožilec. O izločitvi generalnega državnega tožilca odloči minister,
pristojen za pravosodje.
(3) O izločitvi zapisnikarjev,
tolmačev, strokovnjakov in izvedencev odloča senat, predsednik senata ali
sodnik.
(4) Kadar opravljajo policisti
preiskovalna dejanja na podlagi tega zakona, odloča o njihovi izločitvi
preiskovalni sodnik. Če sodeluje pri njih zapisnikar, pa odloča o njegovi
izločitvi uradna oseba, ki opravlja dejanja.
IV. poglavje
DRŽAVNI TOŽILEC
45. člen
(1) Glavna pravica in glavna dolžnost
državnega tožilca je preganjanje storilcev kaznivih dejanj.
(2) Glede kaznivih dejanj, za katera
se storilec preganja po uradni dolžnosti, je državni tožilec pristojen:
1)    
da ukrene, kar je potrebno v zvezi z
odkrivanjem kaznivih dejanj in izsleditvijo storilcev ter za usmerjanje
predkazenskega postopka;
2)    
da zahteva preiskavo;
3)    
da vloži in zastopa obtožnico oziroma obtožni
predlog pred pristojnim sodiščem;
4)    
da vlaga pritožbe zoper nepravnomočne sodne
odločbe in izredna pravna sredstva zoper pravnomočne sodne odločbe.
(3) Državni tožilec opravlja tudi
druga dejanja, ki so določena v tem zakonu.
(4) Državni tožilec ima v kazenskem
postopku kot stranka enake pravice kot obdolženec, razen tistih, ki jih ima kot
državni organ.
46. člen
Državni tožilec je pristojen za postopek
pred ustreznim sodiščem v skladu z zakonom o državnem tožilstvu.
47. člen
Krajevna pristojnost državnega tožilca se
določa po določbah, ki veljajo za pristojnost sodišča tistega območja, za
katero je tožilec postavljen.
48. člen
Če bi bilo nevarno odlašati, opravi
procesna dejanja tudi nepristojen državni tožilec, mora pa to takoj sporočiti
pristojnemu državnemu tožilcu.
49. člen
Državni tožilec opravlja vsa procesna
dejanja, za katera je po zakonu upravičen, sam ali po osebah, ki so po zakonu o
državnem tožilstvu upravičene, da ga zastopajo v kazenskem postopku.
50. člen
O sporih o pristojnosti med državnimi
tožilci odloča skupni neposredno višji državni tožilec.
51. člen
Državni tožilec lahko odstopi od pregona do
konca glavne obravnave pred sodiščem prve stopnje, pred višjim sodiščem pa v
primerih, ki so določeni v tem zakonu.
V. poglavje
OŠKODOVANEC IN ZASEBNI TOŽILEC
52. člen
(1) Za kaznivo dejanje, za katero se
storilec preganja na predlog ali na zasebno tožbo, je treba predlog podati
oziroma zasebno tožbo vložiti v šestih mesecih od dneva, ko je upravičenec zvedel za kaznivo dejanje in
storilca.
(2) Če je tožilec vložil zasebno tožbo
zaradi kaznivega dejanja razžalitve, sme obdolženec do konca glavne obravnave
tudi po preteku roka iz prejšnjega odstavka vložiti tožbo zoper tožilca, ki je
razžalitev vrnil (nasprotno tožbo). V takem primeru izda sodišče eno samo
sodbo.
(3) Ob vložitvi zasebne tožbe mora biti
plačana sodna taksa najkasneje v roku, ki ga določi sodišče v nalogu za plačilo
sodne takse. V nalogu sodišče zasebnega tožilca opozori na posledice neplačila
sodne takse iz četrtega odstavka tega člena.
(4) Če v roku iz prejšnjega odstavka sodna
taksa za zasebno tožbo ni plačana in niso izpolnjeni pogoji za oprostitev,
odlog ali obročno plačilo sodne takse, sodišče zasebno tožbo zavrže.
53. člen
(1) Predlog se poda pri državnem
organu, ki je upravičen sprejeti kazensko ovadbo (147. člen), zasebna tožba pa
se vloži pri pristojnem sodišču.
(2) Če je oškodovanec sam podal
kazensko ovadbo, ali predlog za uveljavitev premoženjskopravnega zahtevka v
kazenskem postopku, se šteje, da je s tem podal tudi predlog za pregon.
(3) Če je oškodovanec podal kazensko
ovadbo ali predlog za pregon, med postopkom pa se ugotovi, da gre za kaznivo
dejanje, za katero se storilec preganja na zasebno tožbo, se šteje ovadba
oziroma predlog za pravočasno zasebno tožbo, če je podana v roku, ki je
predpisan za zasebno tožbo. Pravočasno vložena zasebna tožba pa se šteje za
pravočasen predlog oškodovanca, če se med postopkom ugotovi, da gre za kaznivo
dejanje, za katero se storilec preganja na predlog.
54. člen
(1) Za mladoletne
osebe in osebe, ki niso poslovno sposobne, poda
predlog oziroma vloži zasebno tožbo njihov zakoniti zastopnik.
(2) Mladoletna
oseba, ki je dopolnila šestnajst let, lahko sama poda predlog ali vloži zasebno
tožbo.
55. člen
Če oškodovanec ali zasebni tožilec umre
medtem, ko teče rok za predlog ali zasebno tožbo, ali umre med postopkom, lahko
njegov zakonec, ali oseba, s katero je živel v zunajzakonski skupnosti, otroci,
starši, posvojenci, posvojitelji, bratje in sestre, v treh mesecih po njegovi smrti
podajo predlog, vložijo zasebno tožbo oziroma izjavijo, da nadaljujejo
postopek.
56. člen
Če je s kaznivim dejanjem oškodovanih več
oseb, se pregon začne oziroma nadaljuje na predlog oziroma zasebno tožbo
katerekoli od njih.
57. člen
(1) Oškodovanec lahko z izjavo, ki jo poda
sodišču, pred katerim teče postopek, pred tem pa pristojnemu državnemu tožilcu,
umakne predlog za pregon do konca glavne obravnave. Če je izjava podana
nepristojnemu organu, jo ta sprejme in takoj pošlje pristojnemu državnemu tožilcu
ali sodišču.
(2) Zasebni tožilec lahko z izjavo, ki jo
poda sodišču, pred katerim teče postopek, umakne zasebno tožbo do konca glavne
obravnave.
(3) V primerih iz prejšnjih odstavkov
oškodovanec in zasebni tožilec izgubita pravico, da vnovič podata predlog
oziroma vložita tožbo.
58. člen
(1) Če zasebni tožilec ne pride na
glavno obravnavo, čeprav je bil v redu povabljen, ali mu vabila ni bilo mogoče
vročiti, ker sodišču ni prijavil spremembe naslova ali prebivališča, se šteje,
da je tožbo umaknil.
(2) Predsednik senata dovoli vrnitev v
prejšnje stanje zasebnemu tožilcu, ki iz opravičenega vzroka ni mogel priti na
glavno obravnavo ali pravočasno obvestiti sodišča o spremembi naslova ali
prebivališča, če v osmih dneh po prenehanju ovire poda prošnjo za vrnitev v
prejšnje stanje.
(3) Po preteku treh mesecev od dneva
zamude se ne more več zahtevati vrnitev v prejšnje stanje.
(4) Zoper sklep, s katerim se dovoli
vrnitev v prejšnje stanje, ni pritožbe.
(5) Sklep o ustavitvi kazenskega postopka,
izdan na podlagi prvega odstavka tega člena, postane pravnomočen po preteku
rokov iz drugega in tretjega odstavka tega člena.
59. člen
(1) Oškodovanec in zasebni tožilec
imata pravico opozoriti med preiskavo na vsa dejstva in predlagati dokaze, ki
so pomembni za to, da se ugotovi kaznivo dejanje, izsledi storilec kaznivega
dejanja in ugotovijo njuni premoženjskopravni zahtevki.
(2) Na glavni obravnavi imata pravico
predlagati dokaze, postavljati obdolžencu, pričam in izvedencem vprašanja,
dajati pripombe in pojasnila glede njihovih izpovedb ter dajati druge izjave in
postavljati druge predloge.
(3) Oškodovanec, oškodovanec kot
tožilec in zasebni tožilec imajo pravico pregledati in prepisati spise in si
ogledati dokazne predmete. Oškodovancu se sme ta pravica odreči, dokler ni
zaslišan kot priča.
(4) Preiskovalni sodnik in predsednik
senata morata seznaniti oškodovanca in zasebnega tožilca s pravicami, ki jih
imata po prvem, drugem in tretjem odstavku tega člena.
60. člen
(1) Če državni tožilec spozna, da ni
podlage za pregon za kaznivo dejanje, za katero se storilec preganja po uradni
dolžnosti, ali če spozna, da ni podlage za pregon katerega izmed ovadenih
udeležencev, mora to v osmih dneh sporočiti oškodovancu in ga poučiti, da lahko
začne pregon sam. Tako ravna tudi sodišče, če je državni tožilec odstopil od
pregona.
(2) Oškodovanec ima pravico začeti
oziroma nadaljevati pregon v 30 dneh, odkar je prejel
sporočilo iz prejšnjega odstavka.
(3) Če državni tožilec umakne
obtožnico, sme oškodovanec, ki prevzame pregon, vztrajati pri vloženi obtožnici
ali pa vložiti novo.
(4) Oškodovanec,
ki ni bil obveščen o tem, da državni tožilec ni začel pregona, sme dati svojo
izjavo za nadaljevanje postopka pred pristojnim sodiščem v tridesetih dneh od
dneva, ko je izvedel, da je državni tožilec zavrgel ovadbo. Oškodovanec, ki ga
sodišče ni obvestilo o tem, da je državni tožilec odstopil od pregona, sme dati
svojo izjavo za nadaljevanje pregona pred pristojnim sodiščem v tridesetih dneh
od dneva, ko je izvedel, da je državni tožilec odstopil od pregona, pri čemer
se smiselno uporabljajo določbe drugega do četrtega odstavka 61. člena
tega zakona.
(5) Ko državni tožilec oziroma sodišče
sporoči oškodovancu, da lahko začne pregon, ga v sporočilu pouči tudi, kaj
lahko ukrene za uresničenje te pravice.
(6) Če oškodovanec kot tožilec umre
medtem, ko teče rok za začetek pregona, ali umre med postopkom, lahko njegov
zakonec oziroma oseba s katero je živel v zunajzakonski skupnosti, otroci,
starši, posvojenci, posvojitelji, bratje in sestre, v treh mesecih po njegovi
smrti začnejo pregon oziroma izjavijo, da nadaljujejo postopek.
61. člen
(1) Če državni tožilec umakne
obtožnico na glavni obravnavi, mora oškodovanec takoj izjaviti, ali namerava
nadaljevati pregon ali ne. Če oškodovanec ni navzoč na glavni obravnavi, čeprav
je bil v redu povabljen, ali mu vabila ni bilo mogoče vročiti, ker sodišču ni
prijavil spremembe naslova ali prebivališča, se šteje, da ne namerava
nadaljevati pregona.
(2) Predsednik senata sodišča prve
stopnje dovoli vrnitev v prejšnje stanje oškodovancu, ki ni bil v redu
povabljen ali je bil v redu povabljen, vendar iz opravičenih razlogov ni mogel
priti na glavno obravnavo, na kateri je bila zaradi umika obtožnice državnega
tožilca izdana sodba, s katero je bila obtožba zavrnjena, če oškodovanec v
osmih dneh po prejemu sodbe prosi za vrnitev v prejšnje stanje in če v tej
prošnji izjavi da nadaljuje pregon. V tem primeru se razpiše nova glavna
obravnava in s sodbo, izdano na podlagi nove glavne obravnave, razveljavi
prejšnja sodba. Če v redu povabljeni oškodovanec ne pride na novo glavno
obravnavo, ostane prejšnja sodba v veljavi.
(3) V primerih iz prejšnjega odstavka
se uporabijo določbe tretjega in četrtega odstavka 58. člena tega zakona.
(4) Sodba, s katero je bila obtožba v
primeru iz prvega odstavka tega člena zavrnjena, postane pravnomočna po preteku
rokov za vložitev prošnje za vrnitev v prejšnje stanje.
61.a člen
(1) Če gre za kaznivo dejanje, ki se
preganja na predlog oškodovanca, predsednik senata sodišča prve stopnje dovoli
vrnitev v prejšnje stanje oškodovancu, ki je bil v redu povabljen kot priča ter
iz opravičenih razlogov ni mogel priti na glavno obravnavo in tega pravočasno
sporočiti sodišču, zaradi česar se je skladno s tretjim odstavkom 306. člena
tega zakona štelo, da je umaknil predlog za pregon in je bila po začetku glavne
obravnave izdana sodba, s katero je bila obtožba zavrnjena, če oškodovanec
prosi za vrnitev v prejšnje stanje v osmih dneh po prejemu sodbe. V tem primeru
se razpiše nova glavna obravnava in s sodbo, izdano na podlagi nove glavne
obravnave, razveljavi prejšnja sodba. Če na novo glavno obravnavo v redu
povabljeni oškodovanec kot priča ne pride, ostane prejšnja sodba v veljavi.
(2) V primeru iz prejšnjega odstavka se
uporabijo določbe tretjega in četrtega odstavka 58. člena tega zakona in
četrtega odstavka prejšnjega člena.
(3) Če se v primeru iz prvega odstavka tega
člena pred začetkom glavne obravnave izda sklep o ustavitvi postopka ali se tak
sklep izda, ker oškodovanec v okoliščinah iz prvega odstavka tega člena ne
pride na narok za zaslišanje in se skladno s prvim odstavkom 244. člena tega
zakona šteje, da je umaknil predlog za pregon, se smiselno uporabijo določbe
drugega do petega odstavka 58. člena tega zakona.
62. člen
(1) Če oškodovanec v zakonskem roku ne
začne ali ne nadaljuje pregona ali če oškodovanec kot tožilec ne pride na
glavno obravnavo, čeprav je bil v redu povabljen, ali mu vabila ni bilo mogoče
vročiti, ker sodišču ni prijavil spremembe naslova ali prebivališča, se šteje,
da je odstopil od pregona.
(2) Če oškodovanec kot tožilec ne
pride na glavno obravnavo, čeprav je bil v redu povabljen, se uporabijo določbe
drugega do četrtega odstavka 58. člena tega zakona.
62.a člen
(1) Sodišče lahko opraviči izostanek
oškodovancu, oškodovancu kot tožilcu ali zasebnemu tožilcu (drugi odstavek
58. člena, drugi odstavek 61. člena, prvi odstavek 61.a člena in
drugi odstavek 62. člena), če so za to opravičljivi razlogi, ki onemogočajo
njegov prihod na sodišče.
(2) Kadar se osebe iz prejšnjega odstavka
sklicujejo na zdravstvene razloge, sodišče pri presoji upravičenosti razlogov
uporablja peti in šesti odstavek 193. člena tega zakona.
63. člen
(1) Oškodovanec kot tožilec ima iste
pravice kot državni tožilec, razen tistih, ki jih ima državni tožilec kot državni
organ.
(2) V postopku, ki teče na zahtevo
oškodovanca kot tožilca, ima državni tožilec pravico, da do konca glavne
obravnave sam prevzame pregon in zastopanje obtožbe.
64. člen
(1) Če je oškodovanec mladoletna oseba ali oseba, ki ni poslovno sposobna, je njegov zakoniti zastopnik upravičen podajati vse izjave in
opravljati vsa dejanja, ki jih je po tem zakonu upravičen podajati oziroma
opravljati oškodovanec.
(2) Oškodovanec, ki je dopolnil
šestnajst let, je upravičen sam podajati izjave in opravljati procesna dejanja.
(3) Če starost oškodovanca ni jasna in
obstaja verjetnost, da gre za mladoletno osebo, se šteje, da je oškodovanec
mladoletna oseba.
65. člen
(1) Zasebni tožilec, oškodovanec in
oškodovanec kot tožilec ter njihovi zakoniti zastopniki smejo izvrševati svoje
pravice v postopku tudi po pooblaščencu.
(2) (prenehal
veljati)
(3) V kazenskem
postopku, ki teče zaradi kaznivih dejanj zoper spolno nedotakljivost iz XIX.
poglavja, kaznivih dejanj zoper zakonsko zvezo, družino in otroke iz XXI.
poglavja Kazenskega zakonika, kaznivega dejanja spravljanja v suženjsko
razmerje po 112. členu in kaznivega dejanja trgovine z ljudmi po
113. členu Kazenskega zakonika, mora imeti mladoletni oškodovanec ves čas
od uvedbe kazenskega postopka dalje pooblaščenca, ki skrbi za njegove pravice,
še posebej v zvezi z zaščito njegove integritete med zaslišanjem in
uveljavljanjem premoženjskopravnega zahtevka. Mladoletni oškodovanec kaznivih dejanj
iz prejšnjega stavka mora imeti pooblaščenca tudi, kadar je zaslišan v
predkazenskem postopku. Mladoletnemu oškodovancu, ki pooblaščenca še nima,
postavi pooblaščenca sodišče po uradni dolžnosti izmed odvetnikov.
(4) V
predkazenskem in kazenskem postopku je lahko ob mladoletnem oškodovancu, ob
oškodovancu, ki je žrtev nasilja, ali ob drugem oškodovancu, če to terjajo
narava in teža kaznivega dejanja, njegove osebne okoliščine ali stopnja njegove
ogroženosti, oseba, ki si jo oškodovanec sam izbere, razen če bi bilo to v
nasprotju z interesi uspešne izvedbe predkazenskega ali kazenskega postopka ali
koristmi oškodovanca.
(5) Organ, ki vodi predkazenski in kazenski
postopek, oškodovancu omogoči, da ne pride do neželenega stika z osumljencem
ali obdolžencem, razen če je stik nujno potreben zaradi uspešne izvedbe
predkazenskega ali kazenskega postopka.
65.a člen
(1) Oškodovanca pristojni organ v
predkazenskem ali kazenskem postopku ob prvem stiku seznani z načinom
obveščanja glede informacij o:
-      
brezplačni zdravstveni, psihološki in drugi
pomoči in podpori;
-      
pomoči in ukrepih po zakonu, ki ureja preprečevanje
nasilja v družini;
-      
zaščitnih in drugih ukrepih za zagotavljanje
osebne varnosti po tem zakonu in zakonu, ki ureja zaščito prič;
-      
pravicah iz 65. člena tega zakona ter
pravici do brezplačne pravne pomoči po zakonu, ki ureja brezplačno pravno
pomoč;
-      
možnostih za povrnitev škode po tem zakonu in
po zakonu, ki ureja odškodnino žrtvam kaznivih dejanj;
-      
plačilu in povrnitvi stroškov oškodovanca po
92. členu tega zakona;
-      
pravici do tolmačenja in prevajanja po tem
zakonu;
-      
možnosti prikritja podatka o naslovu ali
prebivališču;
-      
kontaktni osebi pristojnega organa, s katero
lahko komunicira o svoji zadevi;
-      
morebitnih drugih pravicah ali ugodnostih, ki
so lahko pomembne za oškodovanca.
(2) Obseg in vrsta informacij iz prejšnjega
odstavka sta odvisna od osebnih značilnosti in ranljivosti oškodovanca,
njegovih posebnih potreb po zaščiti, narave, teže in okoliščin kaznivega
dejanja ter faze predkazenskega ali kazenskega postopka.
(3) Oškodovanec ima pravico do prejemanja
informacij o stanju predkazenskega oziroma kazenskega postopka ter pravnomočnih
sodb, če zanje zaprosi ali če tako določa zakon (šesti odstavek
363. člena). Pristojni organ v predkazenskem oziroma kazenskem postopku ga
s pravico seznani in to ustrezno zabeleži na način, da se s tem lahko seznanijo
policija, pristojni državni tožilec oziroma sodnik. Obveščanje o stanju
predkazenskega oziroma kazenskega postopka se lahko izvaja prek spletnih
strani.
(4) Oškodovanec zaradi zagotavljanja svoje
osebne varnosti lahko zaprosi za obveščanje o izpustitvi oziroma pobegu
osumljenca ali obdolženca iz hišnega pripora ali iz pripora. S pravico ga ob
prvem stiku v predkazenskem ali kazenskem postopku seznani pristojni organ in seznanitev
ustrezno zabeleži. Obveščanje se lahko zavrne, če bi bil osumljenec ali
obdolženec zaradi tega lahko ogrožen. O pobegu osumljenca ali obdolženca iz
hišnega pripora oškodovanca obvesti policija ali sodišče, o izpustitvi
osumljenca ali obdolženca iz hišnega pripora pa oškodovanca obvesti sodišče. O
izpustitvi oziroma pobegu osumljenca ali obdolženca iz pripora oškodovanca
obvesti zavod iz 210. člena tega zakona. Pristojni organ, ki je zaprosilo
oškodovanca prejel, obvesti policijo, sodišče ali zavod iz 210. člena tega
zakona o zaprosilu in kontaktnih podatkih oškodovanca. Na zaprosilo oškodovanca
se po tem odstavku obvešča tudi center za socialno delo.
(5) Od oškodovanca, ki ni podal ovadbe, se
ob prvem stiku s pristojnim organom pridobi osebno ime, dan, mesec in leto
rojstva, enotno matično številko (v nadaljnjem besedilu: EMŠO), naslov ali
prebivališče ter morebitne druge kontaktne podatke. Hkrati se ga opozori na
dolžnost obveščanja o vsaki spremembi naslova ali prebivališča (66. člen)
in pravico do prevzema pregona (60., 62. in 433. člen), kar se ustrezno
zaznamuje.
(6) Odločitev o prejemanju informacij iz
tretjega in četrtega odstavka tega člena lahko oškodovanec kadarkoli med
predkazenskim in kazenskim postopkom spremeni, kar pristojni organ ustrezno
zabeleži na način, da se s tem lahko seznanijo drugi pristojni organi iz
tretjega in četrtega odstavka tega člena.
(7) Osebam iz drugega stavka šeste alineje
144. člena tega zakona se omogoči dostop do pomoči iz prve in druge
alineje prvega odstavka tega člena tudi, če se ne štejejo za oškodovanca po tem
zakonu, kadar so izkazane posebne potrebe po zaščiti in je to utemeljeno z
obsegom škode, povzročene oškodovancu; dostop do ukrepov iz tretje alineje
prvega odstavka tega člena pa pod pogoji iz 141.a ali 240.a člena tega
zakona.
66. člen
(1) Zasebni tožilec, oškodovanec kot
tožilec in oškodovanec ter njihovi zakoniti zastopniki in pooblaščenci morajo
sporočiti sodišču vsako spremembo naslova ali prebivališča, oškodovanec ter njegov zakoniti zastopnik in pooblaščenec pa morajo
vsako spremembo naslova ali prebivališča sporočiti tudi državnemu tožilstvu
(60. člen).
(2) Oškodovanec, njegov zakoniti zastopnik
in pooblaščenec lahko pisno zahtevajo, da se podatek o naslovu ali prebivališču
oškodovanca ne razkrije obdolžencu ali drugim neupravičenim osebam oziroma da
pooblaščene osebe to ohranijo v tajnosti, če je to upravičeno zaradi razmerja
med oškodovancem in osumljencem oziroma obdolžencem ali zaradi narave ali teže
kaznivega dejanja.
(3) Sodišče lahko na podlagi pisne zahteve
iz prejšnjega odstavka s sklepom odloči, da se osumljencu oziroma obdolžencu in
drugim neupravičenim osebam ne dovolita pregled in prepis podatka o naslovu ali
prebivališču oškodovanca v spisu (128. člen tega zakona), da se ta podatek
v listinah zakrije; da se podatek o njegovem naslovu, če ta še ni pridobljen,
pridobi zunaj njegovega zaslišanja (240. člen tega zakona); ter opozori
osebe, ki se morajo v okviru svojega dela seznaniti s podatkom o naslovu
oškodovanca, da so ga dolžne ohraniti v tajnosti. Zoper sklep iz prejšnjega
stavka ni posebne pritožbe.
(4) Drugi in tretji odstavek tega člena se
smiselno uporabljata tudi pred drugimi organi v predkazenskem in kazenskem
postopku, ki razpolagajo s podatkom o naslovu oškodovanca.
VI. poglavje
ZAGOVORNIK
67. člen
(1) Obdolženec sme imeti zagovornika
ves čas, ko teče kazenski postopek.
(2) Obdolženca
je treba pred prvim zaslišanjem poučiti, da ima pravico vzeti si zagovornika in
da je zagovornik lahko navzoč pri njegovem zaslišanju ter da ima pravico do
brezplačne pravne pomoči v skladu z določbami zakona, ki ureja brezplačno
pravno pomoč.
(3) Zagovornika smejo najeti
obdolžencu tudi njegov zakoniti zastopnik, zakonec oziroma oseba, s katero živi
v zunajzakonski skupnosti, krvni sorodnik v ravni vrsti, posvojitelj,
posvojenec, brat, sestra in rejnik.
(4) Za zagovornika se sme vzeti samo
odvetnik, njega pa lahko nadomešča odvetniški kandidat. Pred vrhovnim sodiščem
sme biti zagovornik samo odvetnik.
(5) Zagovornik mora predložiti organu,
pred katerim teče postopek, pooblastilo. Obdolženec lahko da zagovorniku
pooblastilo tudi ustno na zapisnik pri organu, pred katerim teče postopek.
68. člen
(1) V isti kazenski zadevi zagovornik
ne more zagovarjati dveh ali več obdolžencev.
(2) Posamezen obdolženec ima lahko več
zagovornikov, šteje pa se, da je obramba zagotovljena, če v postopku sodeluje
eden izmed zagovornikov.
69. člen
(1) Zagovornik ne sme biti
oškodovanec, zakonec oškodovanca ali tožilca oziroma oseba, s katero
oškodovanec ali tožilec živi v zunajzakonski skupnosti, in ne njihov krvni
sorodnik v ravni vrsti do kateregakoli kolena, v stranski vrsti do četrtega
kolena ali sorodnik po svaštvu do drugega kolena.
(2) Zagovornik tudi ne sme biti, kdor
je povabljen kot priča, razen če je po tem zakonu oproščen dolžnosti pričevanja
in če izjavi, da ne bo pričal, ali če se zagovornik zaslišuje kot priča v
primeru iz 2. točke 235. člena tega zakona.
(3) Zagovornik tudi ne sme biti, kdor
je bil v isti zadevi sodnik ali državni tožilec.
70. člen
(1) Če je obdolženec nem, gluh ali
sicer nezmožen, da se sam uspešno brani, ali če teče zoper njega kazenski
postopek zaradi kaznivega dejanja, za katero je v zakonu predpisana kazen tridesetih
let zapora ali dosmrtnega zapora ali če je po 157.
členu tega zakona priveden k preiskovalnemu sodniku, mora imeti zagovornika že
pri prvem zaslišanju.
(2) Obdolženec mora imeti zagovornika pri
postopku po 204.a členu tega zakona in ves čas, dokler traja zoper njega
odrejeni pripor.
(3) Obdolženec mora imeti zagovornika
ob vročitvi obtožnice, če gre za kaznivo dejanje, za katerega je v zakonu
predpisana kazen osmih let zapora ali hujša kazen in v drugih primerih,
določenih v tem zakonu.
(4) Če si obdolženec v primerih
obvezne obrambe iz prejšnjih odstavkov ne vzame zagovornika sam, mu ga
predsednik sodišča postavi po uradni dolžnosti za nadaljnji potek kazenskega
postopka do pravnomočnosti sodbe; če pa mu je bila izrečena kazen zapora tridesetih
let ali dosmrtnega zapora ali če je nem, gluh ali
sicer nezmožen, da se sam uspešno brani – tudi za postopek z izrednimi pravnimi
sredstvi. Če se obdolžencu po uradni dolžnosti postavi zagovornik po vložitvi
obtožnice, se mu to sporoči takrat, ko se mu vroči obtožnica. Če ostane
obdolženec v primeru obvezne obrambe v postopku brez zagovornika, sam pa si ne
vzame drugega zagovornika, mu ga predsednik sodišča, pred katerim teče
postopek, postavi po uradni dolžnosti.
(5) Za zagovornika se lahko postavi
samo odvetnik.
71. člen
(prenehal
veljati)
72. člen
(1) V primerih, ko prenehajo razlogi
obvezne obrambe iz 70. člena tega zakona, kot tudi če si obdolženec namesto
postavljenega zagovornika vzame drugega zagovornika, se postavljeni zagovornik
razreši.
(2) Postavljeni zagovornik sme samo iz
opravičenih razlogov zahtevati razrešitev.
(3) O razrešitvi zagovornika v
primerih iz prvega in drugega odstavka tega člena odloča pred glavno obravnavo
preiskovalni sodnik oziroma predsednik senata, na glavni obravnavi senat, v pritožbenem
postopku pa predsednik senata sodišča prve stopnje oziroma senat, pristojen za
odločanje v postopku o pritožbi. Zoper ta sklep ni pritožbe.
(4) Predsednik sodišča sme na zahtevo
obdolženca ali z njegovo privolitvijo razrešiti postavljenega zagovornika, ki
ne opravlja v redu svoje dolžnosti. Namesto razrešenega zagovornika mu postavi
drugega. O razrešitvi zagovornika se obvesti odvetniška zbornica.
73. člen
Ko je podana zahteva upravičenega tožilca
za kazenski pregon oziroma ko preiskovalni sodnik pred izdajo sklepa o
preiskavi opravi posamezna preiskovalna dejanja, ima zagovornik pravico
pregledati in prepisati spise in si ogledati zbrane dokazne predmete.
74. člen
(1) Če je obdolženec v priporu, si
zagovornik lahko z njim prosto in brez nadzorstva dopisuje in govori.
(2) Na zahtevo priprtega obdolženca iz
prvega odstavka 8. člena tega zakona ali njegovega zagovornika je sodišče
dolžno zagotoviti tolmačenje za zaupni pogovor obdolženca z odvetnikom. 
(3) Na zahtevo obdolženca iz prvega
odstavka 8. člena tega zakona ali njegovega zagovornika sodišče lahko zagotovi
tolmačenje za zaupni pogovor obdolženca z odvetnikom, če oceni, da spoštovanje
jamstev ali pravic v predkazenskem ali kazenskem postopku glede na konkretne
okoliščine primera zahteva tolmačenje tudi v drugih primerih, zlasti kadar se
opravljajo zaslišanja, prepoznava, odloča o varščini ali vlagajo pravna
sredstva. 
(4) Za obdolženca iz drugega in tretjega
odstavka tega člena smiselno veljajo določbe od
sedmega do devetega odstavka 8. člena tega zakona. 
75. člen
(1) Zagovornik je upravičen storiti v
korist obdolženca vse, kar sme storiti obdolženec sam.
(2) Pravice in dolžnosti zagovornika
prenehajo, če obdolženec prekliče pooblastilo.
VII. poglavje
VLOGE IN ZAPISNIKI
76. člen
(1) Zasebne tožbe, obtožnice in
obtožni predlogi oškodovanca kot tožilca, predlogi, pravna sredstva ter druge
izjave ter sporočila se vlagajo pisno (pisna vloga) ali dajejo ustno na
zapisnik. Pisna vloga je vloga, ki je napisana ali natisnjena in lastnoročno
podpisana (vloga v fizični obliki), ali vloga, ki je v elektronski obliki in je
podpisana z elektronskim podpisom, ki je enakovreden
lastnoročnemu podpisu (vloga
v elektronski obliki). Pisna vloga v fizični obliki se
vloži tako, da se pošlje po pošti ali izroči neposredno sodišču. Vloga v
elektronski obliki se vloži tako, da se pošlje po elektronski poti
informacijskemu sistemu e-sodstvo, ki samodejno potrdi njen prejem.
(2) Vloge iz prejšnjega odstavka
morajo biti razumljive in obsegati vse, kar je treba da se dajo obravnavati,
ter podpisane. Vloga, ki je v elektronski obliki, mora biti podpisana z elektronskim podpisom, ki je enakovreden lastnoročnemu podpisu,
lahko pa se ji priložijo tudi v elektronsko obliko
pretvorjeni pisne listine in dokumenti, ki so izvorno nastali v elektronski
obliki.
(3) Če ni v tem zakonu drugače
določeno, zahteva sodišče od vložnika vloge, ki je nerazumljiva ali ne obsega
vsega, kar je treba, da bi se dala obravnavati, naj jo popravi oziroma dopolni;
če tega v danem roku ne stori, sodišče vlogo zavrže. Če vloga v elektronski
obliki ni primerna za obdelavo na sodišču, le-to v zahtevi vložniku sporoči
tudi predpisano obliko zapisa te vloge.
(4) V zahtevi za popravek oziroma
dopolnitev vloge opozori sodišče vložnika na posledice, če tega ne bi storil.
(5) Minister, pristojen za pravosodje,
predpiše pogoje in način vložitve vlog v elektronski obliki po elektronski
poti, obliko zapisa teh vlog ter organizacijo in delovanje informacijskega
sistema e-sodstvo.
77. člen
(1) Vloge, ki se po tem zakonu vročajo
nasprotni stranki, se morajo izročiti sodišču v toliko izvodih, kolikor jih je
treba za sodišče in drugo stranko.
(2) Če take vloge niso izročene
sodišču v zadostnem številu izvodov, zahteva sodišče od vložnika, naj v
določenem roku izroči zadosti izvodov. Če vložnik ne ravna po naročilu sodišča,
preskrbi sodišče potrebno število izvodov na vložnikove stroške.
(3) Ne glede na določbe prejšnjih odstavkov
se vloge v elektronski obliki pošljejo sodišču v enem izvodu. Sodišče naredi
toliko elektronskih kopij ali izpisov v fizični obliki, kolikor jih je
potrebnih za nasprotno stranko.
78. člen
(1) Sodišče kaznuje z denarno kaznijo
zagovornika, pooblaščenca, zakonitega zastopnika, oškodovanca, zasebnega
tožilca ali oškodovanca kot tožilca, če v vlogi ali govoru žali sodišče ali
koga, ki sodeluje v postopku. Denarna kazen znaša najmanj eno petino zadnje
uradno objavljene povprečne mesečne neto plače v Republiki Sloveniji na
zaposleno osebo, in največ trikratni znesek te plače.
(2) Sklep o izreku denarne kazni izda
preiskovalni sodnik oziroma senat, pred katerim je bila dana žaljiva izjava, če
je žalitev zapisana v vlogi, pa sodnik ali senat, ki naj o njej odloči, razen
če naj o njej odloči vrhovno sodišče.
(3) Če se žaljiva izjava nanaša na sodnika
ali senat, ki bi moral odločiti po prejšnjem odstavku in sodnik ali predsednik
senata oceni, da so izpolnjeni pogoji za kaznovanje, poda predlog za
kaznovanje, o katerem odloči izvenobravnavni sodnik. Če je žalitev zapisana v
vlogi, o kateri odloča vrhovno sodišče, o njej odloči predsednik vrhovnega
sodišča ali izvenobravnavni sodnik v primeru, če se žaljiva izjava nanaša na
predsednika vrhovnega sodišča.
(4) Če se ustna žaljiva izjava nanaša na
sodnika ali senat, pred katerim je bila podana, je treba osebi, ki jo je
podala, omogočiti, da se opredeli do predloga za kaznovanje, ki ga sodnik ali
predsednik senata posreduje izvenobravnavnemu sodniku.
(5) Zoper sklep o izreku denarne kazni je
dovoljena pritožba. O pritožbi zoper sklep o izreku denarne kazni, ki ga je
izdalo višje sodišče, odloči vrhovno sodišče. O pritožbi zoper sklep o izreku
denarne kazni, ki ga je izdal predsednik vrhovnega sodišča, odloči vrhovno
sodišče.
(6) Če državni tožilec koga žali, se o tem
obvesti Vrhovno državno tožilstvo. O kaznovanju odvetnika oziroma odvetniškega
kandidata se obvesti odvetniška zbornica.
(7) Kaznovanje po prvem odstavku tega člena
ne vpliva na pregon in izrek kazni za kaznivo dejanje, ki je bilo storjeno z
žalitvijo.
79. člen
(1) O vsakem dejanju, ki se opravi v
kazenskem postopku, se sestavi zapisnik sproti, ko se dejanje opravlja; če to
ni mogoče, pa neposredno po tem.
(2) Zapisnik piše zapisnikar. Le
tedaj, če se opravlja hišna ali osebna preiskava ali če se opravlja dejanje
zunaj uradnih prostorov organa in ni mogoče dobiti zapisnikarja, lahko piše
zapisnik tudi tisti, ki opravlja dejanje.
(3) Zapisnik, ki ga piše zapisnikar,
se napravi tako, da tisti, ki dejanje opravlja, glasno narekuje zapisnikarju,
kaj naj zapiše v zapisnik. Zapisnik se lahko vodi tudi na drug način, če je
tako določeno s tem zakonom.
(4) Zaslišancu se dovoli, da narekuje
odgovore v zapisnik sam. Ta pravica se mu lahko odreče, če jo zlorablja.
80. člen
(1) V zapisnik se vpiše: naslov
državnega organa, pred katerim se opravlja dejanje, kraj, kjer se opravlja
dejanje, dan in ura, ko se je dejanje začelo in končalo, imena in priimki
navzočih z navedbo, v kakšni lastnosti so navzoči in kazenska zadeva, v kateri
se opravlja dejanje.
(2) Zapisnik mora obsegati bistvene
podatke o poteku in vsebini opravljenega dejanja. Vanj se vpisuje v obliki
pripovedovanja le bistvena vsebina danih izpovedb in izjav. Vprašanja se
vpišejo v zapisnik samo, če je potrebno, da bi se razumel odgovor, ali če to
zahteva tisti, ki je postavil vprašanje. Iz zapisnika mora biti razvidno, kdo
je postavil vprašanje. Če je treba, se v zapisnik dobesedno zapišeta vprašanje,
ki je bilo postavljeno in odgovor nanj. Če so bili pri dejanju zaseženi
predmeti ali spisi, je treba to pripomniti v zapisniku, zasežene stvari pa
priključiti zapisniku ali navesti kdo jih hrani.
(3) Pri dejanjih, kot je ogled, hišna
ali osebna preiskava ali pa prepoznava osebe ali predmetov (242. člen), je
treba vpisati v zapisnik tudi podatke, ki so pomembni glede na naravo takega
dejanja ali so pomembni za ugotovitev istovetnosti posameznih predmetov (opis,
mere in velikost predmetov ali sledov, označbe na predmetih in drugo); če so
bile napravljene skice, risbe, načrti, zvočni ali slikovni posnetki in podobno,
je treba to navesti v zapisniku in jih priložiti zapisniku.
81. člen
(1) Zapisnik se mora pisati v redu; v
njem se ne sme nič izbrisati, dodati ali spreminjati. Prečrtana mesta morajo
ostati čitljiva.
(2) Vse spremembe, popravki in dodatki
se vpišejo na koncu zapisnika in jih morajo potrditi tisti, ki zapisnik podpišejo.
82. člen
(1) Zaslišanec in tisti, ki morajo
biti navzoči pri procesnih dejanjih, ter stranke, zagovornik in oškodovanec, če
so navzoči, imajo pravico prebrati zapisnik ali zahtevati, da se jim prebere.
Na to jih mora opozoriti tisti, ki opravlja dejanje, v zapisniku pa se
pripomni, ali so bili opozorjeni in ali je bil zapisnik prebran. Zapisnik se
prebere vselej, če ni bilo zapisnikarja; to se pripomni v zapisniku.
(2) Zapisnik podpiše zaslišanec. Če
obsega zapisnik več strani, podpiše zaslišanec vsako stran.
(3) Na koncu zapisnika se podpišejo
morebitni tolmač in priče, katerih navzočnost je obvezna pri preiskovalnih
dejanjih, pri osebni ali hišni preiskavi pa tudi tisti, ki je bil preiskan
oziroma čigar stanovanje je bilo preiskano. Če zapisnika ne piše zapisnikar
(drugi odstavek 79. člena), podpišejo zapisnik tisti, ki so bili pri dejanju
navzoči. Če takih ni ali če ne morejo razumeti vsebine zapisnika, pa ga
podpišeta dve priči, razen če ni mogoče zagotoviti, da bi bili navzoči.
(4) Nepismeni odtisne na mestu podpisa
kazalec desne roke, zapisnikar pa zapiše pod odtisom njegovo ime in priimek. Če
se zaradi tega, ker ni mogoče odtisniti desnega kazalca, odtisne kakšen drug
prst ali prst z leve roke, se v zapisniku pripomni, s katerega prsta in s katere
roke je bil vzet odtis.
(5) Če je zaslišanec brez obeh rok,
prebere zapisnik, če je nepismen, pa se mu prebere zapisnik in se to vanj
vpiše. Če zaslišanec noče podpisati zapisnika ali dati prstnega odtisa, se to
zapiše v zapisnik in navede razlog odklonitve.
(6) Če se dejanje ni moglo opraviti
zdržema, se v zapisnik zapišeta dan in ura, kdaj je bilo prekinjeno, ter dan in
ura, kdaj se je nadaljevalo.
(7) Če kdo ugovarja vsebini zapisnika,
se zapišejo v zapisnik tudi ti ugovori.
(8) Zapisnik podpišeta na koncu tisti,
ki je opravil dejanje in zapisnikar.
83. člen
(1) Preden državni tožilec poda
preiskovalnemu sodniku zahtevo za preiskavo (prvi odstavek 168. člena), predlog
za soglasje naj se ne opravi preiskava (prvi odstavek 170. člena), ali vloži
obtožnico brez preiskave (šesti odstavek 170. člena) oziroma obtožni predlog na
podlagi kazenske ovadbe (drugi odstavek 430. člena), ali poda sodniku
posamezniku predlog za opravo posameznih preiskovalnih dejanj (prvi odstavek
431. člena) ali predlog za izdajo kaznovalnega naloga (prvi odstavek 445.a
člena), izloči iz spisov, ki jih pošlje sodišču, obvestila, ki jih je policija
zbrala od osumljenca, preden je bil poučen po četrtem odstavku 148. člena tega
zakona. O opravljeni izločitvi sestavi uradni zaznamek in ga priloži spisom, ki
jih pošlje sodišču, izločena obvestila pa shrani v svojem spisu. Če je h
kazenski ovadbi priložen zapisnik o zaslišanju osumljenca (drugi odstavek 148.a
člena), zapisniki o opravljenih preiskovalnih dejanjih (164. do 166. člen) ali
drugi dokazi, za katere državni tožilec misli, da se na njih ne sme opirati
odločba sodišča, pošlje spise, v katerih so taki dokazi preiskovalnemu sodniku
oziroma sodniku posamezniku, ta pa ravna po določbah drugega in tretjega
odstavka tega člena.
(2) Če je v tem zakonu določeno, da se
sodna odločba ne sme opirati na izpovedbo osumljenca oziroma obdolženca, priče
ali izvedenca, ali na zapisnike, predmete, posnetke, sporočila ali dokazila,
izda preiskovalni sodnik oziroma sodnik, ki opravlja posamezna preiskovalna
dejanja, po uradni dolžnosti ali na predlog stranke sklep, s katerim izloči
navedene dokaze iz spisov takoj, ko ugotovi, da gre za take izpovedbe oziroma
dokaze. Tako ravna tudi glede obvestil iz prejšnjega odstavka, če jih ni že
prej izločil državni tožilec, kot tudi glede obvestil, ki so jih dale policiji
osebe, ki ne smejo biti zaslišane kot priče (235. člen), ali ki so se v skladu
s tem zakonom odrekle pričevanju (236. člen), ali ki po tem zakonu ne bi smele
biti postavljene za izvedenca (251. člen). Stranke
smejo zahtevati izločitev zapisnikov in drugih dokazov do konca
predobravnavnega naroka, če tega naroka ni bilo, pa do začetka glavne
obravnave, kasneje pa samo pod pogojem iz 4. točke tretjega odstavka 285.a
člena tega zakona.
(3) Zoper sklep preiskovalnega sodnika
oziroma sodnika posameznika iz prejšnjega odstavka o izločitvi ali zavrnitvi
predloga stranke za izločitev je dovoljena posebna pritožba. Po pravnomočnosti
sklepa se izločeni zapisniki in drugi izločeni dokazi zaprejo v poseben ovitek
in shranijo ločeno od drugih spisov in jih ni mogoče pregledovati in ne
uporabiti v kazenskem postopku, razen v primerih iz četrtega odstavka tega
člena. O pritožbi odloča sodišče druge stopnje. 
(4) Ne glede na določbo prejšnjega odstavka
sme predsednik sodišča, ki odloča o zahtevi za izločitev sodnika iz razloga po 2. točki drugega odstavka 39. člena
tega zakona, ter senat, ki odloča o pravnem sredstvu zoper odločbo o glavni
stvari, pregledati in uporabiti zapisnike in druge dokaze, ki so bili s
pravnomočnim sklepom izločeni iz spisov, če je to nujno zaradi ugotovitve ali
je podan razlog za izločitev sodnika. Po pregledu in uporabi se mora izločene
zapisnike in druge dokaze spet zapreti v poseben ovitek in na njem naznačiti,
kdo in kdaj jih je pregledal.
(5) Določbe prejšnjega odstavka se smiselno
uporabljajo tudi, ko sodišče druge stopnje odloča o pritožbi zoper sodbo, s
katero se izpodbija tudi sklep o izločitvi dokazov (četrti odstavek 340.
člena).
(6) Če se vodi spis v elektronski obliki,
se izločena obvestila, zapisniki in drugi izločeni dokazi izločijo v
informacijskem sistemu e-sodstvo iz njega in se v informacijskem sistemu e-sodstvo vodijo v posebni mapi tako, da
so dostopni v povezavi z obravnavano zadevo. Če predsednik sodišča ali sodišče
druge stopnje v primeru iz četrtega ali petega odstavka tega člena pregleda in
uporabi te izločene dokaze, jih mora po tem spet shraniti v posebno mapo v
informacijskem sistemu e-sodstvo in na njej označiti, da jih je pregledalo. Te določbe se smiselno
uporabljajo tudi pri drugih določbah tega zakona, ki urejajo izločanje dokazov.
84. člen
(1) Preiskovalni sodnik lahko odredi,
da se preiskovalno dejanje posname z ustreznimi tehničnimi sredstvi za zvočno
ali zvočno-slikovno snemanje, vselej pa se posname
zaslišanje priče, mlajše od 15 let, ki je bila oškodovanec kaznivega dejanja iz
tretjega odstavka 65. člena tega zakona. O tem
mora poprej obvestiti zaslišanca.
(2) Posnetek mora vsebovati podatke iz
prvega odstavka 80. člena tega zakona, podatke, potrebne za identifikacijo
tistega, čigar izjava se snema, in podatek, v kakšni lastnosti daje ta izjavo.
Če se snemajo izjave več oseb, mora biti poskrbljeno, da se da iz posnetka
jasno razpoznati, kdo je dal izjavo.
(3) Če se snemanje preiskovalnega dejanja
prekine, se mora to skupaj s časom prekinitve na posnetku ustrezno označiti.
Enako velja za nadaljevanje in konec snemanja. Če se spremenijo osebe, ki so navzoče pri preiskovalnem dejanju, se
mora to skupaj s časom spremembe na posnetku ustrezno označiti.
(4) Na zahtevo zaslišanega se posnetek
takoj, ko je to tehnično izvedljivo, predvaja. Na naroku ima zaslišani pravico,
da poda pojasnila in pripombe, ki se prav tako posnamejo.
(5) V zapisniku o preiskovalnem
dejanju je treba navesti tudi
kontrolno vrednost in metodo njenega izračuna oziroma na drug ustrezen način
zagotoviti možnost naknadnega preverjanja istovetnosti in integritete posnetih
podatkov ter zapisati, da je bilo dejanje posneto z ustreznim
tehničnim sredstvom za zvočno ali zvočno-slikovno snemanje in kdo je to
napravil, da je bil zaslišanec vnaprej obveščen o snemanju, da je bil posnetek
reproduciran in kje je shranjen posnetek, če ni priložen spisom ali samodejno
zabeležen v informacijskem sistemu e-sodstvo.
(6) Preiskovalni sodnik lahko odredi,
naj se zvočni posnetek v celoti ali deloma prepiše. Prepis mora preiskovalni
sodnik pregledati, potrditi in priključiti zapisniku o opravljenem dejanju.
(7) Zvočne in slikovne posnetke hrani
sodišče, dokler se hrani kazenski spis.
(8) Določbe prvega do sedmega odstavka
tega člena se smiselno uporabljajo tudi, če je kakšno drugo preiskovalno
dejanje, razen zaslišanja, snemano z ustreznim tehničnim sredstvom za zvočno
ali zvočno-slikovno snemanje, ali če preiskovalno dejanje opravlja policija.
84.a člen
(1) Zaslišanje, predobravnavni narok in
narok glavne obravnave ter seja senata se lahko pod pogoji iz 244.a in 304.a
člena tega zakona opravijo tudi z uporabo tehničnih sredstev za prenos slike in
glasu (videokonferenca).
(2) Preiskovalni sodnik, sodnik posameznik
ali predsednik senata lahko ob tem odredi, da se zaslišanje ali narok,
opravljen z videokonferenco, posname z ustreznimi tehničnimi sredstvi za zvočno
ali zvočno-slikovno snemanje. Pri tem se smiselno uporabljajo določbe
84. člena in 314. člena tega zakona.
85. člen
Za zapisnik o glavni obravnavi veljajo tudi
določbe členov 314 do 317 tega zakona.
86. člen
(1) O posvetovanju in glasovanju se sestavi
poseben zapisnik.
(2) Zapisnik o posvetovanju in glasovanju
obsega potek glasovanja, sprejeto odločbo in napoved ločenih mnenj vrhovnih
sodnikov (prvi odstavek 114.a člena tega zakona).
(3) Ta zapisnik podpišejo vsi člani senata
in zapisnikar. Zraven se priložijo posebna mnenja, če niso vpisana v sam
zapisnik, in morebiten uradni zaznamek s pojasnilom, zakaj napovedana ločena
mnenja vrhovnih sodnikov niso izdelana (šesti odstavek 114.a člena tega
zakona).
(4) Zapisnik o posvetovanju in glasovanju
se zapre v poseben ovitek. Ta zapisnik sme pregledati samo višje sodišče, ko
odloča o pravnem sredstvu. V tem primeru mora višje sodišče zapisnik spet
zapreti v poseben ovitek in na ovitku naznačiti, da je zapisnik pregledalo.
(5) Prejšnji odstavek se ne uporablja,
kadar vrhovno sodišče odloča o zahtevi za varstvo zakonitosti, pa ne gre za
odločanje po četrtem odstavku 420. člena tega zakona.
(6) Zapisnik o posvetovanju in glasovanju,
ki se izda v elektronski obliki, podpiše predsednik senata s svojim
elektronskim podpisom. Zapisnik o posvetovanju in glasovanju, ki se izda v
elektronski obliki, se v informacijskem sistemu e-sodstvo vodi v posebni mapi
tako, da je dostopen v povezavi z obravnavano zadevo. Ko višje sodišče pri
odločanju o pravnem sredstvu pregleda tak zapisnik, ga mora spet shraniti v
posebno mapo v informacijskem sistemu e-sodstvo in na njej označiti, da ga je
pregledalo.
VIII. poglavje
ROKI
87. člen
(1) Roki, ki so določeni v tem zakonu,
se ne smejo podaljšati, razen če to zakon izrecno dovoljuje. Če gre za rok, ki
je s tem zakonom določen zaradi varstva pravic obrambe in drugih obdolženčevih
procesnih pravic, se ta lahko skrajša, če obdolženec to zahteva pisno ali pred sodiščem
ustno na zapisnik.
(2) Če je vloga vezana na rok, velja za pravočasno, če se tistemu, ki jo je
upravičen sprejeti, izroči še pred pretekom roka.
(3) Če se
vloga pošlje po pošti priporočeno, velja dan oddaje na pošto za dan izročitve
tistemu, kateremu je poslana.
(4) Če se pošlje vloga v elektronski obliki
po elektronski poti, se šteje čas, ko jo je prejel informacijski sistem
e-sodstvo, za trenutek izročitve sodišču, na katero je naslovljena. Če se
pošlje vloga v elektronski obliki s posredovanjem izvajalca elektronskega
vlaganja, ki vlogo podpiše z elektronskim časovnim žigom, se šteje čas
elektronskega časovnega žiga za trenutek, ko jo je prejel informacijski sistem
e-sodstvo.
(5) Obdolženec,
ki je v priporu, lahko poda izjavo, vezano na rok, tudi na zapisnik pri
sodišču, ki vodi postopek, ali jo izroči upravi zaporov; tisti ki prestaja
kazen ali je v kakšnem zavodu, ker mu je bil izrečen varnostni ali vzgojni
ukrep, pa lahko izroči tako izjavo upravi zavoda, v katerem je. Dan, ko se
sestavi tak zapisnik oziroma ko se izjava izroči upravi zavoda, velja za dan
izročitve organu, ki je pristojen da jo sprejme.
(6) Če je
vloga, ki je vezana na rok, zaradi nevednosti ali očitne pomote vložnika
izročena ali poslana nepristojnemu sodišču pred pretekom roka, k pristojnemu
sodišču pa prispe po preteku roka, se šteje, da je pravočasna.
88. člen
(1) Roki se računajo na ure, dneve,
mesece in leta.
(2) Ura ali dan, ko je bila opravljena
vročitev ali naznanitev oziroma ko se je pripetil dogodek, od katerega je treba
računati rok, se ne šteje v rok, temveč se za začetek roka vzame prva naslednja
ura oziroma prvi naslednji dan. Za en dan se šteje štiriindvajset ur, mesec in
leto pa se računata po koledarju.
(3) Roki, ki so določeni po mesecih
oziroma letih, se iztečejo s pretekom tistega dne v zadnjem mesecu oziroma
letu, ki se po svoji številki ujema z dnem, ko je rok začel teči po drugem
odstavku tega člena. Če tega dneva v zadnjem mesecu ni, se izteče rok zadnji dan
v tem mesecu.
(4) Če je zadnji dan roka državni
praznik, sobota ali nedelja ali kakšen drug dan, ko se pri državnem organu ne
dela, se izteče rok s pretekom prvega prihodnjega delavnika.
89. člen
(1) Obdolžencu, ki iz opravičenih razlogov
zamudi rok za napoved pritožbe ali rok za pritožbo zoper sodbo ali zoper sklep
o varnostnem ali vzgojnem ukrepu ali o odvzemu premoženjske koristi, dovoli
sodišče vrnitev v prejšnje stanje, da napove pritožbo oziroma da vloži
pritožbo, če v osmih dneh po prenehanju vzroka, zaradi katerega je zamudil rok,
vloži prošnjo za vrnitev v prejšnje stanje in obenem z njo tudi napove pritožbo
oziroma odda tudi pritožbo.
(2) Po treh mesecih od dneva zamude se
ne more več zahtevati vrnitev v prejšnje stanje.
90. člen
(1) O vrnitvi v prejšnje stanje odloči
predsednik senata, ki je razglasil sodbo, zoper katero se napoveduje pritožba
oziroma izdal sodbo ali sklep, ki se s pritožbo izpodbija.
(2) Zoper sklep, s katerim se dovoli
vrnitev v prejšnje stanje, ni pritožbe.
(3) Če se obdolženec pritoži zoper
sklep, s katerim mu ni bila dovoljena vrnitev v prejšnje stanje, mora sodišče
to pritožbo skupaj z napovedjo pritožbe zoper sodbo oziroma s pritožbo zoper
sodbo ali zoper sklep o varnostnem ali vzgojnem ukrepu ali o odvzemu
premoženjske koristi ter z odgovorom na pritožbo in vsemi spisi poslati v
odločitev višjemu sodišču.
91. člen
Prošnja za vrnitev v prejšnje stanje
praviloma ne zadrži izvršitve sodbe oziroma sklepa o varnostnem ali vzgojnem
ukrepu ali o odvzemu premoženjske koristi, vendar pa sme sodišče, ki je
pristojno za rešitev prošnje, odločiti da se počaka z izvršitvijo, dokler se ne
odloči o prošnji.
IX. poglavje
STROŠKI KAZENSKEGA POSTOPKA
92. člen
(1) Stroški kazenskega postopka so izdatki,
ki nastanejo v kazenskem postopku ali zaradi njega.
(2) Stroški kazenskega postopka so:
1)    
vozni stroški oseb, ki jih vabi policija v
predkazenskem postopku, stroški
za priče in za ogled ter nagrada in stroški za izvedence, tolmače in
strokovnjake, stroški za vročanje pisanj po detektivu
ali izvršitelju, ki opravlja vročanje v kazenskem
postopku, stroški zasega, odvzema, hrambe, prodaje in uničenja zaseženih
oziroma odvzetih predmetov, ki za potrebe kazenskega postopka nastanejo pred
njegovo uvedbo, med njegovim potekom ali po njegovem koncu;
2)    
vozni stroški za obdolženca;
3)    
izdatki za privedbo ali za spremljanje oseb
tistega, ki mu je bila vzeta prostost;
4)    
vozni in potni stroški uradnih oseb;
5)    
stroški za zdravljenje obdolženca, dokler je v
priporu, stroški poroda in stroški zdravljenja otroka, ki biva z mamo v
priporu, razen če se ti stroški plačajo iz sredstev zdravstvenega zavarovanja;
6)    
sodna taksa;
7)    
nagrada in potrebni izdatki zagovornika,
potrebni izdatki zasebnega tožilca in oškodovanca kot tožilca ter njunih
zastopnikov in pa nagrada in potrebni izdatki njihovih pooblaščencev;
8)    
potrebni izdatki oškodovanca in njegovega
zakonskega zastopnika ter nagrada in potrebni izdatki njegovega pooblaščenca.
(3) Stroški
iz 1., 2., 4. in 5. točke drugega odstavka tega člena ter potrebni izdatki in
nagrada postavljenega zagovornika in postavljenega pooblaščenca oškodovanca ter
oškodovanca kot tožilca se v postopku zaradi kaznivih dejanj, za katera se
storilec preganja po uradni dolžnosti, izplačajo naprej iz sredstev organa, ki
vodi kazenski postopek, oziroma, če gre za stroške zasega, odvzema, hrambe,
prodaje in uničenja zaseženih oziroma odvzetih predmetov, v skladu s predpisi,
ki urejajo hrambo teh predmetov, postopek upravljanja oziroma način ravnanja z
njimi. Vozni stroški oseb, ki jih vabi policija v predkazenskem postopku, ter
nagrada in potrebni izdatki zagovornika, ki ga postavi policija v predkazenskem
postopku, se izplačajo naprej iz sredstev policije. V zvezi s stroški iz 3.
točke drugega odstavka tega člena pa mora organ, ki je izvršil privedbo,
spremljanje ali vročanje, sodišču predložiti obračun stroškov. Pozneje se vsi
navedeni stroški izterjajo od tistih, ki so jih po določbah tega zakona dolžni
poravnati. Organ, ki vodi kazenski postopek, ali policija mora vse stroške, ki
so bili naprej izplačani oziroma za katere je bil sodišču predložen obračun
stroškov, vpisati v seznam in seznam priložiti spisom.
(4) Za povrnitev voznih stroškov oseb, ki
jih vabi policija v predkazenskem postopku (tretji odstavek tega člena), se
smiselno uporabljajo določbe zakona, ki ureja naloge in pooblastila policije o
povrnitvi potnih stroškov vabljenih oseb.
(5) Stroški
za prevajanje v slovenski, italijanski ali madžarski jezik, ki nastanejo z
uporabo določb ustave in tega zakona o pravici pripadnikov italijanske in
madžarske narodne skupnosti do uporabe svojega jezika, se ne zaračunajo tistim,
ki so po določbah tega zakona dolžni povrniti stroške kazenskega postopka.
(6) Stroški
za prevajanje se ne zaračunajo obdolžencu, če ne razume ali ne govori jezika, v
katerem teče kazenski postopek.
93. člen
(1) V vsaki sodbi in v vsakem sklepu,
s katerim se ustavi kazenski postopek, ali zavrže obtožnica, je treba odločiti,
kdo plača stroške postopka in kolikšni so.
(2) Če o višini stroškov ni podatkov,
izda preiskovalni sodnik, sodnik posameznik ali predsednik senata poseben sklep
o višini stroškov takrat, ko se ti podatki zberejo. Zahtevek s podatki o višini
stroškov se lahko poda najpozneje v treh mesecih od dneva, ko je bila
pravnomočna sodba ali sklep vročen tistemu, ki ima pravico podati takšen
zahtevek.
(3) Kadar se o stroških kazenskega
postopka odloči s posebnim sklepom, odloča o pritožbi zoper tak sklep senat
(šesti odstavek 25. člena).
94. člen
(1) Obdolženec, oškodovanec,
oškodovanec kot tožilec, zasebni tožilec, zagovornik, zakoniti zastopnik,
pooblaščenec, priča, izvedenec, tolmač in strokovnjak (178. člen) plačajo ne
glede na izid kazenskega postopka stroške, nastale s svojo privedbo,
preložitvijo preiskovalnega dejanja ali glavne obravnave ali nevložitvijo
napovedane pritožbe in druge stroške postopka, ki so jih povzročili po svoji
krivdi, kot tudi ustrezno sodno takso.
(2) O stroških iz prejšnjega odstavka
izda sodišče poseben sklep, razen če odloči o stroških, ki jih morata povrniti
zasebni tožilec in obdolženec, v odločbi o glavni stvari.
95. člen
(1) Če sodišče spozna obdolženca za
krivega, izreče v sodbi, da je dolžan povrniti stroške kazenskega postopka. Če
se izda sodba o kaznovalnem nalogu, obdolženec ne plača sodne takse.
(2) Kdor je obdolžen več kaznivih
dejanj, se ne obsodi na povrnitev stroškov za dejanja, glede katerih je
oproščen obtožbe, če se dajo ti stroški izločiti iz skupnih stroškov.
(3) Če je z isto sodbo spoznanih za
krive več obdolžencev, določi sodišče, kolikšen del stroškov plača vsak
posamezen izmed njih; če tega ni mogoče določiti, obsodi vse obdolžence na
nerazdelno plačilo stroškov. Plačilo sodne takse določi za vsakega obdolženca
posebej.
(4) Sodišče sme v odločbi, s katero
odloči o stroških, oprostiti obdolženca povrnitve vseh stroškov ali dela stroškov
kazenskega postopka iz 1. do 6. točke drugega odstavka 92. člena tega zakona,
če bi bilo zaradi njihovega plačila ogroženo vzdrževanje obdolženca ali oseb,
ki jih je obdolženec dolžan vzdrževati. Če se te okoliščine ugotovijo po izdaji
odločbe o stroških, sme predsednik senata na predlog obdolženca s posebnim
sklepom oprostiti obdolženca povrnitve stroškov kazenskega postopka, odložiti
plačilo stroškov kazenskega postopka, ali pa mu dovoliti, da jih povrne v
obrokih. Predlog lahko obdolženec poda najpozneje do izteka roka za plačilo, ki
ga določi sodišče.
(5) Določbe o oprostitvi, odlogu in
obročnem plačilu stroškov iz prejšnjega odstavka se lahko smiselno uporabijo
tudi za druge udeležence kazenskega postopka, ki se jim smejo naložiti v
plačilo stroški kazenskega postopka.
(6) Določbe o oprostitvi, odlogu in
obročnem plačilu stroškov iz četrtega in petega odstavka tega člena ne veljajo
v primerih iz 94. člena tega zakona.
96. člen
(1) Če se kazenski postopek ustavi ali
če se izda sodba, s katero se obdolženec oprosti obtožbe ali se z njo obtožba
zavrne, ali če se izda sklep s katerim se obtožnica zavrže, izreče sodišče v
sklepu oziroma sodbi, da obremenjujejo stroški kazenskega postopka iz 1. do 5.
točke drugega odstavka 92. člena tega zakona ter potrebni izdatki obdolženca in
potrebni izdatki in nagrada zagovornika proračun, razen v primerih, ki so
navedeni v naslednjih odstavkih.
(2) Zasebni tožilec in oškodovanec kot
tožilec morata povrniti stroške kazenskega postopka iz 1. do 6. točke drugega
odstavka 92. člena tega zakona, če se postopek konča s sodbo, s katero se
obdolženec oprosti obtožbe ali s sodbo, s katero se obtožba zavrne oziroma iz
1. do 5. točke drugega odstavka 92. člena tega zakona, če se postopek konča s
sklepom, s katerim se postopek ustavi ali obtožnica zavrže, in potrebne izdatke
obdolženca ter potrebne izdatke in nagrado za njegovega zagovornika, razen če
se postopek ustavi oziroma če se obtožba s sodbo zavrne zaradi obdolženčeve
smrti, ali pa zaradi tega, ker je kazenski pregon zastaral zaradi zavlačevanja
postopka, ki ga ni mogoče pripisati v krivdo zasebnemu tožilcu ali oškodovancu
kot tožilcu, kot tudi v primeru iz drugega odstavka 63. člena tega zakona. V
slednjem primeru obremenjujejo stroški zasebnega tožilca, oškodovanca kot tožilca
in njunih pooblaščencev proračun. Če se postopek ustavi zaradi umika obtožbe,
se obdolženec in zasebni tožilec ali oškodovanec kot tožilec lahko poravnata o
svojih medsebojnih stroških. Če je več zasebnih tožilcev oziroma oškodovancev
kot tožilcev, plačajo stroške vsi nerazdelno.
(3) Oškodovancu kot tožilcu se smejo
naložiti v plačilo samo tisti stroški, ki so nastali po tem, ko je prevzel
pregon od državnega tožilca, do tedaj nastali stroški pa obremenijo proračun.
(4) Oškodovanec, ki je po začetku glavne
obravnave umaknil predlog za pregon, plača stroške kazenskega postopka, razen
če obdolženec izjavi, da jih bo plačal sam.
(5) Če
sodišče zavrže obtožnico zaradi nepristojnosti, izda odločbo o stroških
pristojno sodišče.
97. člen
(1) Nagrado in potrebne izdatke
zagovornika in pooblaščenca zasebnega tožilca ali oškodovanca mora plačati
zastopani, ne glede na to, kdo je po odločbi sodišča dolžan plačati stroške
kazenskega postopka, razen v primerih, ko obremenjujejo po določbah tega zakona
nagrada in potrebni izdatki zagovornika proračun. Če je bil obdolžencu
zagovornik postavljen, pa bi bilo ogroženo njegovo vzdrževanje ali vzdrževanje
oseb, ki jih je obdolženec dolžan vzdrževati, če bi moral plačati zagovorniku
nagrado in potrebne izdatke, se ti izplačajo iz proračunskih sredstev. Tako se
ravna tudi, če je bil oškodovancu kot tožilcu postavljen pooblaščenec.
(2) Pooblaščenec zasebnega tožilca in
oškodovanca, ki ni odvetnik, oziroma odvetniški kandidat, nima pravice do
nagrade, temveč samo pravico do povrnitve potrebnih izdatkov.
(3) Če plačilo stroškov kazenskega postopka
ni naloženo obdolžencu, bremenijo stroški postavljenega pooblaščenca
oškodovanca iz tretjega odstavka 65. člena tega zakona proračun.
98. člen
(1) O dolžnosti plačila stroškov, ki
nastanejo pri višjem sodišču, odloča dokončno to sodišče v skladu z določbami
členov 92 do 97 tega zakona.
(2) Sodna taksa se ne določi, če je
bilo z odločbo višjega sodišča odločeno v celoti ali deloma v obdolženčevo
korist.
98.a člen
Glede plačila stroškov, ki nastanejo v
postopku z izrednimi pravnimi sredstvi, se smiselno uporabljajo določbe členov
92 do 98 tega zakona.
99. člen
Povrnitev stroškov kazenskega postopka
podrobneje predpiše minister, pristojen za pravosodje.
X. poglavje
PREMOŽENJSKOPRAVNI ZAHTEVKI
100. člen
(1) Premoženjskopravni zahtevek, ki je
nastal zaradi kaznivega dejanja, se na predlog upravičencev obravnava v
kazenskem postopku, če se s tem ne bi preveč zavlekel ta postopek.
(2) Premoženjskopravni zahtevek se
lahko tiče povrnitve škode, vrnitve stvari ali razveljavitve določenega
pravnega posla.
101. člen
Predlog za uveljavitev premoženjskopravnega
zahtevka v kazenskem postopku lahko poda tisti, ki je upravičen uveljavljati
tak zahtevek v pravdi.
102. člen
(1) Predlog za uveljavitev
premoženjskopravnega zahtevka v kazenskem postopku se poda pri organu, pri
katerem se vloži kazenska ovadba, ali pri sodišču, pred katerim teče postopek.
(2) Predlog se lahko poda najdalj do
konca glavne obravnave pred sodiščem prve stopnje.
(3) Tisti, ki je upravičen podati
predlog, mora določno označiti svoj zahtevek in predložiti dokaze.
(4) Če upravičenec ne poda predloga za
uveljavitev premoženjskopravnega zahtevka v kazenskem postopku do vložitve
obtožbe, se obvesti, da ga lahko poda do konca glavne obravnave.
103. člen
(1) Upravičenci (101. člen) smejo do
konca glavne obravnave umakniti predlog za uveljavitev premoženjskopravnega
zahtevka v kazenskem postopku in ga uveljavljati v pravdi. Če umaknejo predlog,
ga ne morejo več ponoviti, razen če ta zakon določa drugače.
(2) Če preide premoženjskopravni
zahtevek potem, ko je podan predlog, toda pred koncem glavne obravnave, po
pravilih premoženjskega prava na koga drugega, se ta povabi, da izjavi, ali
vztraja pri predlogu ali ne. Če se ne odzove vabilu, čeprav je bil v redu
povabljen, se šteje, da je umaknil podani predlog.
104. člen
(1) Sodišče, pred katerim teče
postopek, zasliši obdolženca o dejstvih, navedenih v predlogu in razišče
okoliščine, ki so pomembne za ugotovitev premoženjskopravnega zahtevka.
(2) Če bi se s poizvedovanjem o
premoženjskopravnem zahtevku preveč zavlekel kazenski postopek, se omeji
sodišče na zbiranje tistih podatkov, ki bi jih bilo pozneje nemogoče ali zelo
težko ugotoviti.
105. člen
(1) O premoženjskopravnih zahtevkih
odloča sodišče.
(2) Sodišče lahko prisodi v sodbi, s
katero spozna obdolženca za krivega, oškodovancu premoženjskopravni zahtevek v
celoti; lahko mu ga prisodi deloma in ga s presežkom napoti na pravdo. Če pa
podatki kazenskega postopka ne dajejo zanesljive podlage niti za popolno niti
za delno razsojo, napoti sodišče oškodovanca na pravdo s celotnim
premoženjskopravnim zahtevkom.
(3) Če izda sodišče sodbo, s katero se
obdolženec oprosti obtožbe ali se z njo obtožba zavrne, ali če s sklepom ustavi
kazenski postopek ali zavrže obtožnico, napoti oškodovanca, da lahko svoj
premoženjskopravni zahtevek uveljavlja v pravdi. Če se sodišče izreče za
nepristojno za kazenski postopek, napoti oškodovanca, da lahko priglasi svoj
premoženjskopravni zahtevek v kazenskem postopku, ki ga bo začelo ali
nadaljevalo pristojno sodišče.
106. člen
Če gre pri premoženjskopravnem zahtevku za
vrnitev stvari, pa sodišče ugotovi, da pripada stvar oškodovancu in da je pri
obdolžencu ali pri katerem od udeležencev kaznivega dejanja ali pri nekom,
kateremu so jo ti dali v hrambo, odloči v sodbi, da se stvar izroči
oškodovancu.
107. člen
Če se premoženjskopravni zahtevek tiče
razveljavitve določenega pravnega posla in sodišče spozna, da je utemeljen,
izreče v sodbi, da se ta pravni posel popolno ali deloma razveljavi s
posledicami, ki iz tega izvirajo, ne da bi s tem posegalo v pravice drugih.
108. člen
(1) Pravnomočno sodbo, s katero je
odločeno o premoženjskopravnem zahtevku, sme sodišče spremeniti v kazenskem
postopku le tedaj, če se kazenski postopek obnovi ali če se vloži zahteva za
varstvo zakonitosti.
(2) Razen v primerih iz prejšnjega
odstavka smejo obsojenec oziroma njegovi dediči zahtevati samo v pravdi, da se
spremeni pravnomočna sodba kazenskega sodišča, s katero je bilo odločeno o
premoženjskopravnem zahtevku; to pa le tedaj, če so podani pogoji za obnovo po
določbah, ki veljajo za pravdni postopek.
109. člen
(1) Če se v predkazenskem ali
kazenskem postopku uveljavlja premoženjskopravni zahtevek, sme sodišče na
predlog upravičenca (101. člen) odrediti začasno zavarovanje tega zahtevka.
(2) Glede pogojev ter postopka
odreditve, trajanja in prenehanja začasnega zavarovanja premoženjskopravnega
zahtevka se smiselno uporabljajo določbe tega zakona, ki veljajo za začasno
zavarovanje zahtevka za odvzem premoženjske koristi, nastale s kaznivim
dejanjem ali zaradi njega (502. do 502.d člen).
110. člen
(1) Če gre za stvari, ki nedvomno
pripadajo oškodovancu in niso potrebne kot dokaz v kazenskem postopku, se
izročijo oškodovancu še pred koncem postopka.
(2) Če se več oškodovancev prepira o
lastnini stvari, se napotijo na pravdo, sodišče pa odredi v kazenskem postopku
le hrambo stvari kot začasno zavarovanje.
(3) Stvari, ki so potrebne kot dokaz,
se zasežejo in po končanem postopku vrnejo lastniku. Če je taka stvar lastniku
neogibno potrebna, se mu sme vrniti tudi pred koncem postopka proti zavezi, da
jo na zahtevo prinese.
111. člen
(1) Če ima oškodovanec zahtevek proti
kakšni drugi osebi zaradi tega, ker so pri njej stvari, ki so bile pridobljene
s kaznivim dejanjem, ali zaradi tega, ker je ta zaradi kaznivega dejanja prišla
do premoženjske koristi, sme sodišče na predlog upravičencev (101. člen)
odrediti v kazenskem postopku začasno zavarovanje tudi zoper to osebo. Določbe
drugega odstavka 109. člena tega zakona veljajo tudi v tem primeru.
(2) Sodišče odpravi v sodbi, s katero
spozna obdolženca za krivega, zavarovanje iz prejšnjega odstavka, če ni bilo
odpravljeno že prej, ali pa napoti oškodovanca na pravdo z opozorilom, da bo
zavarovanje odpravljeno, če pravda ne bo uvedena v roku, ki mu ga za to določi.
XI. poglavje
IZDAJA IN NAZNANITEV ODLOČB
112. člen
(1) V kazenskem postopku se izdajajo
odločbe v obliki sodb, sklepov in odredb.
(2) Sodbe izdaja le sodišče, sklepe in
odredbe pa izdajajo tudi drugi organi, ki sodelujejo v kazenskem postopku.
113. člen
(1) Senat izdaja odločbe po ustnem
posvetovanju in glasovanju. Odločba je sprejeta, če je zanjo glasovala večina
članov senata.
(2) Predsednik senata vodi
posvetovanje in glasovanje in glasuje zadnji. Njegova dolžnost je poskrbeti, da
se vsa vprašanja vsestransko in popolnoma pretresejo.
(3) Če so glasovi glede posameznih
vprašanj, o katerih se glasuje, porazdeljeni na več različnih mnenj, tako da
nobeno od njih nima večine, se vprašanja ločijo in glasovanje ponavlja, dokler
se ne doseže večina. Če se na ta način ne dobi večina, se odločitev doseže
tako, da se glasovi, ki so za obdolženca najneugodnejši, prištejejo glasovom,
ki so od teh manj neugodni, dokler se ne doseže potrebna večina.
(4) Člani senata ne smejo odkloniti
glasovanja o vprašanjih, ki jih postavi predsednik senata: vendar pa član
senata, ki je glasoval za oprostitev obdolženca ali za razveljavitev sodbe in
ostal v manjšini, ni dolžan glasovati o sankciji. Če ne glasuje, se šteje, da
se strinja z glasom, ki je za obdolženca najugodnejši.
114. člen
(1) Pri odločanju se najprej glasuje,
ali je sodišče pristojno, ali je treba postopek dopolniti ter o drugih
predhodnih vprašanjih. Ko se odloči o predhodnih vprašanjih, se preide na
odločanje o glavni stvari.
(2) Pri odločanju o glavni stvari se
najprej glasuje ali je obdolženec storil kaznivo dejanje in ali je kazensko
odgovoren; nato pa se glasuje o kazni, drugih kazenskih sankcijah, stroških
kazenskega postopka, premoženjskopravnih zahtevkih in o drugih vprašanjih, o
katerih je treba odločiti.
(3) Če je ista oseba obtožena več
kaznivih dejanj, se glasuje o kazenski odgovornosti in o kazni za vsako od teh
dejanj posebej, nato pa o enotni kazni za vsa dejanja.
114.a člen
(1) Kadar vrhovno sodišče odloča o zahtevi
za varstvo zakonitosti, pa ne gre za odločanje po četrtem odstavku
420. člena tega zakona, lahko vrhovni sodnik, ki ne soglaša z izrekom ali
obrazložitvijo odločbe, napove ločeno mnenje, ne more pa dati posebnega mnenja
(tretji odstavek 86. člena tega zakona).
(2) V ločenem mnenju vrhovni sodnik
predstavi stališča, ki jih je izrazil ob obravnavanju oziroma odločanju o
zahtevi za varstvo zakonitosti in ki so narekovala njegovo odločitev.
(3) Ločeno mnenje lahko da več vrhovnih
sodnikov skupaj, lahko pa se ločenemu mnenju vrhovnega sodnika pridruži drug
vrhovni sodnik.
(4) Ločeno mnenje lahko da le vrhovni
sodnik, ki je to napovedal ob odločanju. Pridružitev k ločenemu mnenju je mogoča
tudi brez predhodne napovedi.
(5) Vrhovni sodnik izdela ločeno mnenje v
sedmih dneh od dneva, ko dobi besedilo odločbe o zahtevi za varstvo
zakonitosti. Senat lahko določi rok za izdelavo ločenega mnenja, ki je krajši
ali daljši od sedmih dni, če to narekujejo narava ali okoliščine konkretne
zadeve. O podaljšanju ali skrajšanju roka odloči senat takoj po končanem
glasovanju z večino glasov članov senata.
(6) Če ločeno mnenje ni izdelano v roku iz
prejšnjega odstavka, se šteje, da se je vrhovni sodnik ločenemu mnenju
odpovedal.
(7) Ločeno mnenje se priloži odločbi o
zahtevi za varstvo zakonitosti in se pošilja oziroma vroča skupaj z njo.
(8) Vprašanja v zvezi z ločenimi mnenji, ki
niso urejena v tem zakonu, uredi poslovnik. Poslovnik se sprejme z
dvotretjinsko večino sodnikov vrhovnega sodišča. Poslovnik se objavi v Uradnem
listu Republike Slovenije.
115. člen
(1) Posvetovanje in glasovanje je
tajno, če ta zakon ne določa drugače.
(2) V prostoru, v katerem je
posvetovanje in glasovanje, smejo biti le člani senata in zapisnikar.
116. člen
(1) Če ni v tem zakonu drugače
določeno, se naznanjajo odločbe navzočim prizadetim osebam ustno, nenavzočim pa
se vročajo v overjenem prepisu.
(2) Če je bila odločba naznanjena
ustno, se to zaznamuje v zapisniku ali na spisu; tisti, ki mu je bila
naznanjena, pa to potrdi s svojim podpisom. Če prizadeta oseba izjavi, da se ne
bo pritožila, se ji ne vroči overjenega prepisa ustno naznanjene odločbe, razen
če ni v tem zakonu drugače določeno.
(3) Prepisi odločb, zoper katere je
dovoljena pritožba, se vročajo s poukom o pravici do pritožbe.
XII. poglavje
VROČANJE PISANJ IN PREGLEDOVANJE SPISOV
117. člen
(1) Pisanja se vročajo praviloma po pošti,
po varni elektronski poti ali po detektivu in izvršitelju. Vročajo se lahko
tudi po sodnem osebju po pooblastilu predsednika sodišča ali po uradni osebi
organa, ki je odredil vročanje, neposredno pri tem organu.
(2) Obdolženec, priča, zasebni tožilec,
oškodovanec kot tožilec in oškodovanec lahko sodišču sporoči, da želi vročitev
pisanj po varni elektronski poti v varen elektronski predal ali na naslov za
vročanje po varni elektronski poti, registriran v informacijskem sistemu
e-sodstvo, katerega naslov navede v vlogi ali na naroku in je enakovreden
naslovu prebivališča. Če navedene osebe pošljejo vlogo v elektronski obliki po
varni elektronski poti, se šteje, da želijo vročanje po varni elektronski poti,
dokler ne sporočijo drugače. Če sodišče ugotovi, da vročitev v varen
elektronski predal ni mogoča, vroči pisanje na drug način v skladu s prejšnjim
odstavkom in navede razlog za tako vročitev.
(3) Državnemu tožilcu in drugim državnim
organom, odvetnikom, sodnim izvedencem, sodnim cenilcem, sodnim tolmačem in
drugim osebam oziroma organom, pri katerih se zaradi njihove narave dela lahko
domneva večja zanesljivost, se pisanja vročajo po elektronski poti v varen elektronski
predal, če je tako vročanje mogoče in če drug način vročanja iz prvega odstavka
tega člena ni primernejši. V prejšnjem stavku navedeni organi in osebe morajo v
informacijskem sistemu e-sodstva registrirati svoj
varni elektronski predal ali naslov za vročanje po varni elektronski poti.
(4) Minister, pristojen za pravosodje,
določi pravila postopanja detektivov in izvršiteljev, kadar opravljajo vročanje
v kazenskem postopku, njihovo nagrado ter vsebino sporočil pri vročanju in
vročilnic.
(5) Minister, pristojen za pravosodje,
določi, kaj je varna elektronska pot, način identifikacije, pogoje, obliko in
način vročanja po varni elektronski poti ter določi nadomestilo za posredovanje
pri vročanju pisanj v varni elektronski predal.
(6) Vabilo na glavno obravnavo in druga
vabila sodišče ustno naznani osebi, kadar je ta pred njim, in jo pri tem pouči
o posledicah, če ne bi prišla. Na ta način opravljeno vabilo se zaznamuje v
zapisniku, ki ga povabljeni podpiše, razen če je to že zapisano v zapisniku o
glavni obravnavi. Šteje se, da je vabilo s tem veljavno vročeno.
117.a člen
(1) Vročitev pisanja, izdelanega v
elektronski obliki, se lahko opravi z vročitvijo pisanja v fizični obliki ali
po varni elektronski poti.
(2) V fizični obliki se vročitev overjenega
prepisa pisanja opravi v skladu z določbami tega zakona, ki urejajo vročanje
pisanj v fizični obliki.
(3) Pristojni
organ za sodišča vzpostavi in vzdržuje informacijski sistem e-sodstvo. Po varni
elektronski poti se vročitev pisanja opravi prek informacijskega sistema
e-sodstvo neposredno na naslov za vročanje, ki je registriran v informacijskem
sistemu e-sodstvo, ali v varni elektronski predal s posredovanjem pravne ali
fizične osebe, ki opravlja vročanje pisanj po varni elektronski poti kot
registrirano dejavnost in pridobi dovoljenje ministra, pristojnega za
pravosodje, če izpolnjuje tehnične pogoje, ki jih določi minister, pristojen za
pravosodje.
(4) Informacijski
sistem e-sodstvo neposredno pošlje pisanje naslovniku na naslov za vročanje, ki
je registriran v informacijskem sistemu e-sodstvo, ali v njegov varni
elektronski predal s posredovanjem pravne ali fizične osebe iz prejšnjega
odstavka. Naslovnik mora pisanje prevzeti v 15 dneh, sicer nastopijo posledice
iz šestega odstavka tega člena. Informacijski sistem e-sodstvo naslovniku
hkrati s pisanjem pošlje informativno sporočilo, v katerem ga opozori, da mora
pisanje prevzeti v 15 dneh, sicer bo izbrisano, naslovniku pa se bo vročalo po
določbah tega zakona, ki urejajo vročanje pisanj v fizični obliki.
(5) Naslovnik se z
vsebino pisanja, poslanega po varni elektronski poti, seznani in ga prevzame
tako, da se pred prevzemom na predpisan način identificira, elektronsko podpiše
vročilnico in jo tako podpisano vrne pošiljatelju po varni elektronski poti.
(6) Vročitev po
tretjem odstavku tega člena velja za opravljeno z dnem, ko naslovnik prevzame
pisanje. Če ga ne prevzame v 15 dneh, informacijski sistem pisanje izbriše in
informacijskemu sistemu e-sodstvo pošlje elektronsko sporočilo, da je naslovnik
prejel obvestilo o prispeli pošiljki, da v roku ni prevzel pošiljke in da je
pisanje izbrisano.
(7) Informacijski sistem obvesti o vročitvi sodišče, ki je
vročitev odredilo, z vročilnico v elektronski obliki.
(8) Na način,
določen v tem členu, se po varni elektronski poti lahko vročajo tudi tista
pisanja, ki imajo izvirnike v fizični obliki, če je elektronski (digitaliziran)
prepis, ki je izdelan na podlagi izvirnika v fizični obliki, opremljen z
elektronskim žigom informacijskega sistema e-sodstvo.
(9) Če je treba naslovniku poslati cel spis
in se ta vodi v elektronski obliki, se to opravi po varni elektronski poti, če
je tak način mogoč.
118. člen
(1) Pisanje, za katero je v tem zakonu
določeno, da ga je treba osebno vročiti, se izroči neposredno naslovniku. Če
tistega, kateremu mora biti pisanje osebno vročeno, ni tam, kjer naj se
vročitev opravi, poizve vročevalec, kdaj in kje bi ga mogel najti, ter mu pusti
pri katerih od oseb, omenjenih v 119. členu tega zakona ali v hišnem
predalčniku, pismeno sporočilo, naj bo določenega dne ob določeni uri v svojem
stanovanju ali na svojem delovnem mestu, da sprejme pisanje. Če vročevalec tudi
potem ne najde tistega, ki bi mu moral vročiti pisanje, ravna po prvem odstavku
119. člena tega zakona; s tem se šteje, da je vročitev opravljena.
(2) Za osebno vročitev se šteje tudi
vročitev po varni elektronski poti v skladu z določbami 117. in 117.a člena
tega zakona.
119. člen
(1) Pisanja, za katera v tem zakonu ni
določeno, da morajo biti osebno vročena, se prav tako vročajo osebno. Vendar pa
se v primeru, če naslovnika ni v stanovanju ali na delovnem mestu, lahko
izročijo kateremu od njegovih odraslih družinskih članov, ki je pisanje dolžan
sprejeti. Če niti teh ni v stanovanju, se pisanje izroči hišniku ali sosedu, če
v to privolita. Če pa se vroča pisanje na delovnem mestu tistega, kateremu naj
bo vročeno, in tega ni tam, se lahko izroči osebi, pooblaščeni za sprejemanje
pošte, ki je pisanje dolžna sprejeti, ali komu, ki dela na istem mestu, če v to
privoli.
(2) Če vročitev pisanja po prejšnjem
odstavku ni možna, vročevalec pisanje izroči sodišču, ki je vročitev odredilo,
če gre za vročitev po pošti, pa pošti naslovnikovega prebivališča. Naslovniku
se pusti sporočilo o prispeli pošiljki z obvestilom na katerem sodišču oziroma
pošti in v kakšnem roku lahko prevzame pisanje. Pisanje, ki v določenem roku na
pošti ni prevzeto, se vrne.
(3) Če se ugotovi, da je tisti,
kateremu bi bilo treba vročiti pisanje, odsoten in da mu zaradi tega osebe iz
prvega odstavka tega člena pisanja ne bi mogle pravočasno izročiti, se pisanje
vrne z navedbo, kje je odsotni.
119.a člen
Če vročitev na navedenem naslovnikovem
naslovu ni mogoča zato, ker se je naslovnik odselil, in vročevalec izve za
njegov novi naslov, prepošlje pisanje na ta naslov in o tem obvesti sodišče.
120. člen
(1) Obdolžencu je treba osebno vročiti
vabilo na prvo zaslišanje v predhodnem postopku in vabilo na glavno obravnavo.
(2) Obdolžencu, ki nima zagovornika,
je treba osebno vročiti obtožni akt, sodbo in vse odločbe, pri katerih teče od
vročitve rok za pritožbo, kot tudi pritožbo nasprotne stranke, ki se vroča na
odgovor. Na zahtevo obdolženca vroči sodišče sodbo in druge odločbe osebi, ki
jo on določi.
(3) Če je treba obdolžencu, ki nima
zagovornika, vročiti sodbo, s katero mu je izrečena kazen zapora, pa mu sodbe
ni mogoče vročiti na njegov dotedanji naslov, mu sodišče postavi po uradni
dolžnosti zagovornika, ki opravlja to dolžnost, dokler se ne zve za njegov novi
naslov. Postavljenemu zagovorniku določi sodišče potreben rok, da se seznani s
spisi, nato pa mu vroči sodbo in postopek nadaljuje. Če gre za drugo odločbo,
pri kateri teče od vročitve rok za pritožbo, ali za pritožbo nasprotne stranke,
ki se vroča na odgovor, pritrdi sodišče odločbo oziroma pritožbo na sodno desko
in se po preteku osmih dni šteje, da je bila opravljena veljavna vročitev.
Sodbe o kaznovalnem nalogu ni dovoljeno vročiti s pritrditvijo na sodno desko.
(4) Če ima obdolženec zagovornika,
vroči sodišče pisanja iz drugega odstavka tega člena zagovorniku in obdolžencu
po določbah 119. člena tega zakona. V takem primeru teče rok za vložitev
pravnega sredstva oziroma odgovora na pritožbo od zadnje vročitve. Če
obdolžencu ni mogoče vročiti odločbe oziroma pritožbe, ker ni sporočil
spremembe naslova ali prebivališča, se odločba oziroma pritožba pritrdi na
sodno desko in se po preteku osmih dni šteje, da je bila opravljena veljavna
vročitev.
(5) Če je treba vročiti pisanje
zagovorniku obdolženca, ta pa ima več zagovornikov, zadošča, da se vroči enemu
od njih.
121. člen
(1) Vabilo za vložitev zasebne tožbe
ali obtožnice ter vabilo na glavno obravnavo vroči sodišče zasebnemu tožilcu in
oškodovancu kot tožilcu oziroma njunemu zakonitemu zastopniku osebno (118.
člen), njihovim pooblaščencem pa po 119. členu tega zakona. Enako jim vroča
tudi odločbe, pri katerih teče od dneva vročitve rok za pritožbo, in pritožbo
nasprotne stranke, ki jo vroča na odgovor.
(2) Če osebam iz prejšnjega odstavka
ali oškodovancu ni mogoče vročiti vabila oziroma odločbe ali pritožbe na
dotedanji naslov, pritrdi sodišče vabilo, odločbo oziroma pritožbo na sodno
desko in se po preteku osmih dni šteje, da je bila opravljena veljavna
vročitev.
(3) Če ima oškodovanec, oškodovanec
kot tožilec ali zasebni tožilec zakonitega zastopnika ali pooblaščenca, vroči
sodišče pisanje temu, če jih ima več, pa le enemu od njih.
122. člen
(1) Potrdilo o vročitvi (vročilnico)
podpišeta prejemnik in vročevalec. Prejemnik zapiše sam z besedo na vročilnici
datum prejema.
(2) Če je prejemnik nepismen ali če se
ne more podpisati, ga podpiše vročevalec in navede datum prejema s pripombo,
zakaj je podpisal prejemnika.
(3) Če prejemnik noče podpisati
vročilnice, zapiše vročevalec to na vročilnici in navede datum vročitve; s tem
je vročitev opravljena.
123. člen
Če naslovnik ali njegov odrasli družinski
član pisanja noče sprejeti, zapiše vročevalec na vročilnici datum, uro in
razlog odklonitve sprejema, pisanje pa pusti v naslovnikovem stanovanju ali v
prostoru, kjer ta dela; s tem je vročitev opravljena.
124. člen
(1) Vojaškim osebam, osebam v policiji,
pripadnikom straže v zavodih, v katerih so osebe, ki jim je vzeta prostost in
osebam, zaposlenim v kopenskem, morskem in zračnem prometu, se vročajo vabila
prek njihovega poveljstva oziroma neposrednega predstojnika; po potrebi pa se
jim lahko vročajo na ta način tudi druga pisanja.
(2) Osebam, ki jim je vzeta prostost,
se opravi vročitev na sodišču ali po upravi zavoda, v katerem so.
(3) Osebam, ki uživajo v Republiki
Sloveniji imunitetno pravico po mednarodnem pravu, se vročitev opravi po ministrstvu
za zunanje zadeve, če mednarodne pogodbe ne določajo kaj drugega.
(4) Državljanom Republike Slovenije v
tujini se opravi vročitev, če ne gre za postopek iz 515. in 516. člena tega
zakona, s posredovanjem diplomatskega ali konzularnega predstavništva Republike
Slovenije v tuji državi; pogoj pa je, da tuja država ne nasprotuje takemu
načinu vročitve in da tisti, ki naj se mu pisanje vroči, prostovoljno privoli,
da ga sprejme. Pooblaščena oseba diplomatskega ali konzularnega predstavništva
podpiše vročilnico kot vročevalec, če je pisanje vročeno v samem
predstavništvu; če pa je poslano po pošti, potrdi to na vročilnici.
125. člen
(1) Državnemu tožilcu se vročajo
odločbe in druga pisanja tako, da se izročijo pisarni državnega tožilstva.
(2) Kadar se vročajo odločbe in druga
pisanja, pri katerih teče od dneva vročitve rok, se šteje za dan vročitve dan,
ko se izročijo pisarni državnega tožilstva.
(3) Sodišče pošlje državnemu tožilcu
na njegovo zahtevo kazenski spis v pregled. Če teče rok za redno pravno sredstvo
ali če je to sicer v korist postopka, sme sodišče določiti rok, v katerem mora
državni tožilec spis vrniti.
126. člen
(1) V primerih, ki jih ni v tem zakonu, se
vročitev opravi po določbah, ki veljajo za pravdni postopek.
(2) Kadar se o stroških kazenskega postopka
odloči s posebnim sklepom, se vročitev sklepa opravi po določbah zakona, ki
ureja upravni postopek.
(3) Če naslovnik določi naslov za vročanje
v skladu z določbami zakona, ki ureja prijavo prebivališča, se šteje, da je s
tem sporočil sodišču spremembo naslova ali prebivališča.
127. člen
(1) Vabila in odločbe, ki se izdajajo
do konca glavne obravnave za osebe, ki sodelujejo v postopku, razen za
obdolženca, se smejo izročiti udeležencu v postopku, ki je pripravljen vročiti
jih tistemu, kateremu so namenjene, če organ meni, da jih bo na ta način
zanesljivo dobil.
(2) Vabilo na glavno obravnavo ali
kakšno drugo vabilo ter odločba o preložitvi glavne obravnave ali drugih
napovedanih dejanj se lahko sporoči osebam iz prejšnjega odstavka tudi s sredstvi
elektronskih komunikacij, če se da po okoliščinah sklepati,
da bo na ta način opravljeno sporočilo dobil tisti, kateremu je namenjeno.
(3) O tem, da je bilo vabilo sporočeno
oziroma odločba izročena na način iz prejšnjih odstavkov, se napravi na spisu
uradni zaznamek.
(4) Proti tistemu, ki je bil obveščen
oziroma ki mu je bila odločba poslana po prvem ali drugem odstavku tega člena,
nastopijo škodljive posledice, ki so predpisane za zamudo, samo, če se ugotovi,
da je pravočasno dobil vabilo oziroma odločbo in da je bil poučen o posledicah
zamude.
128. člen
(1) Vsakemu, ki ima opravičen interes,
se sme dovoliti pregled in prepis posameznih kazenskih spisov.
(2) Dokler postopek teče, dovoljuje
pregled in prepis spisov organ, pred katerim teče postopek; ko pa je postopek
končan, dovoli to predsednik sodišča ali uradna oseba, ki jo on določi. Če so
spisi pri državnem tožilcu, dovoljuje pregled in prepis državni tožilec.
(3) Pregled in prepis posameznih
kazenskih spisov se sme odreči, če to narekujejo posebni razlogi obrambe ali
varnosti države ali če je bila javnost izključena z glavne obravnave. Zoper tak
sklep je dovoljena pritožba, ki ne zadrži njegove izvršitve.
(4) Pregled in prepis podatka o naslovu ali
prebivališču oškodovanca se lahko omejita tudi v skladu s 66. členom tega
zakona.
(5) Za
pregled in prepis spisov, ki naj bo dovoljen zasebnemu tožilcu, oškodovancu kot
tožilcu, oškodovancu in zagovorniku, veljajo določbe 59. oziroma 73. člena tega
zakona.
(6) Obdolženec
ima pravico pregledati in prepisati spise in si ogledati dokazne predmete.
(7) Če so bili v
postopku uporabljeni dokumenti, ki vsebujejo tajne podatke in so bili
uporabljeni kot podlaga za odločitev, jih imajo stranke in zagovornik pravico
pregledati. Sodnik lahko odloči, da glede na stopnjo varovanja tajnih podatkov
in težav z zagotavljanjem primernih varnostnih pogojev dopusti vpogled v spise,
ki vsebujejo tajne podatke, v prostorih sodišča, ki ne izpolnjujejo varnostnih
pogojev, kot jih določa zakon, ki ureja tajne podatke, ob uvedbi dodatnih
varnostnih ukrepov. Prepis ali kopiranje listin in drugih delov spisa, ki
vsebujejo tajne podatke, ni dovoljen, razen pod pogoji, kot jih določa zakon,
ki ureja tajne podatke.
(8) Vpogled v
listine in dele spisa, ki vsebujejo tajne podatke, se v skladu s pogoji iz
prejšnjih odstavkov lahko dopusti tudi izvedencem, cenilcem, tolmačem, če je
seznanitev s to vsebino nujna za opravo njihovega dela ter jih sodišče opozori,
da morajo podatke varovati v skladu z določbami zakona, ki ureja tajne podatke,
in na posledice in njihovo odgovornost v primeru razkritja teh podatkov.
(9) Obdolženec in
zagovornik imata pri državnem tožilcu pravico pregledati uradne zaznamke o
obvestilih, ki jih je državni tožilec izločil iz spisov (prvi odstavek 83.
člena).
(10) Spis v elektronski obliki imajo upravičenci po tem zakonu pravico
pregledovati in prepisovati tudi v elektronski obliki v informacijskem sistemu
e-sodstvo, v katerem stranka dokaže svojo istovetnost.
(11) Upravičenci
do pregleda spisa po določbah tega zakona imajo pravico v informacijskem
sistemu e-sodstvo spremljati potek postopka.
(12) V skladu z zakonom, ki ureja dostop do
informacij javnega značaja, lahko, ne glede na določbe tega zakona, vsakdo
ustno ali pisno zahteva od organa, da mu omogoči dostop do informacij javnega
značaja v posameznih kazenskih zadevah.
XIII. poglavje
IZVRŠITEV ODLOČB
129. člen
(1) Sodba postane pravnomočna, če se
ne more izpodbijati s pritožbo. Če je bila zoper sodbo vložena pritožba,
nastopi pravnomočnost z dnem, ko sodišče prve stopnje prejme spise z overjenimi
prepisi sodbe sodišča druge stopnje. Če je sodišče druge stopnje odločitev o
pritožbi, sprejeto po opravljeni obravnavi ali seji senata, o kateri so bili v
redu obveščeni tožilec, obdolženec in zagovornik, razglasilo, nastopi pravnomočnost
z dnem razglasitve sodbe.
(2) Pravnomočna sodba se izvrši, ko je
vročena in ko za njeno izvršitev ni zakonskih ovir. Če ni vložena pritožba ali
so se stranke pritožbi odpovedale ali jo umaknile, je sodba izvršljiva, ko
poteče rok za pritožbo, oziroma od dneva, ko so se stranke odpovedale pritožbi
ali vloženo pritožbo umaknile.
(3) Če sodišče, ki je izdalo sodbo na
prvi stopnji, ni pristojno za njeno izvršitev, pošlje overjen prepis sodbe s
potrdilom o izvršljivosti organu, ki je pristojen za izvršitev.
(4) Če je vojaška oseba ali vojaški
obveznik obsojen na kazen zapora, pa še ni odslužil vojaškega roka, pošlje
sodišče overjen prepis pravnomočne sodbe upravnemu organu, pristojnemu za
obrambne zadeve.
(5) Če zaradi pravnomočne sodbe nastanejo z
zakonom določene pravne posledice obsodbe, ki se nanašajo na prenehanje ali
izgubo posameznih pravic (prvi odstavek 79. člena Kazenskega zakonika in
21. člen Zakona o odgovornosti pravnih oseb za kazniva dejanja), sodišče,
ki je izdalo sodbo na prvi stopnji, pošlje obvestilo o pravnomočni sodbi s
podatki o opravilni številki sodbe, imenu in priimku obsojenca, EMŠO obsojenca,
opredelitev kaznivega dejanja z navedbo člena iz Kazenskega zakonika in
izrečeno sankcijo pristojnemu organu, delodajalcu ali drugi pravni osebi
oziroma instituciji, ki glede na zakon, s katerim so določene pravne posledice
obsodbe, zagotovi njihovo spoštovanje.
129.a člen
(poseg odločbe US
o načinu izvrševanja tega člena)
(1) O predlogu za izvršitev kazni zapora
tako, da obsojenec med prestajanjem kazni v določenih dnevih prebiva doma,
nadomestitvi kazni zapora s hišnim zaporom, nadomestitvi kazni zapora ali
denarne kazni z delom v splošno korist in o izvršitvi denarne kazni s plačilom
v obrokih, odloči s sklepom predsednik senata oziroma sodnik posameznik
sodišča, ki je izdalo sodbo na prvi stopnji. 
(2) Predlog iz prejšnjega odstavka lahko v
petnajstih dneh po pravnomočnosti sodbe, če gre za
predlog o izvršitvi denarne kazni s plačilom v obrokih pa vse do poteka roka za
plačilo (peti odstavek 47. člena Kazenskega zakonika), vloži obsojenec, njegov zagovornik ali oseba iz drugega odstavka
367. člena tega zakona (predlagatelj). Če je obsojencu
oziroma zagovorniku prepis sodbe vročen po pravnomočnosti, začne ta rok teči od
zadnje vročitve.
(3) Sodnik zavrže predlog, če je prepozen,
nedovoljen ali če so v predlogu navedeni razlogi očitno neutemeljeni, sicer pa
odredi, da se raziščejo dejstva in preskrbijo dokazi, na katere se sklicuje
predlog, po potrebi pa sme razpisati narok. Če obsojenec na narok ne pride se
šteje, da je predlog umaknil. 
(4) Zoper sklep o predlogu iz prvega
odstavka tega člena se lahko pritoži predlagatelj in državni tožilec. 
(5) Določbe prejšnjih odstavkov tega člena
se smiselno uporabljajo tudi za odločanje o izvršitvi kazni zaradi kršitve
pravil hišnega zapora ali zaradi kršitve obveznosti iz dela v splošno korist in
za odločanje o načinu izvrševanja hišnega zapora in dela v splošno korist. 
(6) O odreditvi takojšnjega plačila denarne
kazni zaradi zamude s plačilom posameznega obroka odloči s sklepom, o spremembi
denarne kazni, ki se ne da niti prisilno izterjati v kazen zapora, pa odloči s
sodbo predsednik senata oziroma sodnik posameznik sodišča, ki je na prvi stopnji
izreklo denarno kazen.
130. člen
(delno
razveljavljen)
Če se denarna kazen, ki je predpisana v tem
zakonu, ne da niti prisilno izterjati, jo sodišče izvrši tako, da se za vsakih
začetih 42 eurov določi en dan zapora, vendar ne več
kot deset dni zapora. Denarno kazen, ki je predpisana
v tem zakonu, prisilno izterja pristojni davčni organ po določbah zakona, ki
ureja prisilno izterjavo davkov, na predlog sodišča, ki je to denarno kazen
izreklo.
131. člen
(1) Glede stroškov kazenskega postopka, ki
jih je treba prisilno izterjati v dobro proračuna, in glede odvzema
premoženjske koristi izvrši sodbo pristojni davčni organ po določbah zakona, ki
ureja prisilno izterjavo davkov, in to na predlog sodišča, ki je izdalo sodbo.
Glede drugih stroškov kazenskega postopka in glede premoženjskopravnih
zahtevkov pa izvrši sodbo pristojno sodišče po določbah, ki veljajo za
izvršilni postopek.
(2) Če je izrečen v sodbi odvzem
predmetov, odloči sodišče, ki je izreklo sodbo na prvi stopnji, ali naj se
predmeti prodajo po določbah, ki veljajo za izvršilni postopek, ali naj se
izročijo kriminalističnemu muzeju ali kakšnemu drugemu zavodu ali pa naj se
uničijo. Denar, ki se dobi s prodajo predmetov, gre v proračun.
(3) Prejšnji odstavek se smiselno
uporabi tudi tedaj, če se izda odločba o odvzemu predmetov po 498. členu tega
zakona.
(4) Pravnomočna odločba o odvzemu
predmetov se sme izven primerov obnove kazenskega postopka in zahteve za varstvo
zakonitosti, spremeniti v pravdi, če nastane spor o
lastnini odvzetih predmetov.
132. člen
(1) Če ni v tem zakonu drugače
določeno, se sklepi izvršijo, ko postanejo pravnomočni. Odredbe se izvršijo
takoj, razen če organ, ki je odredbo izdal, ne odredi drugače.
(2) Sklep postane pravnomočen, če se
ne more več izpodbijati s pritožbo ali če zoper njega ni pritožbe.
(3) Sklepe in odredbe izvršujejo
organi, ki so jih izdali, razen če je določeno drugače. Če je sodišče s sklepom
odločilo o stroških kazenskega postopka, veljajo za izterjavo teh stroškov
določbe prvega odstavka prejšnjega člena.
133. člen
(1) Če nastane dvom o dovoljenosti
izvršitve sodne odločbe ali o računanju kazni ali če v pravnomočni sodbi ni
odločeno o vštetju pripora ali prej prestane kazni ali če jih sodišče ni vštelo
pravilno, odloči o tem predsednik senata sodišča, ki je sodilo na prvi stopnji,
s posebnim sklepom. Pritožba ne zadrži izvršitve sklepa, razen če sodišče
določi drugače.
(2) Če nastane dvom o razlagi sodne
odločbe, odloči o tem sodišče, ki je izdalo pravnomočno odločbo.
134. člen
Ko postane odločba, s katero je odločeno o
premoženjskopravnem zahtevku, pravnomočna, sme oškodovanec zahtevati od
sodišča, ki je odločilo na prvi stopnji, naj mu izda overjen prepis odločbe z
oznako, da je odločba izvršljiva.
135. člen
(1) Kazensko evidenco in evidenco
izrečenih vzgojnih ukrepov vodi ministrstvo, pristojno za pravosodje.
(2) Minister, pristojen za pravosodje,
predpiše način vodenja evidenc iz prejšnjega odstavka.
XIV. poglavje
POMEN IZRAZOV V ZAKONU IN DRUGE DOLOČBE
136. člen
Če je v zakonu določeno, da je za pregon
posameznih kaznivih dejanj potreben predlog oškodovanca oziroma da je potrebno
poprejšnje dovoljenje pristojnega državnega organa, ne more državni tožilec
zahtevati preiskave in ne neposredno vložiti obtožnice oziroma obtožnega
predloga, če ne predloži dokaza, da je tak predlog podan oziroma, da je
dovoljenje dano.
137. člen
(1) Če teče kazenski postopek zaradi
kaznivega dejanja zoper varnost javnega prometa, sme sodišče na obrazloženi
predlog upravičenega tožilca odrediti, da se obdolžencu odvzame vozniško
dovoljenje za čas, dokler traja postopek. Pred uvedbo kazenskega postopka
zaradi kaznivega dejanja zoper varnost javnega prometa sme policija, ki
opravlja ogled, vzeti vozniško dovoljenje tistemu, za katerega je podan
utemeljen sum, da je storil to kaznivo dejanje in o tem izdati potrdilo, vendar
mora vozniško dovoljenje skupaj z ovadbo v petih dneh poslati državnemu tožilcu. Ta pa ga mora v desetih dneh od prejema vrniti tistemu, ki
mu je bilo odvzeto, ali ga poslati sodišču ter hkrati predlagati uvedbo
kazenskega postopka in začasni odvzem vozniškega dovoljenja.
(2) O predlogu iz prejšnjega odstavka
odloči sodišče s sklepom. Zoper sklep o odvzemu vozniškega dovoljenja lahko
obdolženec v treh dneh od prejema sklepa vloži ugovor, ki ne zadrži izvršitve
sklepa. Sodišče, ki je sklep izdalo, odloči o ugovoru na podlagi predloženega
gradiva, lahko pa pred odločitvijo opravi poseben narok s strankama.
(3) Zoper sklep, s katerim je bilo
odločeno o ugovoru, imata stranki pravico do pritožbe. Pritožba obdolženca
zoper sklep, s katerim je bil ugovor zavrnjen, ne zadrži izvršitve sklepa o
odvzemu vozniškega dovoljenja.
(4) Še pred koncem kazenskega postopka
sodišče na predlog strank ali po uradni dolžnosti začasno odvzeto vozniško
dovoljenje obdolžencu vrne, če ugotovi, da ni več pogojev za odvzem.
(5) Glede
izvršitve ukrepa iz tega člena se smiselno uporabljajo določbe zakona, ki ureja
izvrševanje kazenskih sankcij, o prepovedi vožnje motornega vozila in določbe
zakona, ki ureja prekrške, o obveščanju organa, ki vodi evidenco izdanih
vozniških dovoljenj.
(6) Čas, za katerega je bilo vzeto
vozniško dovoljenje, se obdolžencu, ki je na prostosti, všteje v izrečeno kazen
prepovedi vožnje motornega vozila oziroma izrečeni varnostni ukrep odvzema
vozniškega dovoljenja.
138. člen
Če zakon ne določa drugače, obvesti sodišče
o priporu ter o pravnomočni obsodilni sodbi na kazen zapora v treh dneh
obdolženčevega delodajalca.
139. člen
Če se med kazenskim postopkom ugotovi, da
je obdolženec umrl, se kazenski postopek s sklepom ustavi.
140. člen
(1) Sodišče sme med postopkom
kaznovati z denarno kaznijo določeno v prvem odstavku 78. člena tega zakona,
zagovornika, pooblaščenca ali zakonitega zastopnika, oškodovanca, oškodovanca
kot tožilca ali zasebnega tožilca, če njegovo ravnanje očitno meri na
zavlačevanje kazenskega postopka.
(2) O kaznovanju odvetnika oziroma
odvetniškega kandidata obvesti sodišče odvetniško zbornico.
(3) Če državni tožilec ne daje sodišču
pravočasno predlogov ali opravlja druga procesna dejanja z veliko zamudo in s
tem povzroči zavlačevanje postopka, obvesti sodišče o tem Vrhovno državno
tožilstvo.
141. člen
(1) Glede izključitve kazenskega
pregona za osebe, ki uživajo v Republiki Sloveniji imunitetno pravico po
mednarodnem pravu, veljajo določbe ratificiranih in objavljenih mednarodnih
pogodb.
(2) Če nastane dvom, ali gre za tako
osebo, se sodišče obrne za pojasnilo na ministrstvo, pristojno za zunanje
zadeve.
141.a člen
(1) Obdolžencem, ki se jim sme v
določenih primerih kazen omiliti (tretji odstavek 294. člena Kazenskega
zakonika) ter pričam iz 240.a člena tega zakona, glede katerih obstaja resna
nevarnost za njihovo življenje ali telo, se mora v največji možni meri
zagotoviti osebna varnost v predkazenskem postopku, med in po končanem
kazenskem postopku.
(2) Po določbah zakona iz tretjega
odstavka tega člena se osebna varnost na predlog obdolžencev oziroma prič iz
prejšnjega odstavka zagotavlja tudi njihovim bližnjim sorodnikom (1. do 3.
točka prvega odstavka 236. člena) in drugim ogroženim osebam.
(3) Zakon določa postopek in pogoje za
vključitev v program zaščite ter za prenehanje programa zaščite, organe,
pristojne za predlaganje in odrejanje zaščite, nujne zaščitne ukrepe, ukrepe v
programu zaščite, evidence in zaščito podatkov ter financiranje in nadzor nad
izvajanjem programov zaščite.
142. člen
Vsi državni organi morajo sodiščem in
drugim organom, ki sodelujejo v kazenskem postopku, dajati potrebno pomoč,
zlasti če gre za odkrivanje kaznivih dejanj ali za izsleditev storilcev.
143. člen
(1) Upravljavec osebnih podatkov mora
sodišču na zahtevo brezplačno posredovati podatke iz zbirke osebnih podatkov
tudi brez osebne privolitve posameznika, na katerega se podatki nanašajo, če
sodišče navede, da podatke potrebuje za izvedbo kazenskega postopka.
(2) Podatke iz prejšnjega odstavka
mora sodišče varovati kot tajne, če je tako določeno v zakonu.
(3) Sodišče obdeluje podatke iz prvega
odstavka tega člena za namene izvajanja določb tega zakona. Podatki so javnosti
dostopni v skladu z določbami tega zakona.
143.a člen
(1) Posameznik ali pravna oseba, ki zaradi
obveznosti ali pravice, določene z zakonom, ali če je to nujno potrebno zaradi
zaposlitve, potrebuje dokazilo, da ni v kazenskem postopku za kazniva dejanja,
za katera se storilec preganja po uradni dolžnosti, ima pravico brezplačno
pridobiti ustrezno potrdilo. Delodajalci in druge osebe lahko pridobijo
potrdilo, ali je zoper njihovega delavca ali drugo osebo, s katero so ali bodo
v pravnem razmerju, uveden kazenski postopek, le, če imajo za to izrecno pisno
privolitev posameznika oziroma pravne osebe, na katero se ti podatki nanašajo,
ali če je tako izrecno določeno v zakonu.
(2) Potrdilo iz prejšnjega odstavka ne
glede na določbe tega zakona o krajevni pristojnosti izda vsako sodišče prve
stopnje s splošno pristojnostjo v Republiki Sloveniji. V potrdilu se navede le,
da posameznik ali pravna oseba je ali ni v kazenskem postopku za kaznivo
dejanje, za katero se storilec preganja po uradni dolžnosti. V potrdilu, da je
posameznik ali pravna oseba v kazenskem postopku, se navede določeno kaznivo
dejanje le, če njegovo navedbo ali navedbo vrste kaznivega dejanja zahteva drug
zakon.
(3) Prošnja za izdajo potrdila za
posameznika vsebuje ime in priimek, datum in kraj rojstva, naslov stalnega ali
začasnega bivališča, državljanstvo, namen izdaje potrdila, navedbo, ali bo
posameznik potrdilo prevzel osebno ali pa naj se mu vroči ali pošlje po pošti,
in podpis. Državljani Republike Slovenije in drugi posamezniki, ki so vpisani v
centralnem registru prebivalstva, v prošnji namesto datuma in kraja rojstva
navedejo EMŠO. Prošnja za izdajo potrdila za pravno osebo vsebuje firmo oziroma
ime pravne osebe in podatke o poslovnem naslovu, namen izdaje potrdila,
navedbo, ali bo zakoniti zastopnik potrdilo prevzel osebno ali pa naj se pravni
osebi vroči ali pošlje po pošti, ime in priimek zakonitega zastopnika in njegov
podpis. Pravne osebe, ki so vpisane v poslovnem registru, v prošnji navedejo
matično številko, druge pravne osebe pa davčno številko.
(4) Prošnja za izdajo potrdila se lahko
vloži osebno na sodišču ali po pošti. Posamezniki in pravne osebe lahko
potrdilo prevzamejo osebno na sodišču ali po pošti. Če ga prevzamejo po pošti,
se jim vroči osebno, v skladu z zakonom, ki ureja splošni upravni postopek, če
je posameznik ali pravna oseba v kazenskem postopku za kaznivo dejanje, za
katero se storilec preganja po uradni dolžnosti, sicer pa se jim lahko pošlje z
navadno pošto.
(5) Posameznik se pri osebni vložitvi
prošnje ali osebnem prevzemu potrdila izkaže s svojim veljavnim osebnim
dokumentom, iz katerega je mogoče nedvoumno ugotoviti njegovo istovetnost, za
pravno osebo pa lahko osebno vloži prošnjo ali osebno prevzame potrdilo njen
zakoniti zastopnik, ki se izkaže z ustrezno listino o zakonitem zastopanju in z
veljavnim osebnim dokumentom, iz katerega je mogoče nedvoumno ugotoviti njegovo
istovetnost.
(6) Prošnja za izdajo potrdila se lahko
vloži tudi v elektronski obliki, podpisana z elektronskim podpisom, ki je
enakovreden lastnoročnemu podpisu. Sodišče lahko
potrdilo vroči na naslov za vročanje, ki je registriran v informacijskem
sistemu e-sodstvo, ali v varni elektronski predal, ki ga posameznik ali pravna
oseba navede v svoji vlogi.
(7) Sodišče mora ob vsaki izdaji potrdila
zabeležiti pravno podlago, po kateri ga je izdalo, pisno izjavo posameznika ali
zakonitega zastopnika, da potrebuje potrdilo in za kateri namen v skladu s
prvim odstavkom tega člena, ter preveriti v vlogi navedeno vrsto, številko in
datum izdaje veljavnega osebnega dokumenta iz prejšnjega odstavka.
(8) Izjemoma, če je to nujno zaradi
učinkovitega ali takojšnjega zavarovanja pravic ali uveljavljanja obveznosti
posameznikov ali pravnih oseb, ki prebivajo ali imajo sedež v drugih državah
ali nameravajo delati ali delovati ali delajo ali delujejo v drugi državi ali
za mednarodno organizacijo ali za posameznike zaradi prehajanja državnih meja,
lahko diplomatsko-konzularna predstavništva Republike Slovenije ali
diplomatsko-konzularna predstavništva, ki zastopajo Republiko Slovenijo,
pridobijo potrdilo s smiselno uporabo določb prejšnjih odstavkov tega člena. Če
je glede na okoliščine zadeve nujno, se v potrdilu navede tudi določeno kaznivo
dejanje.
143.b člen
(1) Kadar je v skladu s tem zakonom
dopustno vabljenje ali obveščanje s sredstvi elektronskih komunikacij, lahko
sodišče zaprosi osebe, ki jih namerava vabiti ali obveščati, za kontaktne
telefonske in telefaks številke ter naslove elektronske pošte, pri čemer jih
opozori, da teh podatkov niso dolžne posredovati. Pozove jih tudi, naj čimprej
posredujejo morebitne prihodnje spremembe navedenih podatkov.
(2) Sodišče lahko za potrebe preverjanja
istovetnosti oseb, ki sodelujejo pri posameznem preiskovalnem ali procesnem
dejanju oziroma v kazenskem postopku, vpogleda in v zapisnik vpiše vrsto in
številko osebnega dokumenta, na podlagi katerega je ugotovilo njihovo
istovetnost.
143.c člen
V primerih kaznivih dejanj zoper
gospodarstvo smejo preiskovalna dejanja, glavna obravnava in odločanje o rednih
in izrednih pravnih sredstvih po tem zakonu trajati
najkrajši potrebni čas. Dolžnost vseh organov, ki sodelujejo v kazenskem
postopku, in organov, ki jim dajejo pravno pomoč, je, da postopajo posebno
hitro.
143.č člen
(1) Pristojni organ v predkazenskem oziroma
kazenskem postopku zaradi ugotovitve obstoja posebnih potreb po zaščiti že ob
prvem stiku z oškodovancem, če je to mogoče, oceni stopnjo oškodovančeve
izpostavljenosti sekundarni in ponovni viktimizaciji, ustrahovanju in maščevanju
(individualna ocena).
(2) Pri individualni oceni se preučijo
predvsem osebne značilnosti oškodovanca, narava, teža in okoliščine kaznivega
dejanja, ravnanje obdolženca in oškodovanca v predkazenskem oziroma kazenskem
postopku in izven njega, upošteva se mnenje oškodovanca, zlasti če oškodovanec
izrecno vnaprej zavrne možnost posebne zaščite. Posebej se upoštevajo starost
in morebitna invalidnost oškodovanca ter okoliščine kaznivih dejanj, izvršenih
zaradi predsodkov, diskriminacije, izkoriščanja ali iz sovraštva, kaznivih
dejanj s prvinami nasilja ali zoper spolno nedotakljivost ter kaznivih dejanj s
prvinami terorizma, trgovine z ljudmi in kaznivih dejanj, izvršenih v
hudodelski združbi.
(3) Obseg individualne ocene se lahko
prilagodi glede na težo kaznivega dejanja in stopnjo očitne škode, ki jo je
utrpel oškodovanec. Za oškodovanca, ki je mladoletna oseba, se vedno šteje, da
ima posebne potrebe po zaščiti.
(4) Individualna ocena oškodovanca se
upošteva pri odločitvi, ali in v kolikšni meri bi oškodovancu koristili ukrepi
iz prvega odstavka 84. člena tega zakona, 148.b člena tega zakona, petega
in šestega odstavka 240. člena tega zakona, prvega in četrtega odstavka
240.a člena tega zakona, prvega odstavka 244.a člena tega zakona in
295. člena tega zakona, in sicer zaradi njegove izpostavljenosti
sekundarni oziroma ponovni viktimizaciji, ustrahovanju oziroma maščevanju. Če
iz individualne ocene izhaja, da ima oškodovanec posebne potrebe po zaščiti
oziroma da bi mu koristili navedeni ukrepi, se ti lahko uveljavijo ob izpolnitvi
drugih zakonskih pogojev.
(5) Individualna ocena se posodablja, če se
bistveno spremenijo njeni elementi. Policija pripravi in posodobi individualno
oceno do vložitve kazenske ovadbe ali dokler ne pošlje poročila po desetem
odstavku 148. člena tega zakona, državno tožilstvo pa v nadaljevanju
predkazenskega in kazenskega postopka oziroma v primeru, če je oškodovanec
vložil ovadbo na državno tožilstvo. Zaradi izdelave individualne ocene lahko
policija oziroma državno tožilstvo oškodovanca vabita na policijsko postajo
oziroma na državno tožilstvo. Pri izdelavi ali posodobitvi ocene se lahko
pridobi in preuči tudi mnenje pristojnega centra za socialno delo.
(6) Kot individualna ocena po tem zakonu se
šteje ocena, ki jo na podlagi drugega predpisa za določeno vrsto kaznivih
dejanj ali za določena kazniva dejanja izdela in posodablja drug organ, če se
pri njeni izdelavi smiselno uporabljajo določbe tega člena.
(7) Določbe prejšnjih odstavkov se ne
uporabljajo za oškodovanca, ki je pravna oseba.
144. člen
Posamezni izrazi, ki so uporabljeni v tem
zakonu, imajo tale pomen:
-      
osumljenec, ki označuje osumljenko in
osumljenca, je oseba, zoper katero je pred uvedbo kazenskega postopka pristojni
državni organ opravil določeno dejanje ali ukrep zaradi obstoja razlogov za
sum, da je storila ali sodelovala pri storitvi kaznivega dejanja;
-      
obdolženec je tisti, zoper katerega teče
preiskava ali zoper katerega je vložena obtožnica, obtožni predlog ali zasebna
tožba;
-      
obtoženec je tisti, zoper katerega je obtožnica
postala pravnomočna;
-      
obsojenec je tisti, za katerega je s
pravnomočno sodbo ugotovljeno, da je kazensko odgovoren za določeno kaznivo
dejanje;
-      
izraz obdolženec, kot enotno poimenovanje za
obdolženko in obdolženca, se uporablja v tem zakonu tudi kot splošen izraz za
obdolženca, obtoženca in obsojenca;
-      
oškodovanec, ki označuje oškodovanko in
oškodovanca, je tisti, kateremu je kakršnakoli njegova osebna ali premoženjska
pravica s kaznivim dejanjem prekršena ali ogrožena. Kadar je neposredna
posledica kaznivega dejanja smrt osebe, se za oškodovanca po tem zakonu štejejo
tudi njen zakonec oziroma oseba, s katero je živela v zunajzakonski skupnosti,
njeni krvni sorodniki v ravni vrsti, njen posvojenec ali posvojitelj, njeni
bratje in sestre ter osebe, ki jih je preživljala oziroma jih je bila dolžna
preživljati;
-      
oškodovanec s posebnimi potrebami po zaščiti,
ki označuje oškodovanko s posebnimi potrebami po zaščiti in oškodovanca s
posebnimi potrebami po zaščiti, je oškodovanec, čigar osebna ali premoženjska
pravica je s kaznivim dejanjem znatno prekršena, pa zaradi njegovih osebnih
značilnosti ali ranljivosti, zaradi narave, teže ali okoliščin kaznivega
dejanja ali zaradi ravnanja obdolženca ali oškodovanca v predkazenskem oziroma
kazenskem postopku in izven njega obstaja posebna potreba po varstvu
oškodovančeve osebnostne celovitosti pri posameznih dejanjih v predkazenskem in
kazenskem postopku;
-      
tožilec, ki označuje tožilca in tožilko, je
državni tožilec, zasebni tožilec in oškodovanec kot tožilec;
-      
stranka je tožilec in obdolženec;
-      
zunajzakonska skupnost je skupnost, kot jo
določa zakon, ki ureja družinska razmerja;
-      
policija lahko smiselno pomeni policijsko
postajo, drugo enoto policije ali drugega državnega organa, katerega uslužbenci
imajo pooblastila policije v predkazenskem postopku v skladu s tem zakonom.
DRUGI DEL
POTEK POSTOPKA
A. PREDHODNI POSTOPEK
XV. poglavje
PREDKAZENSKI POSTOPEK
145. člen
(1) Vsi državni organi in organizacije
z javnimi pooblastili so dolžni naznaniti kazniva dejanja, za katera se
storilec preganja po uradni dolžnosti, če so o njih obveščeni, ali če kako
drugače zvedo zanje.
(2) Obenem z ovadbo morajo organi in
organizacije iz prejšnjega odstavka navesti dokaze, za katere vedo, in
poskrbeti, da se ohranijo sledovi kaznivega dejanja in predmeti, na katerih ali
s katerimi je bilo kaznivo dejanje storjeno, ter druga dokazila.
146. člen
(1) Vsakdo lahko naznani kaznivo
dejanje, za katero se storilec preganja po uradni dolžnosti.
(2) Obenem z ovadbo ovaditelj navede
dokaze, za katere ve. Ne glede na določbe zakonov, ki urejajo različne oblike
tajnosti oziroma zaupnosti, pravne osebe zasebnega ali javnega prava,
samostojni podjetniki posamezniki in podružnice tujih podjetij v Sloveniji z
naznanitvijo kaznivega dejanja posredujejo tudi podatke, ki nastanejo ali jih
pridobijo pri ali v zvezi s svojo dejavnostjo, pa je z zakonom ali s sklepom
pristojnega organa subjekta določeno, da jih morajo varovati kot tajne oziroma
zaupne oziroma da jih ne smejo razkriti drugim.
(3) Zakon
določa, kdaj pomeni opustitev ovadbe kaznivega dejanja sama kaznivo dejanje.
147. člen
(1) Ovadba se poda pristojnemu
državnemu tožilcu pisno ali ustno.
(2) Če je ovadba ustna, je treba
ovaditelja opozoriti na posledice krive ovadbe. O ustni ovadbi se napravi
zapisnik, če je bila sporočena po telefonu pa uradni zaznamek.
(3) Če je ovadba podana sodišču, policiji
ali nepristojnemu državnemu tožilcu, jo ta sprejme in takoj pošlje pristojnemu
državnemu tožilcu.
(4) Če gre v primeru iz prejšnjega odstavka
za kaznivo dejanje, glede katerega ni predpisano obvezno obveščanje državnega
tožilca pred podajo ovadbe, pošlje policija ovadbo državnemu tožilcu šele
potem, ko zbere obvestila in opravi druge ukrepe, ki so potrebni za odločitev
državnega tožilca, vendar najkasneje v 30 dneh od podaje ovadbe. Če v tem času
ne more zbrati vseh potrebnih podatkov, pošlje državnemu tožilcu ovadbo z
navedbo predvidenega roka za predložitev poročila v dopolnitev ovadbe. V primeru večkratnih kršitev roka za
pošiljanje ovadbe oziroma poročil v dopolnitev ovadbe pristojno državno
tožilstvo o tem obvesti Vrhovno državno tožilstvo ter generalnega direktorja
policije, ki sprejme potrebne ukrepe.
(5) Če oškodovanec na policiji poda ovadbo
za kaznivo dejanje, ki se preganja na predlog, in ob tem izjavi, da ne želi
kazenskega pregona, ga policija obvesti, da mu v tem primeru ne gredo pravice
iz drugega in četrtega odstavka 60. člena tega zakona. Policija v sprejeti
ovadbi zaznamuje podani poduk, ki ga podpiše tudi oškodovanec. Ovadbo takoj
pošlje državnemu tožilcu, izvod pa izda tudi oškodovancu. Če državni tožilec
zavrže ovadbo (prvi odstavek 161. člena), odločitev zabeleži na uradnem
zaznamku in o zavrženju ne obvešča oškodovanca.
(6) Državni tožilec mora po prejemu ovadbe
ukrepati brez odlašanja in v 90 dneh od prejema ovadbe zoper znanega storilca
ovadbo zavreči ali pa predlagati, odrediti ali izvesti aktivnost, ukrep oziroma
preiskovalno dejanje, usmerjeno v pregon zoper osumljenca, zahtevati preiskavo
ali vložiti obtožni akt. Če državni tožilec ne ravna v roku iz prejšnjega
stavka, mora o razlogih pisno obvestiti vodjo državnega tožilstva, ki lahko rok
podaljša ali sprejme potrebne ukrepe v skladu z zakonom, ki ureja državno
tožilstvo.
(7) Državni tožilec osebo na njeno zahtevo
seznani s tem, da je zoper njo vložena ovadba, o očitanem kaznivem dejanju in o
fazi postopka pred državnim tožilstvom. Seznanitev ovadene osebe se lahko
odloži, če je to v nasprotju z interesi uspešne izvedbe predkazenskega postopka
ali če bi to lahko ogrozilo varnost oseb. Če državni tožilec ne ravna v skladu
s prvim stavkom prejšnjega odstavka, lahko ovadena oseba predlaga vodji
državnega tožilstva, da sprejme ustrezne ukrepe.
147.a člen
(1) Pristojno državno tožilstvo
oškodovanca, ki je podal ovadbo, pouči o pravici do izdaje pisnega potrdila o
izdaji ovadbe in mu, če želi, izda potrdilo, ki vsebuje številko zadeve, čas in
kraj podaje ovadbe, osebno ime, dan, mesec in leto rojstva, EMŠO, naslov ali
prebivališče ovaditelja, morebitne druge kontaktne podatke, navedbo kaznivega
dejanja ter, če so znani, še podatke o času in kraju storitve kaznivega dejanja
in kakršni koli škodi, ki naj bi jo povzročilo kaznivo dejanje in navedbo, da
je ovaditelj oškodovanec. Oškodovanca se v potrdilu opozori tudi na dolžnost
obveščanja o vsaki spremembi naslova ali prebivališča (66. člen) in
pravico do prevzema pregona (60., 62. in 433. člen).
(2) Sprejem ovadbe se lahko potrdi tudi na
kopiji sprejete pisne ovadbe ali na drugem dokumentu v primeru ustne ovadbe, če
vsebuje podatke iz prejšnjega odstavka. Če oškodovanec ne želi potrdila, se
izjava oškodovanca in opozorilo iz prejšnjega odstavka ustrezno zaznamujeta.
(3) Če je ovadba podana v elektronski
obliki, preko telefona ali telefaksa, se oškodovanca pouči o pravicah in
dolžnostih iz prvega odstavka ob prvem stiku s pristojnim državnim tožilstvom v
predkazenskem ali kazenskem postopku.
(4) Oškodovancu, ki ne govori oziroma ne
razume jezika v uradni rabi, se zagotovi potrebna jezikovna pomoč osebe, ki
poleg jezika v uradni rabi razume oziroma govori jezik, ki ga razume oziroma
govori oškodovanec, in ki je pripravljena spoštovati zaupnost podatkov, za
katere izve pri nudenju jezikovne pomoči, če oseba, ki sprejme ovadbo, sama ne
govori oziroma ne razume jezika, ki ga razume oziroma govori oškodovanec.
Jezikovne pomoči ne more nuditi oseba, ki bi bila lahko priča v kazenskem
postopku ali ki zaradi svoje povezanosti z osumljencem ali zaradi drugih
utemeljenih razlogov za to ne bi bila primerna.
(5) Oškodovancu je treba na njegovo zahtevo
zagotoviti prevod pisnega potrdila o podani ovadbi v jezik, ki ga razume.
(6) Po določbah prejšnjih odstavkov ravnajo
tudi sodišče, policija in nepristojni državni tožilec, če sprejmejo ovadbo, ki
jo je podal oškodovanec (tretji odstavek 147. člena). Stroški nudenja
jezikovne pomoči po četrtem odstavku tega člena in stroški prevajanja po petem
odstavku tega člena gredo v breme organa, pred katerim teče postopek oziroma ki
nudi jezikovno pomoč in zagotavlja prevajanje.
148. člen
(1) Če so podani razlogi za sum, da je
bilo storjeno kaznivo dejanje, za katero se storilec preganja po uradni
dolžnosti, mora policija ukreniti potrebno, da se izsledi storilec kaznivega
dejanja, da se storilec ali udeleženec ne skrije ali ne pobegne, da se
odkrijejo in zavarujejo sledovi kaznivega dejanja in predmeti, ki utegnejo biti
dokaz in da se zberejo vsa obvestila, ki bi utegnila biti koristna za uspešno
izvedbo kazenskega postopka.
(2) Da bi izvršila naloge iz
prejšnjega odstavka, sme policija zahtevati potrebna obvestila od oseb;
opraviti potreben pregled prevoznih sredstev, potnikov in prtljage; za nujno
potreben čas omejiti gibanje na določenem prostoru; ukreniti, kar je potrebno v
zvezi z ugotavljanjem istovetnosti oseb in predmetov; razpisati iskanje osebe
in stvari, ki se iščejo; v navzočnosti odgovorne osebe opraviti pregled
določenih objektov in prostorov podjetij in drugih pravnih oseb in pregledati
določeno njihovo dokumentacijo ter ukreniti in storiti drugo, kar je potrebno.
O dejstvih in okoliščinah, ki se ugotovijo pri posameznih dejanjih in utegnejo
biti pomembne za kazenski postopek, in o predmetih, ki so bili najdeni ali
zaseženi, se napravi zapisnik ali uradni zaznamek.
(3) Policija
lahko vabi osebe k sebi in od njih zbere obvestila in podatke ali jih zasliši.
Vabi jih lahko pisno, neposredno ustno, po telefonu ali po elektronski poti.
Osebi mora biti ob vabljenju pojasnjeno, zakaj in v kakšni vlogi je vabljena.
Če se oseba vabi zaradi zbiranja obvestil, jo policija lahko prisilno privede,
če jo vabi pisno in če pisno vabilo vsebuje pouk, da se jo, če na vabilo ne bo
prišla, lahko prisilno privede. Če vabilo ni pisno, se o njem napravi uradni
zaznamek. Ko ravna po določbah tega člena, policija ne sme oseb zasliševati kot
obdolžencev, prič ali izvedencev, razen osumljenca v primeru iz 148.a člena tega
zakona.
(4) Kadar policija pri zbiranju obvestil
ugotovi, da za določeno osebo obstajajo razlogi za sum, da je storila ali
sodelovala pri storitvi kaznivega dejanja (osumljenec), ji mora, preden začne
od nje zbirati obvestila, povedati, katerega kaznivega dejanja je osumljena in
kaj je podlaga za sum zoper njo ter jo poučiti, da ni dolžna ničesar izjaviti
in odgovarjati na vprašanja, če se bo zagovarjala, pa ni dolžna izpovedati
zoper sebe ali svoje bližnje ali priznati krivdo in da ima pravico do zagovornika,
ki si ga svobodno izbere in ki je lahko navzoč pri njenem zaslišanju, ter da se
bo lahko vse, kar bo izpovedala, na sojenju uporabilo zoper njo. Osumljenca mora policija obvestiti tudi,
da ima pravico uporabljati svoj jezik ter o pravicah iz 8. člena tega zakona;
osumljenca, ki mu je vzeta prostost, pa tudi o pravici iz četrtega oziroma
petega odstavka 4. člena tega zakona. 
(5) Če osumljenec izjavi, da si bo vzel
zagovornika, se zaslišanje odloži do prihoda zagovornika, oziroma do roka, ki
ga določi policija, vendar ne manj kot za dve uri. Do prihoda zagovornika se
odloži tudi oprava drugih preiskovalnih dejanj, razen tistih, ki bi jih bilo
nevarno odlašati. Zaslišanje osumljenca se opravi po določbah 148.a člena tega
zakona.
(6) Če osumljenec izjavi, da si ne bo vzel
zagovornika ali če izbrani zagovornik ne pride v roku, ki ga je določila
policija, se o izjavi osumljenca sestavi uradni zaznamek. Vanj se vnese dani
pravni pouk ter izjava osumljenca; če se želi izjaviti o kaznivem dejanju, pa
tudi bistvena vsebina njegove izjave ter pripombe na zapisano vsebino. Vsebina
uradnega zaznamka se osumljencu prebere in se mu vroči prepis uradnega
zaznamka, kar osumljenec potrdi s svojim podpisom. Izjava osumljenca se lahko
po predhodnem obvestilu posname z napravo za zvočno in slikovno snemanje.
(7) Oseba,
zoper katero je bilo uporabljeno kakšno dejanje ali ukrep iz drugega ali
tretjega odstavka tega člena, ima pravico v roku treh dni pritožiti se
pristojnemu državnemu tožilcu. Pristojni državni tožilec najkasneje v roku
osmih dni od vložitve pritožbe ustno ali pisno obvesti pritožnika o tem, kar je
ukrenil. Zoper obvestilo iz prejšnjega stavka ni dovoljena pritožba ali upravni
spor.
(8) Na pisni predlog in z dovoljenjem
preiskovalnega sodnika oziroma predsednika senata sme policija zbirati
obvestila tudi od oseb, ki so v priporu, če je to potrebno, da se odkrijejo
druga kazniva dejanja iste osebe, njihovi udeleženci ali kazniva dejanja drugih
storilcev. Ta obvestila zbira v času in v navzočnosti osebe, ki jo določi
preiskovalni sodnik oziroma predsednik senata.
(9) Policija
na podlagi zbranih obvestil in dokazov sestavi kazensko ovadbo ali dopolni
prejeto kazensko ovadbo (četrti odstavek 147. člena) in jo pisno po pošti
ali prek elektronskih komunikacijskih povezav pošlje pristojnemu državnemu
tožilcu. V ovadbi ali poročilu za njeno dopolnitev opiše ugotovljeno dejansko
stanje in navede ter predloži zbrane dokaze in gradivo, ki je potrebno za
odločitev državnega tožilca ali utegne biti koristno za uspešno izvedbo postopka,
pri čemer v kazensko ovadbo ali poročilo v njeno dopolnitev ne vpiše vsebine
izjav, ki so jih posamezne osebe dale pri zbiranju obvestil. Če policija
naknadno izve za nova dejstva ali dokaze, mora zbrati potrebna obvestila in
državnemu tožilcu poslati poročilo v dopolnitev kazenske ovadbe.
(10) Policija pošlje poročilo
državnemu tožilcu tudi v primeru, če na podlagi zbranih obvestil in dokazov ugotovi, da ni podlage za kazensko ovadbo.
148.a člen
(1) Zaslišanje osumljenca se sme opraviti
samo v navzočnosti zagovornika. Pri zaslišanju je lahko navzoč tudi državni
tožilec, o čemer ga mora na primeren način obvestiti policija.
(2) Zaslišanje osumljenca opravi policija
po določbah tega zakona, ki veljajo za zaslišanje obdolženca (227. do 233.
člen). O zaslišanju se sestavi zapisnik po določbah 79. do 82. člena tega
zakona. Ta zapisnik se lahko uporabi kot dokaz v kazenskem postopku. Zaslišanje
osumljenca se lahko po predhodnem obvestilu posname z napravo za zvočno in
slikovno snemanje.
(3) Če osumljenec ni bil poučen o svojih
pravicah iz četrtega odstavka prejšnjega člena ali če dani pouk in izjava
osumljenca glede pravice do zagovornika nista zapisana v zapisnik ali če je bil
zaslišan brez navzočnosti zagovornika ali če je bilo ravnano v nasprotju z določbami
osmega odstavka 227. člena tega zakona, sodišče ne sme opreti svoje odločbe na
njegovo izpovedbo.
148.b člen
Obvestila od oškodovanca kaznivega dejanja
zoper spolno nedotakljivost, kaznivega dejanja nasilja v družini iz
191. člena Kazenskega zakonika, drugega kaznivega dejanja s prvinami
nasilja, storjenega proti bližnjemu, ali kaznivega dejanja, ki je bilo proti
oškodovancu storjeno zaradi njegovega spola, zbira ista oseba, če oškodovanec
to želi, pa obvestila od njega zbira oseba istega spola. Določbe tega člena se
ne uporabljajo, če z zbiranjem obvestil ni mogoče odlašati ali če to
preprečujejo začasni razlogi organizacijske narave.
149. člen
(1) Policija
lahko napoti osebe, ki jih najde na kraju storitve kaznivega dejanja ali osebe,
ki imajo bivališče v tujini, k preiskovalnemu sodniku ali jih zadrži do
njegovega prihoda, ali jih privede k preiskovalnemu sodniku, če ta na predlog
državnega tožilca s pisno odredbo tako odredi, če bi mogle dati za kazenski
postopek pomembne podatke in če je verjetno, da jih pozneje ne bi bilo mogoče
zaslišati ali da bi bilo to povezano s precejšnjim zavlačevanjem ali z drugimi
težavami. Izjemoma, če pisne odredbe ni mogoče pravočasno pridobiti, lahko
preiskovalni sodnik privedbo odredi ustno, najpozneje v dveh urah od ustne
odreditve pa mora izdati še pisno odredbo. Pisna odredba mora biti osebi
izročena takoj, ko je to mogoče, najpozneje pa ob zaslišanju. Zadržanje takih
oseb na kraju storitve kaznivega dejanja in privedba ne smeta trajati več kot
šest ur. Če je taki osebi odvzeta prostost v drugem postopku, lahko
preiskovalni sodnik čas za zadržanje oziroma privedbo na zaslišanje iz
prejšnjega stavka podaljša za najkrajši potrebni čas, vendar ne več kot za
dvanajst ur.
(2) Policija sme fotografirati tistega, za
katerega so razlogi za sum, da je storil kaznivo dejanje in vzeti njegove
prstne odtise. Če je to nujno, da se ugotovi njegova istovetnost, ali v drugih
primerih, ko je to pomembno za uspešno izvedbo postopka, sme njegovo
fotografijo tudi objaviti. Policija sme vzeti bris ustne sluznice tistemu, za
katerega so razlogi za sum, da je storil kaznivo dejanje, za katero se storilec
preganja po uradni dolžnosti, če je to neogibno potrebno za uresničitev
namenov, navedenih v prvem odstavku 148. člena tega zakona.
(3) Če je treba ugotoviti, čigavi so
prstni odtisi ali biološke sledi na posameznih predmetih, sme policija jemati
prstne odtise in brise ustne sluznice oseb, za katere je verjetno, da so
utegnile priti v dotik z njimi.
149.a člen
(1) Če obstajajo utemeljeni razlogi za sum,
da je določena oseba izvršila, izvršuje ali pripravlja oziroma organizira
izvršitev katerega izmed kaznivih dejanj, navedenih v četrtem odstavku tega
člena, pri tem pa je mogoče utemeljeno sklepati, da policisti z drugimi ukrepi
tega dejanja ne morejo odkriti, preprečiti ali dokazati oziroma bi bilo to
povezano z nesorazmernimi težavami, se lahko zoper to osebo odredi tajno
opazovanje.
(2) Izjemoma se lahko tajno opazovanje
odredi tudi zoper osebo, ki ni osumljenec, če je mogoče utemeljeno sklepati, da
bi opazovanje te osebe privedlo do identifikacije osumljenca iz prejšnjega
odstavka, katerega osebni podatki niso znani, do prebivališča ali lokacije,
kjer se nahaja osumljenec iz prejšnjega odstavka, oziroma do prebivališča ali
lokacije, kjer se nahaja oseba, zoper katero je bil odrejen pripor, hišni
pripor, tiralica ali odredba za privedbo, pa je pobegnila ali se skriva, in
policisti z drugimi ukrepi teh podatkov ne morejo pridobiti oziroma bi bilo to
povezano z nesorazmernimi težavami.
(3) Tajno opazovanje se izvaja z
neprekinjenim ali ponavljajočim opazovanjem ali sledenjem z uporabo tehničnih
naprav za ugotavljanje položaja in gibanja ter tehničnih naprav za prenos in
snemanje glasu, fotografiranjem ter video-snemanjem, in je osredotočeno na
spremljanje položaja, gibanja ter aktivnosti osebe iz prejšnjih odstavkov.
Tajno opazovanje se sme izvajati na javnih ter javno dostopnih odprtih in
zaprtih prostorih ter krajih in prostorih, ki so vidni z javno dostopnega kraja
oziroma prostora. Pod pogoji iz tega člena se sme tajno opazovanje izvajati
tudi v zasebnih prostorih, če v to privoli imetnik prostora.
(4) Kazniva
dejanja, v zvezi s katerimi se lahko odredi ukrep tajnega opazovanja, so:
1)    
kazniva dejanja, za katera je v zakonu
predpisana kazen zapora petih ali več let;
2)    
kazniva dejanja iz 2. točke drugega odstavka
150. člena tega zakona in kazniva dejanja protipravnega odvzema prostosti
po 133. členu, zalezovanja po 134.a členu, grožnje po 135. členu,
zlorabe osebnih podatkov po tretjem, četrtem, petem in šestem odstavku
143. člena, zaposlovanja na črno po drugem in tretjem odstavku
199. člena, goljufije po prvem, tretjem in četrtem odstavku
211. člena, prikrivanja po prvem, drugem in tretjem odstavku
217. člena, goljufije na škodo Evropske unije po 229. členu, napada
na informacijski sistem po drugem, tretjem in četrtem odstavku 221. člena,
ponareditve ali uničenja poslovnih listin po 235. členu, izdaje in
neupravičene pridobitve poslovne tajnosti po prvem, drugem in tretjem odstavku
236. člena, zlorabe informacijskega sistema po 237. členu, zlorabe
položaja ali zaupanja pri gospodarski dejavnosti po 240. členu,
ponarejanja listin po 251. členu, posebnega primera ponarejanja listin po
252. členu, zlorabe uradnega položaja ali uradnih pravic po
257. členu, izdaje tajnih podatkov po 260. členu, javnega spodbujanja
sovraštva, nasilja in nestrpnosti po 297. členu, prepovedanega prehajanja
meje ali ozemlja države po 308. členu, onesnaženja pitne vode po prvem,
tretjem, četrtem in šestem odstavku 336. člena, onesnaženja živil ali krme
po prvem, tretjem, četrtem in šestem odstavku 337. člena ter mučenja
živali po drugem, tretjem in četrtem odstavku 341. člena Kazenskega
zakonika;
3)    
kaznivo dejanje pomoči storilcu po storitvi
kaznivega dejanja po 282. členu Kazenskega zakonika, in sicer tudi zoper
osebe iz četrtega odstavka 282. člena Kazenskega zakonika – za kazniva
dejanja, ki so navedena v tem odstavku.
(5) Ukrep tajnega opazovanja s pisno
odredbo dovoli državni tožilec na pisni predlog policije, razen v primerih iz šestega
odstavka tega člena, ko je potrebna odredba preiskovalnega sodnika.
(6) Ukrep tajnega opazovanja s pisno
odredbo odredi preiskovalni sodnik na pisni predlog državnega tožilca v
naslednjih primerih:
1)    
če se pri izvajanju ukrepa predvideva uporaba
tehničnih naprav za prenos in snemanje glasu, pri čemer je ta ukrep dopustno
odrediti zgolj za kazniva dejanja iz drugega odstavka 150. člena tega zakona;
2)    
če izvedba ukrepa zahteva namestitev tehničnih
naprav za ugotavljanje položaja in gibanja osumljenca s tajnim vstopom v vozilo
ali drug zavarovan oziroma zaprt prostor ali predmet;
3)    
za uporabo ukrepa v zasebnih prostorih, če v to
privoli imetnik prostora;
4)    
za izvajanje ukrepa zoper osebo, ki ni
osumljenec (drugi odstavek tega člena). 
(7) Predlog in odredba, ki postaneta
sestavni del kazenskega spisa, morata vsebovati:
1)    
podatke, ki omogočajo določljivost osebe, zoper
katero se predlaga oziroma odreja ukrep;
2)    
utemeljitev oziroma ugotovitev utemeljenih
razlogov za sum;
3)    
v primeru iz drugega odstavka tega člena podatke,
ki omogočajo določljivost osumljenca iz prvega odstavka tega člena, ter
utemeljitev verjetnosti, da bi izvajanje ukrepa privedlo do identifikacije
osumljenca, lokacije, kjer se nahaja, oziroma njegovega prebivališča;
4)    
v primeru izvajanja ukrepa v zasebnih
prostorih, če v to privoli imetnik prostora, pisno soglasje imetnika prostora;
5)    
način izvajanja ukrepa, njegov obseg in
trajanje ter ostale pomembne okoliščine, ki narekujejo uporabo ukrepa;
6)    
utemeljitev oziroma ugotovitev neogibne
potrebnosti uporabe ukrepa v razmerju do zbiranja dokazov na drug način.
(8) Izjemoma, če pisne odredbe ni mogoče
pravočasno pridobiti in če obstaja nevarnost odlašanja, lahko v primeru iz
petega odstavka tega člena na ustni predlog policije državni tožilec, v primeru
iz šestega odstavka tega člena pa na ustni predlog državnega tožilca
preiskovalni sodnik, dovoli začetek izvajanja ukrepa z ustno odredbo. O ustnem
predlogu napravi organ, ki je izdal ustno odredbo, uradni zaznamek. Pisna
odredba, ki mora vsebovati utemeljitev razloga za predčasno izvrševanje, mora
biti izdana najkasneje v dvanajstih urah po izdaji ustne odredbe. Za predčasno
izvrševanje mora obstajati utemeljen razlog, v nasprotnem primeru sodišče ne
glede na siceršnjo upravičenost uporabe ukrepov vselej postopa po četrtem
odstavku 154. člena tega zakona.
(9) Če pride oseba, zoper katero se ukrep
izvaja, v stik z drugo neidentificirano osebo, za katero obstajajo utemeljeni
razlogi za sum, da je vpletena v kriminalno dejavnost v zvezi s kaznivimi
dejanji, zaradi katerih se izvaja ukrep, lahko policija to osebo tajno opazuje
tudi brez odredbe iz petega ali šestega odstavka tega člena, če je to nujno
potrebno za ugotovitev identitete te osebe ali pridobitev drugih podatkov,
pomembnih za kazenski postopek. Policija mora za tako opazovanje pridobiti
predhodno ustno dovoljenje državnega tožilca, razen, če tega ni mogoče
pravočasno pridobiti in če obstaja nevarnost odlašanja. V tem primeru policija
takoj, ko je mogoče in najpozneje v šestih urah od začetka izvajanja ukrepa, obvesti
državnega tožilca, ki lahko prepove nadaljnje izvajanje ukrepa, če meni, da
zanj ni utemeljenih razlogov. Ta ukrep sme trajati največ dvanajst ur od stika
z osebo, zoper katero se ukrep izvaja. Policija pri izvajanju ukrepa iz tega
odstavka ne sme uporabljati tehničnih naprav in sredstev iz 1. in 2. točke
šestega odstavka tega člena, niti izvajati ukrepa v zasebnih prostorih.
Policija takoj po prenehanju takšnega opazovanja napravi uradni zaznamek, ki ga
brez odlašanja pošlje državnemu tožilcu, ki je izdal dovoljenje iz tega
odstavka, in organu, ki je izdal prvotno odredbo za tajno opazovanje. Uradni
zaznamek postane del kazenskega spisa.
(10) Izvajanje ukrepa lahko traja največ
dva meseca, iz tehtnih razlogov pa se lahko njegovo trajanje s pisno odredbo
podaljša vsakič za dva meseca. Skupno lahko ukrep traja:
1)    
v primeru iz šestega odstavka tega člena največ
šest mesecev;
2)    
v primerih iz petega odstavka tega člena največ
štiriindvajset mesecev, če gre za kazniva dejanja iz četrtega odstavka tega
člena; in največ šestintrideset mesecev, če gre za kazniva dejanja iz drugega
odstavka 151. člena tega zakona.
(11) Policija preneha z izvajanjem ukrepa
takoj, ko prenehajo razlogi, zaradi katerih je bil odrejen. O prenehanju brez
odlašanja pisno obvesti organ, ki je ukrep odredil. Policija pošilja organu, ki
je ukrep odredil, mesečna poročila o poteku izvajanja ukrepa in pridobljenih
podatkih. Organ, ki je ukrep odredil, lahko v vsakem trenutku na podlagi tega
poročila ali po uradni dolžnosti, če oceni, da ni več razlogov za uporabo
ukrepa, ali da se ta izvaja v nasprotju z njegovo odredbo, s pisno odredbo
odredi, da se izvajanje ukrepa ustavi.
(12) Če se ukrep zoper isto osebo izvaja
več kot šest mesecev, zakonitost in utemeljenost izvajanja ukrepa ob prvem
podaljšanju nad šest mesecev, in nato vsakih nadaljnjih šest mesecev, preveri
senat (šesti odstavek 25. člena). Organ, ki je izdal odredbo za podaljšanje,
senatu pošlje celotno gradivo, ta pa odloči v roku treh dni. Če senat oceni, da
ni razlogov za izvajanje ukrepa ali da niso izpolnjeni vsi zakonski pogoji,
izda sklep, s katerim odredi prenehanje uporabe ukrepa. Zoper ta sklep ni
pritožbe.
(13) Tajno opazovanje mora policija
izvrševati na način, na katerega se v najmanjši možni meri posega v pravice
oseb, ki niso osumljenci.
149.b člen
(1) Če so podani razlogi za sum, da je bilo
izvršeno, da se izvršuje ali da se pripravlja oziroma organizira kaznivo
dejanje iz četrtega odstavka prejšnjega člena in je za odkritje, preprečitev
ali dokazovanje tega kaznivega dejanja ali odkritje storilca treba pridobiti
podatke o prometu v zvezi s komunikacijo osumljenca, oškodovanca ali oseb iz
drugega odstavka prejšnjega člena, lahko preiskovalni sodnik na obrazložen
predlog državnega tožilca odredi operaterju oziroma ponudniku storitev
informacijske družbe, da pristojnemu organu sporoči relevantne podatke v zvezi
z omenjeno komunikacijo, ki obstajajo v času izdaje odredbe. Preiskovalni
sodnik v odredbi opredeli kategorije podatkov, ki jih zahteva. Odredba se
operaterju oziroma ponudniku storitev informacijske družbe vroča v delu, ki se
nanaša nanj.
(2) Predlog in odredba morata biti pisna in
morata vsebovati podatke, ki omogočajo enolično identifikacijo komunikacijskega
sredstva ali uporabnika, utemeljitev razlogov, relevantno časovno obdobje, za
katerega se podatki zahtevajo, ostale pomembne okoliščine, ki narekujejo
uporabo ukrepa, ter ustrezen rok za izvršitev. Identifikacija komunikacijskega
sredstva mora biti dovolj natančna, da zahtevek omejuje na vnaprej omejen in
določljiv seznam oseb.
(3) Izjemoma, če pisne odredbe ni mogoče
pravočasno pridobiti in če obstaja nevarnost, da bi zaradi odlašanja bilo
ogroženo življenje ali zdravje ljudi, lahko preiskovalni sodnik na ustni
predlog državnega tožilca odredi izvršitev ukrepa iz prvega odstavka tega člena
z ustno odredbo neposredno operaterju oziroma ponudniku storitev informacijske
družbe. O ustnem predlogu državnega tožilca preiskovalni sodnik napravi uradni
zaznamek. Pisna odredba mora biti izdana najkasneje v 12 urah po izdaji ustne
odredbe. Če se med izdelavo pisnega odpravka izkaže, da izrečeni ukrep ni bil
upravičen, se postopa po četrtem odstavku 154. člena tega zakona.
(4) Operater oziroma ponudnik storitev
informacijske družbe svojemu uporabniku, naročniku ali tretjim osebam ne sme
razkriti, da je ali da bo v skladu s tem členom posredoval določene podatke.
Tega ne sme razkriti 24 mesecev po preteku meseca, v katerem se je zaključilo
izvrševanje odredbe. Preiskovalni sodnik lahko z odredbo določi drugačen rok,
rok podaljša za največ 12 mesecev, vendar ne več kot dvakrat, rok skrajša ali
prepoved seznanitve odpravi.
(5) Na podlagi tega člena ni mogoče
zahtevati ali pridobiti podatkov, ki se nanašajo na vsebino komunikacije.
149.c člen
(1) Če so podani razlogi za sum, da je bilo
izvršeno, da se izvršuje ali da se pripravlja oziroma organizira kaznivo
dejanje, za katero se storilec preganja po uradni dolžnosti in za katerega je
predpisana kazen enega ali več let zapora in je za odkritje, preprečitev ali
dokazovanje tega kaznivega dejanja ali odkritje storilca treba pridobiti
podatke o prometu v zvezi s komunikacijo osumljenca, oškodovanca ali oseb iz
drugega odstavka 149.a člena tega zakona ali če zakoniti uporabnik
komunikacijskega sredstva s tem soglaša, lahko preiskovalni sodnik na
obrazložen predlog državnega tožilca odredi operaterju oziroma ponudniku
storitev informacijske družbe, da začne z zavarovanjem potrebnih prometnih
podatkov v zvezi s komunikacijo ter sporočanjem le-teh pristojnemu organu.
Preiskovalni sodnik mora v odredbi natančno opredeliti kategorije podatkov, ki
jih zahteva, in obdobje, za katero se ukrep odreja in ki ne sme biti daljše od
treh mesecev. Preiskovalni sodnik lahko z novo odredbo odredi podaljšanje
izvajanja ukrepa za tri mesece. Če je zoper komunikacijsko sredstvo odrejen
tudi ukrep po 150. členu tega zakona lahko sodnik odreja ukrepe po tem
členu za ves čas izvrševanja ukrepov iz 150. člena tega zakona zoper to
komunikacijsko sredstvo. Odredba se operaterju oziroma ponudniku storitev informacijske
družbe vroča v delu, ki se nanaša nanj.
(2) Predlog in odredba morata biti pisna in
morata vsebovati podatke, ki omogočajo enolično identifikacijo komunikacijskega
sredstva ali uporabnika, utemeljitev razlogov, relevantno časovno obdobje, za
katerega se ukrep odreja, pogostost sporočanja podatkov pristojnemu organu ter
ostale pomembne okoliščine, ki narekujejo uporabo ukrepa, vključno z
obrazložitvijo sorazmernosti. Identifikacija komunikacijskega sredstva mora
biti dovolj natančna, da zahtevek omejuje na vnaprej omejen in določljiv seznam
oseb.
(3) Z odredbo ni mogoče zahtevati
posredovanja podatkov, ki se nanašajo na lokacijo komunikacijskega sredstva ali
uporabnika, razen za kazniva dejanja iz četrtega odstavka 149.a člena tega
zakona ali s soglasjem zakonitega uporabnika komunikacijskega sredstva.
(4) Operater oziroma ponudnik storitev
informacijske družbe svojemu uporabniku, naročniku ali tretjim osebam ne sme
razkriti, da je ali da bo v skladu s tem členom posredoval določene podatke.
Tega ne sme razkriti 24 mesecev po preteku meseca, v katerem se je zaključilo
izvrševanje odredbe. Preiskovalni sodnik lahko z odredbo določi drugačen rok,
rok podaljša za največ 12 mesecev, vendar ne več kot dvakrat, rok skrajša ali
prepoved seznanitve odpravi. Ne glede na določbe tega odstavka pa v primeru
posredovanja podatkov na podlagi soglasja zakonitega uporabnika operater
oziroma ponudnik storitve informacijske družbe v roku osem dni od posredovanja
podatkov obvesti zakonitega uporabnika o izvršitvi odredbe.
(5) Na podlagi tega člena ni mogoče
zahtevati ali pridobiti podatkov, ki se nanašajo na vsebino komunikacije.
149.č člen
(1) Če so podani razlogi za sum, da je bilo
izvršeno oziroma da se pripravlja kaznivo dejanje, za katero se storilec
preganja po uradni dolžnosti in je za odkritje, preprečitev ali dokazovanje
tega kaznivega dejanja ali odkritje storilca treba pridobiti naročniške podatke
o lastniku ali uporabniku določenega komunikacijskega sredstva ali storitve
informacijske družbe ali obstoju in vsebini njegovega pogodbenega razmerja z
operaterjem oziroma ponudnikom storitev informacijske družbe v zvezi z
opravljanjem komunikacijske dejavnosti ali storitev informacijske družbe, lahko
sodišče, državni tožilec oziroma policija od operaterja oziroma ponudnika storitev
informacijske družbe v pisni obliki zahteva, da tudi brez privolitve
posameznika, na katerega se ti podatki nanašajo, sporoči te podatke. Pisna
zahteva mora vsebovati pravni pouk iz drugega odstavka tega člena in navedbo
pristojnega sodišča. Državni tožilec oziroma policija morata v pisni zahtevi
natančno opredeliti kategorije naročniških podatkov, ki jih zahtevata.
(2) Operater oziroma ponudnik storitev
informacijske družbe lahko iz obrazloženih razlogov in na svoje stroške
zahtevane podatke skupaj s kopijo zahteve namesto policiji ali državnemu
tožilcu pisno posreduje pristojnemu sodišču. Sodišče po prejemu preveri
zakonitost kategorij podatkov, ki so navedeni v zahtevi. V primeru, da zahteva
vsebuje tudi podatke, ki niso naročniški podatki po prvem odstavku tega člena
ali podatke, ki se jih v skladu s četrtim odstavkom tega člena ne sme
posredovati, prejete podatke uniči, sicer pa jih posreduje državnemu tožilcu
ali policiji. V primeru uničenja preiskovalni sodnik o tem napravi uradni
zaznamek, ki ga posreduje operaterju oziroma ponudniku storitev informacijske
družbe, vodji pristojnega okrožnega državnega tožilstva ali državnemu tožilcu,
ministrstvu, ki je pristojno za nadzor nad delom policije, in policiji.
(3) Operater oziroma ponudnik storitev
informacijske družbe svojemu uporabniku, naročniku ali tretjim osebam ne sme
razkriti, da je ali da bo v skladu s tem členom posredoval določene podatke.
Tega ne sme razkriti 24 mesecev po preteku meseca, v katerem so bili
posredovani podatki. V primeru, da operater oziroma ponudnik storitev
informacijske družbe v tem roku prejme sodno odredbo, ki se sklicuje na
podatke, pridobljene z zahtevo po tem členu, se rok prepovedi razkritja te
zahteve podaljša do izteka morebitnega roka iz prejete odredbe. Preiskovalni sodnik
oziroma sodišče lahko z odredbo določi drugačen rok, rok podaljša za največ
12 mesecev, vendar ne več kot dvakrat, rok skrajša ali prepoved seznanitve
odpravi.
(4) Na podlagi tega člena ni mogoče
zahtevati ali pridobiti prometnih podatkov, ki se nanašajo na katero koli
določljivo komunikacijo, ali podatkov, za pridobitev katerih je potrebna
obdelava podatkov, ki se lahko pridobijo samo na podlagi 149.b in 149.c člena
tega zakona. Na podlagi tega člena prav tako ni mogoče zahtevati ali pridobiti
podatkov, ki se nanašajo na vsebino komunikacije.
149.d člen
Ob vložitvi zasebne tožbe se lahko ne glede
na določbe 434. člena tega zakona namesto imena in priimka obdolženca
navedejo podatki, na podlagi katerih bi bil obdolženec določljiv ob smiselni
uporabi prejšnjega člena. Če sodišče po prejšnjem členu pridobi podatke, se
šteje, da je zasebna tožba že ob vložitvi vsebovala ime in priimek obdolženca.
149.e člen
(1) Če so podani razlogi za sum, da je bilo
izvršeno, da se izvršuje ali da se pripravlja oziroma organizira kaznivo
dejanje, ki se preganja po uradni dolžnosti, in je za odkritje, preprečitev ali
dokazovanje tega kaznivega dejanja ali za odkritje storilca potrebno pridobiti
podatke, ki se hranijo v elektronski obliki, in za pridobitev katerih je v skladu
s tem ali drugim zakonom potrebna odredba sodišča, pa je verjetno, da bi lahko
bili ti podatki do izročitve odredbe že izbrisani ali spremenjeni, lahko
državni tožilec oziroma policija od imetnika, uporabnika ali operaterja oziroma
ponudnika storitev informacijske družbe zahteva, da brez nepotrebnega odlašanja
ohrani podatke do prejema odredbe sodišča, vendar ne dlje kot trideset dni od
izročitve zahteve dalje. Državni tožilec oziroma policija lahko rok z dodatno
zahtevo podaljšata še za največ trideset dni. Če imetniku, uporabniku ali
operaterju oziroma ponudniku storitev informacijske družbe v roku za ohranitev
ni vročena sodna odredba, se ohranitev podatkov odpravi.
(2) Ohranitev podatkov o prometu oziroma
podatkov o vsebini komunikacij pri operaterju oziroma ponudniku storitev
informacijske družbe, je mogoče zahtevati le zaradi odkritja, preprečitve ali
dokazovanja kaznivega dejanja iz četrtega odstavka 149.a člena ali iz drugega
odstavka 150. člena tega zakona oziroma zaradi odkritja storilca takšnega
kaznivega dejanja.
(3) Zahteva iz prvega odstavka mora biti
pisna in mora vsebovati:
1)    
podatke, ki omogočajo identifikacijo podatkov,
za katere se zahteva ohranitev: navedba uporabnika ali komunikacijskega
sredstva za elektronski komunikacijski promet, na katerega se podatki v
elektronski obliki nanašajo. Identifikacija mora biti dovolj natančna, da
zahtevo omejuje na vnaprej omejen in določljiv seznam oseb;
2)    
kategorije podatkov, za katere se zahteva
ohranitev, ter časovno obdobje, na katerega se podatki nanašajo;
3)    
navedbo kaznivega dejanja, zaradi katerega se
zahteva ohranitev;
4)    
ustrezen rok za izvršitev.
(4) Izjemoma, če pisne zahteve ni mogoče
pravočasno izdati in obstaja nevarnost, da bi že v času do njene izdaje podatki
lahko bili uničeni, lahko državni tožilec oziroma policija ohranitev odredi z
ustno zahtevo. O podaji ustne zahteve napravi uradni zaznamek. Pisna zahteva
mora biti izdana najkasneje v 12 urah po vročitvi ustne zahteve. Če pisna
zahteva ni pravočasno izdana, se ohranitev podatkov odpravi.
(5) Kopija zahteve se priloži predlogu
preiskovalnemu sodniku za izdajo odredbe za pridobitev ohranjenih podatkov v skladu
z določbami tega zakona.
(6) Imetnik, uporabnik ali operater oziroma
ponudnik storitev informacijske družbe posamezniku oziroma drugi osebi, na
katerega se nanašajo podatki, katerih ohranitev se je zahtevalo, ne sme
razkriti, da je v skladu s tem členom prejel zahtevo za ohranitev oziroma da je
izvedel ohranitev njegovih podatkov. Tega ne sme razkriti 12 mesecev od prejema
zahteve za ohranitev. V primeru, da imetnik, uporabnik ali operater oziroma
ponudnik storitev informacijske družbe v tem roku prejme sodno odredbo, ki se
sklicuje na podatke, katerih ohranitev se je zahtevalo, se rok prepovedi
razkritja te zahteve oziroma ohranitve podatkov podaljša do izteka morebitnega
roka iz prejete odredbe.
150. člen
(1) Če obstajajo utemeljeni razlogi za sum,
da je določena oseba izvršila, izvršuje ali pripravlja oziroma organizira
izvršitev katerega izmed kaznivih dejanj, navedenih v drugem odstavku tega
člena in če obstaja utemeljen sum, da se za komunikacijo v zvezi s tem kaznivim
dejanjem uporablja določeno komunikacijsko sredstvo oziroma računalniški sistem
ali bo to sredstvo oziroma sistem uporabljeno, pri tem pa je mogoče utemeljeno
sklepati, da se z drugimi ukrepi ne bi dalo zbrati dokazov oziroma bi njihovo
zbiranje lahko ogrozilo življenje ali zdravje ljudi, se lahko zoper to osebo
odredi:
1)    
nadzor elektronskih komunikacij s
prisluškovanjem in snemanjem ter kontrola in zavarovanje dokazov o vseh oblikah
komuniciranja, ki se prenašajo v elektronskem komunikacijskem omrežju;
2)    
kontrola pisem in drugih pošiljk;
3)    
kontrola računalniškega sistema banke ali druge
pravne osebe, ki opravlja finančno ali drugo gospodarsko dejavnost;
4)    
prisluškovanje in snemanje pogovorov s
privolitvijo vsaj ene osebe, udeležene v pogovoru.
(2) Kazniva dejanja, v zvezi s katerimi se
lahko odredijo ukrepi iz prejšnjega odstavka, so:
1)    
kazniva dejanja zoper varnost Republike
Slovenije in njeno ustavno ureditev in kazniva dejanja zoper človečnost in
mednarodno pravo, za katera je v zakonu predpisana kazen zapora petih ali več
let;
2)    
kaznivo dejanje ugrabitve po 134. členu,
pridobivanja oseb, mlajših od petnajst let, za spolne namene po 173.a členu,
zlorabe prostitucije po 175. členu prikazovanja, posesti, izdelave in
posredovanja pornografskega gradiva po 176. členu, neupravičene proizvodnje in
prometa s prepovedanimi drogami, nedovoljenimi snovmi v športu in predhodnimi
sestavinami za izdelavo prepovedanih drog po 186. členu, omogočanja uživanja prepovedanih
drog ali nedovoljenih snovi v športu po 187. členu, izsiljevanja po 213. členu,
zlorabe notranje informacije po 238. členu, nedovoljenega sprejemanja daril po
241. členu, neupravičenega dajanja daril po 242. členu, pranja denarja po 245.
členu, tihotapstva po 250. členu, oškodovanja javnih sredstev po 257.a členu,
jemanja podkupnine po 261. členu, dajanja podkupnine po 262. členu, sprejemanja
koristi za nezakonito posredovanje po 263. členu, dajanja daril za nezakonito
posredovanje po 264. členu, hudodelskega združevanja po 294. členu, nedovoljene
proizvodnje in prometa orožja ali razstrelilnih snovi po 307. členu ter protipravnega
ravnanja z jedrskimi ali drugimi nevarnimi radioaktivnimi snovmi po 334. členu
kazenskega zakonika;
3)    
druga kazniva dejanja, za katera je v zakonu
predpisana kazen zapora osmih ali več let.
150.a člen
(1) S posebnimi tehničnimi sredstvi za
nadzor signala mobilne telefonije sme policija ugotavljati:
1)    
podatke, potrebne za razpoznavo številke
komunikacijskega sredstva in številk za elektronsko komuniciranje za namen
priprave ukrepa iz prvega odstavka 149.b člena tega zakona, prvega odstavka
149.c člena tega zakona ali ukrepa iz 1. točke prvega odstavka prejšnjega
člena;
2)    
lokacijo komunikacijskega sredstva.
(2) Ukrep iz 1. točke prejšnjega odstavka
se lahko odredi, če obstajajo utemeljeni razlogi za sum, da je določena oseba
izvršila, izvršuje ali pripravlja izvršitev katerega izmed kaznivih dejanj iz
drugega odstavka prejšnjega člena, in če obstajajo utemeljeni razlogi za sum,
da se za komunikacijo v zvezi s tem kaznivim dejanjem uporablja komunikacijsko
sredstvo ali bo tako sredstvo uporabljeno, pri tem pa je mogoče utemeljeno
sklepati, da izvajanje ukrepa iz prvega odstavka 149.b člena tega zakona,
prvega odstavka 149.c člena tega zakona oziroma ukrepa iz 1. točke prvega
odstavka prejšnjega člena brez ugotavljanja podatkov, potrebnih za razpoznavo
številke komunikacijskega sredstva in številk za elektronsko komuniciranje, ne
bi bilo možno ali bi bilo povezano z nesorazmernimi težavami.
(3) Ukrep iz 2. točke prvega odstavka tega
člena se lahko odredi le, če obstajajo utemeljeni razlogi za sum, da je
določena oseba izvršila, izvršuje ali pripravlja izvršitev katerega izmed
kaznivih dejanj iz drugega odstavka prejšnjega člena ali kaznivega dejanja
protipravnega odvzema prostosti po 133. členu Kazenskega zakonika, in če
obstaja utemeljen sum, da se za komunikacijo v zvezi s tem kaznivim dejanjem
uporablja določeno komunikacijsko sredstvo ali da bo tako sredstvo uporabljeno,
pri tem pa je mogoče utemeljeno sklepati, da odkrivanje lokacije storilca z
drugimi ukrepi ne bi bilo možno ali bi bilo povezano z nesorazmernimi težavami.
(4) O izvedbi ukrepov in pregledu tehnične
naprave iz prvega odstavka tega člena ter ugotovitvah se sestavi zapisnik, ki
obsega:
-      
navedbo prepoznanih številk komunikacijskih
sredstev, številk za elektronsko komuniciranje oziroma lokacij komunikacijskih
sredstev;
-      
datum ter uro začetka in konca uporabe ukrepov
iz prvega odstavka tega člena;
-      
podatke, ki omogočajo identifikacijo izvajalcev
ukrepov;
-      
številko odredbe in sodišče, ki jo je izdalo;
-      
način izvedbe ukrepa;
-      
ugotovitve na podlagi izvajanja ukrepa in druge
pomembne okoliščine.
(5) Osebni podatki oseb, ki niso osumljenci
ali obdolženci, pridobljeni z ukrepi iz prvega odstavka tega člena, se smejo
obdelovati le, če je to iz tehničnih razlogov neizogibno potrebno za dosego
cilja iz tega člena, in na način, da se najmanj posega v pravice teh oseb. Ti
podatki se, razen za primerjavo podatkov pri ugotavljanju identitete številke
za razpoznavo komunikacijskega sredstva, ne smejo uporabljati in jih je treba
po prenehanju izvajanja ukrepa nemudoma izbrisati. O izbrisu se sestavi
zapisnik, ki mora vsebovati tudi število izbrisanih podatkov.
(6) Ne smejo se uporabljati tehnična
sredstva iz prvega odstavka tega člena, ki omogočajo ali bi lahko omogočala
prisluškovanje in snemanje elektronskih komunikacij, prav tako se z njimi ne
sme ugotavljati lokacija komunikacijskih sredstev oseb, ki niso osumljenci
oziroma obdolženci.
(7) Če so bili ukrepi iz prvega odstavka
tega člena izvršeni v nasprotju s prejšnjim odstavkom, sodišče ne sme opreti
svoje odločbe na tako pridobljene podatke.
150.b člen
(1) Ukrep iz 2. točke prvega odstavka
prejšnjega člena se lahko odredi tudi takrat, ko je odkrivanje lokacije
komunikacijskega sredstva, za katerega je verjetno, da ga uporablja obdolženec,
nujno potrebno za izvedbo privedbe, hišnega pripora, pripora ali tiralice v
postopku zaradi kaznivih dejanj iz drugega odstavka 150. člena tega zakona
ali kaznivega dejanja protipravnega odvzema prostosti po 133. členu
Kazenskega zakonika in je mogoče utemeljeno sklepati, da lokacije obdolženca ne
bo mogoče odkriti z drugimi ukrepi.
(2) Pri izvedbi ukrepa iz prejšnjega
odstavka se smiselno uporabljajo četrti do sedmi odstavek prejšnjega člena.
151. člen
(1) Če obstajajo utemeljeni razlogi za sum,
da je določena oseba izvršila, izvršuje ali pripravlja oziroma organizira
izvršitev katerega izmed kaznivih dejanj, navedenih v drugem odstavku tega
člena, pri tem pa je mogoče utemeljeno sklepati, da se bo lahko v točno
določenem prostoru pridobilo dokaze, katerih se z milejšimi ukrepi, vključno z
ukrepi iz 149.a, 149.b in 150. člena tega zakona ne bi dalo zbrati oziroma bi
njihovo zbiranje lahko ogrozilo življenje ljudi, se lahko zoper to osebo
izjemoma odredi prisluškovanje in opazovanje v tujem stanovanju ali drugih
tujih prostorih, z uporabo tehničnih sredstev za dokumentiranje in po potrebi s
tajnim vstopom v navedene prostore.
(2) Ukrep iz prejšnjega odstavka se lahko
odredi v zvezi z vsemi kaznivimi dejanji iz 1. točke drugega odstavka 150. člena tega zakona, kaznivimi
dejanji iz 2. točke istega odstavka, razen za kazniva dejanja ugrabitve po 134.
členu, omogočanja uživanja prepovedanih drog ali nedovoljenih snovi v športu po
187. členu, izsiljevanja po 213. členu, pranja denarja po prvem, drugem,
tretjem in petem odstavku 245. člena in tihotapstva po 250. členu kazenskega
zakonika, v zvezi z drugimi kaznivimi dejanji iz 3. točke istega odstavka, za
katera je v zakonu predpisana kazen zapora osmih ali več let pa le, če obenem
obstaja resna nevarnost za življenje ljudi.
152. člen
(1) Ukrepe iz 150., 150.a, 150.b in 151. člena tega zakona s
pisno odredbo odredi preiskovalni sodnik na pisni predlog državnega tožilca.
Predlog in odredba morata vsebovati:
1)    
podatke, ki omogočajo določljivost osebe, zoper
katero se predlaga oziroma odreja ukrep;
2)    
utemeljitev oziroma ugotovitev razlogov za sum,
da gre za izvrševanje, pripravo ali organizacijo v 150., 150.a, 150.b oziroma
151. členu tega zakona določenih kaznivih dejanj, pri ukrepu iz 150.b
člena tega zakona pa se tudi navede, da je bila odrejena privedba, hišni
pripor, pripor ali tiralica;
3)    
kateri ukrep se predlaga oziroma odreja, način
izvajanja ukrepa, njegov obseg in trajanje, točno določitev prostora ali kraja,
v katerem se ukrep izvaja, elektronsko- komunikacijsko sredstvo in ostale
pomembne okoliščine, ki narekujejo uporabo posameznega ukrepa;
4)    
utemeljitev oziroma ugotovitev neogibne
potrebnosti uporabe posameznega ukrepa v razmerju do zbiranja dokazov na drug
način in uporabe ostalih milejših ukrepov;
5)    
utemeljitev razloga za predčasno izvrševanje
odredbe v primeru iz drugega odstavka tega člena.
(2) Izjemoma, če pisne odredbe ni mogoče
pravočasno pridobiti in če obstaja nevarnost odlašanja, lahko na ustni predlog
državnega tožilca preiskovalni sodnik odredi izvrševanje ukrepov iz 150.,
150.a, 150.b in 151. člena tega
zakona z ustno odredbo. O ustnem predlogu državnega tožilca preiskovalni sodnik
napravi uradni zaznamek. Pisna odredba mora biti izdana najkasneje v dvanajstih
urah po izdaji ustne odredbe. Za predčasno izvrševanje mora obstajati utemeljen
razlog; v nasprotnem primeru sodišče ne glede na siceršnjo upravičenost uporabe
ukrepov vselej postopa po četrtem odstavku 154. člena tega zakona.
(3) Če pri izvrševanju ukrepa iz 2. točke
prvega odstavka 150. člena tega zakona policija oceni, da je vsebina pisma ali
druge pošiljke takšna, da bi utegnila biti dokaz v kazenskem postopku, mora s
tem nemudoma seznaniti preiskovalnega sodnika, ki odloči, kako se bo s pošiljko
ravnalo. O tem preiskovalni sodnik sestavi poseben zapisnik.
(4) Izvajanje
ukrepov iz 150. člena tega zakona, 1. točke prvega odstavka 150.a člena
tega zakona in prejšnjega člena lahko traja največ en mesec, iz tehtnih
razlogov pa se lahko njihovo trajanje podaljša vsakič za en mesec, vendar za
ukrepe iz 150. člena tega zakona in 1. točke prvega odstavka 150.a člena
tega zakona skupno največ šest mesecev, za ukrep iz prejšnjega člena pa skupno
največ tri mesece. Izvajanje ukrepov iz 2. točke prvega odstavka 150.a člena
tega zakona in 150.b člena tega zakona lahko traja največ en mesec.
(5) Odredbo iz prvega odstavka tega člena
izvrši policija. Operaterji elektronskih komunikacijskih omrežij so policiji
dolžni omogočiti izvršitev odredbe.
(6) Policija preneha z izvajanjem ukrepov
iz 150., 150.a in 150.b in
151. člena tega zakona takoj, ko prenehajo razlogi, zaradi katerih so bili
odrejeni. O prenehanju brez odlašanja pisno obvesti preiskovalnega sodnika. Preiskovalni
sodnik lahko v vsakem trenutku po uradni dolžnosti, če oceni, da ni več
razlogov za izvajanje ukrepov, ali da se ti izvajajo v nasprotju z njegovo
odredbo, s pisno odredbo odredi, da se izvajanje ukrepov ustavi.
(7) Ukrepe iz 150., 150.a in 150.b in 151. člena tega zakona
mora policija izvrševati na način, na katerega se v najmanjši možni meri posega
v pravice oseb, ki niso osumljenci.
153. člen
(1) Po prenehanju
uporabe ukrepov iz 149.a, 149.b, 149.c, 150., 150.a, 150.b, 151., 155. in 155.a
člena tega zakona mora policija vse izvode posnetkov, sporočil in vse predmete,
pridobljene z uporabo teh ukrepov, skupaj s poročilom, ki obsega povzetek
zbranih dokazov, predati državnemu tožilcu. V primeru uporabe ukrepov iz 150.a
in 150.b člena tega zakona policija priloži tudi zapisnike po četrtem in
petem odstavku 150.a člena tega zakona.
(2) Državni tožilec celotno gradivo, zbrano
z ukrepi, ki jih je odredil preiskovalni sodnik, preda preiskovalnemu sodniku;
ta pa preizkusi, ali so se ukrepi izvajali na način, kot so bili odobreni.
(3) Organ, ki je odredil ukrep, lahko
odredi, da se posnetki telefonskih pogovorov in drugih oblik komuniciranja v
celoti ali deloma prepišejo. Glede prepisa teh posnetkov se uporabljajo določbe
šestega odstavka 84. člena tega zakona.
(4) Če državni
tožilec izjavi, da ne bo začel kazenskega pregona zoper osumljenca ali če v
roku dveh let po koncu izvajanja zadnjega od ukrepov, ki jih odreja državni
tožilec, ne vloži obtožnega akta niti ne predlaga, odredi ali izvede nobene
aktivnosti, ukrepa oziroma preiskovalnega dejanja, usmerjenega v pregon zoper
osumljenca, preiskovalnemu sodniku preda tudi celotno gradivo, zbrano s temi
ukrepi.
154. člen
(1) Podatke,
sporočila, posnetke ali dokazila, pridobljene z uporabo ukrepov iz 149.a, 149.b,
149.c, 150., 150.a, 150.b, 151., 155. in 155.a člena tega zakona, hrani sodišče
zaradi uspešne izvedbe kazenskega postopka in zavarovanja pravice osumljenca
oziroma obdolženca do obrambe, dokler se hrani kazenski spis, oziroma do
uničenja po drugem odstavku tega člena.
(2) Če državni
tožilec izjavi, da ne bo začel kazenskega pregona zoper osumljenca ali če v
roku dveh let po koncu izvajanja zadnjega od ukrepov iz 149.a, prvega odstavka
149.b., 149.c, 150., 150.a., 150.b., 151., 155. in 155.a člena tega zakona ne
vloži obtožnega akta niti ne predlaga, odredi ali izvede nobene aktivnosti,
ukrepa oziroma preiskovalnega dejanja usmerjenega v pregon zoper osumljenca, se
gradivo iz prejšnjega odstavka pod nadzorstvom preiskovalnega sodnika uniči. Če
državni tožilec v roku dveh let stori kar koli iz prejšnjega stavka, kar je
usmerjeno v pregon zoper osumljenca, se gradivo ne uniči, rok pa preneha teči.
O uničenju napravi preiskovalni sodnik uradni zaznamek. Pred uničenjem
preiskovalni sodnik o uporabi teh ukrepov obvesti oškodovanca. Če oškodovanec v
skladu s 60. členom tega zakona prevzame pregon, se gradivo iz prejšnjega
odstavka ne uniči. Pred uničenjem obvesti preiskovalni sodnik o uporabi teh
ukrepov osumljenca, oziroma v primerih iz drugega ali devetega odstavka 149.a
člena tega zakona, osebo, zoper katero se je ukrep izvajal, ki ima pravico
seznaniti se s pridobljenim gradivom, v primerih večjega obsega tega gradiva pa
s poročilom iz prvega odstavka 153. člena tega zakona. V primeru, ko so
bili uporabljeni ukrepi iz drugega ali devetega odstavka 149.a člena tega
zakona, in državni tožilec proti osumljencu začne kazenski pregon, preiskovalni
sodnik najpozneje do vložitve obtožnice oziroma takoj po tem, ko je bila oseba,
zaradi katere se je ukrep izvajal, prijeta, obvesti o uporabi teh ukrepov
osebo, zoper katero so se ukrepi izvajali, ki ima pravico seznaniti se s
pridobljenim gradivom. Če je mogoče utemeljeno sklepati, da bo zaradi
seznanitve z gradivom nastala nevarnost za življenje in zdravje ljudi ali iz drugih
tehtnih razlogov, lahko preiskovalni sodnik na predlog državnega tožilca ali po
uradni dolžnosti odloči, da osumljenca, oziroma v primerih iz drugega ali
devetega odstavka 149.a člena tega zakona, osebo, zoper katero se je ukrep
izvajal, z delom vsebine ali s celotno vsebino pridobljenega gradiva ne bo
seznanil. V primeru iz petega odstavka tega člena se osumljenca seznani z
zapisnikom oziroma uradnim zaznamkom o uničenju podatkov.
(3) Ne smejo se uporabiti kot dokaz
podatki, sporočila, posnetki ali druga dokazila, če so bili pridobljeni z
izvajanjem katerega od ukrepov po 149.a, 149.b, 149.c, 150., 150.a, 150.b,
151., 155., 155.a in 156. členu tega zakona, in se ne nanašajo na katero izmed
kaznivih dejanj, za katere je posamičen ukrep mogoče odrediti.
(4) Če so bili
ukrepi iz 149.a, 149.b, 149.c, 150., 150.a, 150.b, 151., 155., 155.a in
156. člena tega zakona izvršeni brez odredbe državnega tožilca (peti in
deveti odstavek 149.a člena, prvi odstavek 155. člena, tretji
odstavek 155.a člena) oziroma brez odredbe preiskovalnega sodnika (šesti
odstavek 149.a člena, prvi in tretji odstavek 149.b člena, prvi odstavek 149.c
člena, 150.a, 150.b in 153. člen, četrti odstavek 155.a člena, prvi
odstavek 156. člena) ali senata (drugi odstavek 156.a člena) ali v nasprotju
z njo ali če daljšega izvajanja ukrepov ni preveril senat (dvanajsti odstavek
149.a člena), sodišče ne sme opreti svoje odločbe na tako dobljene
podatke, sporočila, posnetke ali dokazila.
(5) Določbe 237. člena tega zakona se
smiselno uporabljajo tudi za podatke, posnetke, sporočila in dokazila,
pridobljena z uporabo ukrepov iz 150., 151. in 155.a člena tega zakona. Če policija pri izvrševanju ukrepov iz
150., 151. in 155.a tega člena tega zakona spozna, da pridobljeni podatki,
posnetki, sporočila ali dokazila vsebujejo podatke iz prvega odstavka 222.a
člena tega zakona, mora z njimi brez nepotrebnega odlašanja seznaniti državnega
tožilca in izvenobravnavnega sodnika. Izvenobravnavni sodnik lahko po
zaslišanju državnega tožilca in ob smiselni uporabi določb tretjega in četrtega
odstavka 222.a člena tega zakona odloči, da se ti podatki in vsi njihovi
prepisi uničijo, če je to nujno zaradi zagotovitve varstva tajnosti ali
zaupnosti pridobljenih podatkov. O naroku izvenobravnavni sodnik sestavi
poseben zapisnik. Podatki se uničijo pod nadzorstvom izvenobravnavnega sodnika,
ki o tem napravi uradni zaznamek.
(6) Če so ukrepi iz 149.a, 150., 150.a, 150.b,
151., 155. in 155.a člena tega zakona uporabljeni v zadevi, ki je predmet
preiskave, kazenskega pregona ali sodnega postopka v eni ali več državah,
morajo biti izvedeni v skladu z obstoječimi dvostranskimi ali večstranskimi
sporazumi ali pogodbami oziroma s sporazumom iz 160.b člena tega zakona, če teh
ni, pa se dogovori sklenejo za vsak posamezen primer posebej ob popolnem
spoštovanju suverenosti in notranje zakonodaje pogodbenice, na katere ozemlju
bo potekala takšna preiskava. (delno
se preneha uporabljati)
155. člen
(1) Če je mogoče utemeljeno sklepati, da je
določena oseba vpletena v kriminalno dejavnost v zvezi s kaznivimi dejanji iz
drugega odstavka 150. člena tega zakona, lahko državni tožilec na podlagi
obrazloženega predloga policije s pisno odredbo dovoli ukrep navideznega
odkupa, navideznega sprejemanja oziroma dajanja daril ali navideznega jemanja
oziroma dajanja podkupnine. Predlog in odredba postaneta sestavni del
kazenskega spisa.
(2) Odredba državnega tožilca se lahko
nanaša le na enkraten ukrep. Predlog za vsak nadaljnji ukrep zoper isto osebo
mora vsebovati razloge, ki utemeljujejo njegovo uporabo.
(3) Pri izvrševanju ukrepov iz prvega
odstavka tega člena policija in njeni sodelavci ne smejo izzivati kriminalne
dejavnosti. Pri ugotavljanju ali je bila izzvana kriminalna dejavnost, je
potrebno presojati predvsem ali bi ukrep na način, kot je bil izveden, napeljal
k storitvi kaznivega dejanja osebo, ki tovrstnega kaznivega dejanja sicer ne bi
bila pripravljena storiti.
(4) Če je bila izzvana kriminalna
dejavnost, je to okoliščina, ki izključuje kazenski pregon za kaznivo dejanje,
storjeno v zvezi z ukrepom iz prvega odstavka tega člena.
(5) Glede predmetov, pridobljenih z ukrepi
iz prvega odstavka tega člena se uporabljajo določbe 110., 131., 498. in 498.a
člena tega zakona.
155.a člen
(1) Če obstajajo utemeljeni razlogi za sum,
da je določena oseba izvršila katerega izmed kaznivih dejanj iz četrtega
odstavka 149.a člena tega zakona, oziroma če je mogoče utemeljeno sklepati, da
je določena oseba vpletena v kriminalno dejavnost v zvezi s kaznivimi dejanji
iz četrtega odstavka 149.a člena tega zakona, pri tem pa je mogoče utemeljeno
sklepati, da se z drugimi ukrepi ne bi dalo zbrati dokazov oziroma bi bilo to
povezano z nesorazmernimi težavami, se lahko zoper to osebo uporabi tajno
delovanje.
(2) Tajno delovanje se izvaja z
vključitvijo tajnih delavcev in neprekinjenim ali ponavljajočim zbiranjem
podatkov o osebi ter njeni kriminalni aktivnosti. Tajno delovanje pod vodstvom
in nadzorom policije, s pomočjo prirejenih podatkov o osebi, prirejenih
podatkov v zbirkah podatkov ter uporabo prirejenih dokumentov z namenom
preprečitve, da bi bilo takšno zbiranje podatkov ali vključitev razkrita,
izvaja eden ali več tajnih delavcev, za katere se lahko prirejena identiteta
pripravi v skladu s pogoji, ki jih za to določa zakon, ki ureja policijo, tudi
pred izdajo odredbe iz tretjega oziroma četrtega odstavka tega člena. Tajni
delavec je lahko policist, policijski delavec tuje države ali izjemoma, če
izvedba tajnega delovanja drugače ni mogoča, druga oseba. Tajni delavec sme
biti pod pogoji iz tega člena s prirejenimi dokumenti udeležen v pravnem
prometu, pri zbiranju podatkov pa sme pod pogoji iz tega člena uporabiti tudi
tehnične naprave za prenos in snemanje glasu, fotografiranje in video-snemanje.
(3) Ukrep tajnega delovanje s pisno odredbo
dovoli državni tožilec na pisni predlog policije, razen v primerih iz četrtega
odstavka tega člena, ko je potrebna odredba preiskovalnega sodnika. Odredba
lahko obsega tudi dovoljenje za izdelavo, pridobitev in uporabo prirejenih
podatkov in dokumentov.
(4) Ukrep tajnega delovanja, pri katerem bo
tajni policijski delavec uporabil tehnične naprave za prenos in snemanje glasu,
fotografiranje in video snemanje, se lahko odredi samo v zvezi s kaznivimi
dejanji iz drugega odstavka 150. člena tega zakona. Ukrep s pisno odredbo
odredi preiskovalni sodnik na pisni predlog državnega tožilca.
(5) Predlog in odredba, ki postaneta
sestavni del kazenskega spisa, morata vsebovati:
1)    
podatke, ki omogočajo določljivost osebe, zoper
katero se predlaga oziroma odreja ukrep;
2)    
utemeljitev oziroma ugotovitev utemeljenih
razlogov za sum;
3)    
način izvajanja ukrepa, njegov obseg in
trajanje in ostale pomembne okoliščine, ki narekujejo uporabo ukrepa;
4)    
vrsto, namen in obseg uporabe posameznih
prirejenih podatkov in dokumentov;
5)    
v primeru, da bo tajni delavec udeležen tudi v
pravnem prometu, dovoljen obseg tovrstne udeležbe;
6)    
v primeru, da tajni delavec ni policist ali
delavec policije tuje države, ampak druga oseba, utemeljitev, zakaj je potrebno
uporabiti tako osebo;
7)    
v primeru iz prejšnjega odstavka opredelitev
vrste in načina uporabe tehničnih naprav za prenos in snemanje glasu,
fotografiranje in video snemanje;
8)    
utemeljitev oziroma ugotovitev neogibne
potrebnosti uporabe posameznega ukrepa v razmerju do zbiranja dokazov na drug
način.
(6) Izvajanje ukrepa lahko traja največ dva
meseca, iz tehtnih razlogov pa se lahko njegovo trajanje s pisno odredbo
podaljša vsakič za dva meseca, vendar skupno največ štiriindvajset mesecev, v
primeru uporabe ukrepa za kazniva dejanja iz drugega odstavka 151. člena tega
zakona pa skupno največ šestintrideset mesecev.
(7) Glede prenehanja izvajanja tajnega
delovanja, mesečnega poročanja policije in preverjanja daljšega trajanja s
strani senata (šesti odstavek 25. člena) se smiselno uporabljajo določbe
enajstega in dvanajstega odstavka 149.a člena tega zakona.
(8) Ukrepi iz tega člena se morajo
izvrševati na način, na katerega se v najmanjši možni meri posega v pravice
oseb, ki niso osumljenci.
(9) Pri izvrševanju ukrepa tajni policijski
delavec ne sme izzivati kriminalne dejavnosti. Glede izzivanja kriminalne
dejavnosti se smiselno uporabljajo določbe tretjega in četrtega odstavka 155. člena
tega zakona.
156. člen
(1) Preiskovalni
sodnik lahko na obrazložen predlog državnega tožilca odredi banki, hranilnici,
plačilni instituciji, družbi za izdajo elektronskega denarja oziroma podružnici
ali zastopniku, ki zanje opravlja plačilne storitve ali distribuira elektronski
denar, ali družbi za izdajo, upravljanje oziroma poslovanje z virtualno valuto,
da mu, lahko pa tudi pristojnemu organu, sporoči zaupne podatke in pošlje
dokumentacijo o stanju vlog in depozitov ter o stanju in prometu na računih ali
drugih poslih osumljenca, obdolženca in drugih oseb, za katere je mogoče
utemeljeno sklepati, da so udeležene v finančnih transakcijah ali poslih
osumljenca ali obdolženca, če bi ti podatki utegnili biti dokaz v kazenskem
postopku ali če so potrebni zaradi zasega predmetov ali zavarovanja zahtevka za
odvzem premoženjske koristi oziroma premoženja v vrednosti premoženjske
koristi.
(2) Banka, hranilnica, plačilna institucija
družba za izdajo elektronskega denarja oziroma
podružnica ali zastopnik, ki zanje opravlja plačilne storitve ali distribuira
elektronski denar ali družba za izdajo, upravljanje oziroma poslovanje z
virtualno valuto mora zahtevane podatke in
dokumentacijo iz prejšnjega odstavka posredovati preiskovalnemu sodniku in pristojnemu organu, določenemu v
odredbi brez odlašanja.
(3) Pod pogoji iz
prvega odstavka tega člena lahko preiskovalni sodnik na obrazložen predlog
državnega tožilca odredi banki, hranilnici, plačilni instituciji, družbi za
izdajo elektronskega denarja oziroma podružnici ali zastopniku, ki zanje
opravlja plačilne storitve ali distribuira elektronski denar, ali družbi za
izdajo, upravljanje oziroma poslovanje z virtualno valuto, da tekoče spremlja
finančno poslovanje osumljenca, obdolženca in drugih oseb, za katere je mogoče
utemeljeno sklepati, da so udeležene v finančnih transakcijah ali poslih
osumljenca ali obdolženca in da mu sproti sporoča zaupne podatke o transakcijah
ali poslih, ki jih pri njih opravijo ali nameravajo opraviti navedene osebe. V
odredbi preiskovalni sodnik določi rok, v katerem mu mora banka, hranilnica,
plačilna institucija, družba za izdajo elektronskega denarja oziroma podružnica
ali zastopnik, ki zanje opravlja plačilne storitve ali distribuira elektronski
denar, ali družba za izdajo, upravljanje oziroma poslovanje z virtualno valuto
sporočati podatke.
(4) Izvajanje ukrepa iz prejšnjega odstavka
lahko traja največ tri mesece, iz tehtnih razlogov pa se lahko na predlog
državnega tožilca njegovo trajanje podaljša do največ šest mesecev.
(5) Če so podani
razlogi za sum, da je bilo izvršeno oziroma da se pripravlja kaznivo dejanje,
za katero se storilec preganja po uradni dolžnosti in je za preprečitev ali
odkritje tega kaznivega dejanja ali storilca treba pridobiti podatke o imetniku
ali pooblaščencu določenega ali določljivega plačilnega računa, hranilne vloge,
denarnice za hrambo virtualne valute ali denarnega depozita, najemniku ali
pooblaščencu sefa ter o času, v katerem so bili oziroma so v uporabi, ali
podatke o obstoju pogodbenega oziroma poslovnega razmerja z osumljeno osebo, ki
ne zajemajo podatkov o premoženjskem stanju osumljenca oziroma o stanju vlog in
depozitov ter o stanju in prometu na računih oziroma denarnici virtualne
valute, lahko državni tožilec ali policija od banke, hranilnice, plačilne
institucije, družbe za izdajo elektronskega denarja oziroma podružnice ali
zastopnika, ki zanje opravlja plačilne storitve ali distribuira elektronski
denar, ali družbe za izdajo, upravljanje oziroma poslovanje z virtualno valuto,
pisno zahteva, da tudi brez privolitve osebe, na katero se ti podatki nanašajo,
brez odlašanja sporoči te podatke oziroma posreduje dokumentacijo, ki vsebuje
te podatke, če ne vsebuje tudi podatkov o premoženjskem stanju osumljenca
oziroma o stanju vlog in depozitov ter o stanju in prometu na računih.
(6) Banka,
hranilnica, plačilna institucija, družba za izdajo elektronskega denarja
oziroma podružnica ali zastopnik, ki zanje opravlja plačilne storitve ali
distribuira elektronski denar, ali družba za izdajo, upravljanje oziroma
poslovanje z virtualno valuto svoji stranki ali tretji osebi ne sme razkriti,
da je ali da bo podatke in dokumentacijo poslala preiskovalnemu sodniku,
državnemu tožilcu ali policiji (prejšnji odstavek). Tega ne sme razkriti 24
mesecev po zaključku izvrševanja odredbe preiskovalnega sodnika oziroma
posredovanja podatkov državnemu tožilcu ali policiji. Preiskovalni sodnik lahko
z odredbo določi drugačen rok, rok podaljša za največ 12 mesecev, vendar ne več
kot dvakrat, rok skrajša ali prepoved seznanitve odpravi.
156.a člen
(1) Organ, ki je pristojen za izdajo pisne
odredbe, s katero se odredi ali dovoli izvajanje ukrepov iz 149.a, 149.b,
149.c, 150., 150.a, 150.b, 151., 155., 155.a in 156. člena tega zakona,
odloči najpozneje v 72 urah od prejetja pisnega predloga in svojo odločitev
brez odlašanja sporočiti organu, ki je podal predlog.
(2) Če je za izdajo pisne odredbe iz
prejšnjega odstavka pristojen preiskovalni sodnik, ki se ne strinja s pisnim
predlogom državnega tožilca, z obrazloženim mnenjem zahteva, naj o tem odloči
senat (šesti odstavek 25. člena), ki mora odločiti najpozneje v 72 urah od
prejetja pisnega predloga in obrazloženega mnenja ter svojo odločitev brez
odlašanja sporočiti državnemu tožilcu.
157. člen
(1) Policisti smejo nekomu vzeti
prostost, če je podan katerikoli od razlogov za pripor iz prvega odstavka 201.
člena ali prvega odstavka 432. člena tega zakona, vendar ga morajo brez
odlašanja privesti pristojnemu preiskovalnemu sodniku. Ob privedbi sporoči policist
preiskovalnemu sodniku, zakaj in kdaj je bila privedenemu odvzeta prostost.
Preiskovalnemu sodniku se ob privedbi izroči tudi kopija kazenske ovadbe z
zapisnikom o zaslišanju osumljenca in drugimi prilogami, razen uradnih
zaznamkov o obvestilih, ki jih je policija zbrala od osumljenca, preden mu je
bil dan pouk po četrtem odstavku 148. člena tega zakona. Te uradne zaznamke
pošlje policija skupaj z ovadbo državnemu tožilcu.
(2) Policisti smejo izjemoma nekomu
vzeti prostost in ga pridržati, če so podani utemeljeni razlogi za sum, da je
storil kaznivo dejanje, za katero se storilec preganja po uradni dolžnosti, če
je pridržanje potrebno zaradi ugotovitve istovetnosti, preverjanja alibija,
zbiranja obvestil in dokaznih predmetov o tem kaznivem dejanju in so za pripor
podani razlogi iz 1. in 3. točke prvega odstavka 201. člena tega zakona in 1.
in 2. točke prvega odstavka 432. člena tega zakona, v primeru iz 2. točke prvega
odstavka 201. člena tega zakona pa le, če je opravičena bojazen, da bo ta oseba
uničila sledove kaznivega dejanja.
(3) Oseba, ki ji je bila vzeta
prostost brez odločbe sodišča, mora biti kot osumljenec takoj poučena po
določbah prvega odstavka 4. člena ter četrtega odstavka 148. člena tega zakona.
Če je oseba, ki ji je bila odvzeta prostost, tuj državljan, se jo obvesti, da
je pristojni organ na njeno zahtevo dolžan o odvzemu prostosti obvestiti tudi
konzulat njene države.
(4) Če osumljenec izjavi, da si bo vzel
zagovornika, policija odloži njegovo zaslišanje kot tudi opravo drugih
preiskovalnih dejanj, razen tistih, ki bi jih bilo nevarno odlašati, do prihoda
zagovornika, vendar najdlje za dve uri od tedaj, ko je bila osumljencu dana
možnost, da obvesti zagovornika. Na zahtevo osumljenca mu mora policija
pomagati, da si lahko vzame zagovornika. Zaslišanje osumljenca se opravi v
navzočnosti zagovornika po določbah 148.a člena tega zakona. Če osumljenec
izjavi, da si zagovornika ne bo vzel, ali če izbrani zagovornik ne pride v roku
dveh ur, ravna policija po šestem odstavku 148. člena tega zakona.
(5) Pridržanje po drugem odstavku tega
člena lahko traja največ oseminštirideset ur. Po preteku tega roka mora policist
pridržano osebo izpustiti na prostost, ali pa ravnati po prvem odstavku tega
člena. Če pridržane osebe, ki je na misiji v tujini,
zaradi oddaljenosti ali drugih izjemnih objektivnih razlogov ni mogoče brez
odlašanja privesti k preiskovalnemu sodniku, ki je pristojen po prvem odstavku
29. člena tega zakona, se o tem takoj obvesti osebo, ki ji je vzeta prostost in
državnega tožilca, ob privedbi pa je potrebno pisno obrazložiti zamudo.
(6) Če pridržanje po drugem odstavku
tega člena traja več kot šest ur, mora policist takoj v pisni obliki z odločbo
obvestiti osebo, ki ji je odvzeta prostost, o razlogih za odvzem prostosti,
ter jo poučiti, da ima za namene priprave pritožbe pravico
pregledati gradivo zadeve, ki je povezano s pridržanjem. Pregled določenega
gradiva se sme z odločbo o pridržanju odreči, če bi bilo lahko resno ogroženo
življenje ali pravice druge osebe, ali če bi pregled vplival na potek
predkazenskega postopka oziroma preiskave, ali če to narekujejo posebni razlogi
obrambe ali varnosti države. 
(7) Oseba, ki ji je vzeta prostost ima,
dokler traja pridržanje in še
tri dni po koncu pridržanja, pravico do pritožbe zoper
odločbo iz predhodnega odstavka tega člena. Pritožba ne zadrži ukrepa odvzema
prostosti. O pritožbi mora odločiti senat pristojnega sodišča (šesti odstavek
25. člena) v oseminštiridesetih urah.
(8) Če pridržanje po drugem odstavku tega
člena traja manj kot šest ur, mora policist osebi, ki ji je bila odvzeta
prostost, najkasneje ob prenehanju pridržanja izročiti uradni zaznamek, iz
katerega so razvidni podatki o njej, razlog pridržanja, pravice pridržane
osebe, točen čas začetka in, če je to mogoče, tudi točen čas prenehanja
pridržanja. Čas izročitve uradnega zaznamka oseba potrdi s podpisom. Če podpis
odkloni, policist to navede na uradnem zaznamku. 
(9) O vsakem
odvzemu prostosti policija takoj obvesti državnega tožilca, ki ji lahko da
navodila glede nadaljnjih ukrepov (160.a člen). Policija je dolžna ravnati po
teh navodilih.
158. člen
(1) Kadar so podani razlogi za sum, da je
kaznivo dejanje v Slovenski vojski ali v ministrstvu, pristojnem za obrambo,
storila vojaška ali civilna oseba, zaposlena v Slovenski vojski oziroma drug
delavec, zaposlen na obrambnem področju oziroma oseba, napotena na misijo v
tujini, ima z zakonom določen pristojni organ v ministrstvu, pristojnem za
obrambo, pooblastila policije v predkazenskem postopku, ki jih določa ta zakon.
(2) Z zakonom določen pristojni organ
v ministrstvu, pristojnem za obrambo, sme vzeti prostost osebi, če jo zasači v
vojaškem objektu pri kaznivem dejanju, za katero se storilec preganja po uradni
dolžnosti. Osebo, ki ji je vzeta prostost, je treba takoj izročiti
preiskovalnemu sodniku ali policiji, če to ni mogoče, pa je treba takoj
obvestiti nekoga od teh organov.
(3) Z zakonom določen pristojni organ
v ministrstvu, pristojnem za obrambo, sme vzeti prostost vojaški osebi zaradi
privedbe ali izročitve preiskovalnemu sodniku oziroma policiji, če so podani
razlogi za sum, da je storila kaznivo dejanje iz sedemindvajsetega poglavja
kazenskega zakonika.
(4) Policija v primerih iz drugega in
tretjega odstavka tega člena ravna po določbi prejšnjega člena.
158.a člen
(1) Če so podani razlogi za sum, da je
kaznivo dejanje, ki se preganja po uradni dolžnosti, storila uradna oseba
zaposlena v policiji, v z zakonom določenem pristojnem organu v ministrstvu,
pristojnem za obrambo, ki ima pooblastila policije v predkazenskem postopku,
ali uradna oseba, ki ima pooblastila policije v predkazenskem postopku in je
napotena na misijo v tujini, ali uradna oseba Slovenske obveščevalno-varnostne
agencije ali Obveščevalno varnostne službe ministrstva, pristojnega za obrambo,
imajo policisti v Oddelku za preiskovanje in pregon uradnih oseb s posebnimi
pooblastili (v nadaljnjem besedilu: Posebni oddelek) pooblastila policije v
predkazenskem postopku, ki jih določa ta zakon in vsa pooblastila, ki jih lahko
izvršujejo uradne osebe iz prvega odstavka 158. člena tega zakona.
Policisti Posebnega oddelka izvršujejo ta pooblastila tudi glede oseb, ki so
imele v času storitve kaznivega dejanja status uradne osebe, pa jim je ta
status kasneje prenehal.
(2) Policisti Posebnega oddelka in policija
o razlogih za sum, da je bilo storjeno kaznivo dejanje iz prejšnjega odstavka
tega člena, nemudoma obvestijo pristojnega državnega tožilca iz Posebnega
oddelka in mu redno poročajo o načrtovanju in poteku predkazenskega postopka.
(3) Državni tožilec iz prejšnjega odstavka
usmerja in nadzoruje predkazenski postopek iz prejšnjih odstavkov ter odloča o
njegovem poteku in končanju. Pravico ima vpogledati spise, sodelovati pri
zbiranju dokazov in neposredno opravljati posamezna dejanja v postopku.
Policisti Posebnega oddelka in policije delujejo po usmeritvah državnega
tožilca.
(4) Posebni oddelek je v skladu z zakonom,
ki ureja državno tožilstvo, pristojen tudi za obravnavo zadev, ki jih obravnava
drugo okrožno državno tožilstvo, če so te zadeve vsebinsko povezane z zadevo,
ki jo po določbah prvega odstavka tega člena obravnava Posebni oddelek.
(5) Posebni oddelek obvesti predstojnika
organa, v katerem je zaposlena uradna oseba iz prvega odstavka tega člena, o
zaključenem predkazenskem postopku. Če je treba uradni osebi iz prvega odstavka
tega člena odvzeti pooblastila, pa predstojnika organa obvesti tudi že pred
zaključkom predkazenskega postopka, kolikor to ne vpliva na uspešno izvedbo
predkazenskega ali kazenskega postopka. 
159. člen
Zaradi razkritja obsežne kriminalne
dejavnosti se lahko začasno odloži odvzem prostosti osumljene osebe ali
izvršitev drugih ukrepov iz tega zakona, vendar le, če oziroma dokler ni podana
nevarnost za življenje in zdravje tretjih oseb. Dovoljenje za odložitev teh
ukrepov da na obrazložen predlog policije pristojni državni tožilec.
160. člen
Tistemu, ki je zasačen pri kaznivem
dejanju, za katero se storilec preganja po uradni dolžnosti, sme vsakdo vzeti
prostost. Nato ga mora takoj izročiti preiskovalnemu sodniku ali policiji, če
tega ne more storiti, pa takoj obvestiti nekoga od teh organov. Policija ravna
po določbah 157. člena tega zakona.
160.a člen
(1) Državni tožilec pri izvrševanju
svojih pooblastil po tem zakonu lahko usmerja delo policije, delo z zakonom
določenega pristojnega organa v ministrstvu, pristojnem za obrambo (158. člen),
delo članov skupne preiskovalne skupine (160.b člen) ter delo drugih pristojnih
državnih organov in institucij s področij davkov, carin, finančnega poslovanja,
vrednostnih papirjev, varstva konkurence, preprečevanja pranja denarja,
preprečevanja korupcije, prepovedanih drog in inšpekcijskega nadzora, in sicer
z obveznimi navodili, strokovnimi mnenji in predlogi za zbiranje obvestil ter
izvedbo drugih ukrepov, za katere so pristojni, z namenom, da se odkrijeta
kaznivo dejanje in storilec oziroma da se zberejo podatki, potrebni za njegovo
odločitev o kazenskem pregonu.
(2) V posameznih zadevah zahtevnih
kaznivih dejanj, zlasti s področij gospodarstva, korupcije in organiziranega
kriminala, ki so predmet predkazenskega postopka in ki terjajo dalj časa
trajajoče, usmerjeno delovanje več organov in institucij iz prejšnjega
odstavka, lahko vodja pristojnega državnega tožilstva po uradni dolžnosti ali
na pisno pobudo policije s predstojniki posameznih organov in institucij iz
prejšnjega odstavka ustanovi specializirano preiskovalno skupino.
(3) Specializirano preiskovalno
skupino vodi in usmerja pristojni državni tožilec, člane pa imenujejo
predstojniki organov in institucij iz prejšnjega odstavka. Po odredbi ali s predhodnim soglasjem
državnega tožilca je lahko član specializirane preiskovalne skupine navzoč
oziroma lahko svetuje državnemu tožilcu pri izvedbi posameznih preiskovalnih
dejanj.
(4) O ustanovitvi specializirane
preiskovalne skupine, njeni sestavi, nalogah in načinu delovanja odloči vodja
pristojnega državnega tožilstva s pisno odredbo po predhodnem soglasju
predstojnikov organov in institucij iz drugega odstavka tega člena. V odredbi
se določi tudi operativni vodja in njegove naloge operativnega vodenja. Izvod
odredbe vodja pristojnega državnega tožilstva nemudoma posreduje generalnemu
državnemu tožilcu.
(5) Postopek, primere, roke in način
usmerjanja in obveščanja iz prvega odstavka tega člena predpiše Vlada Republike
Slovenije.
160.b člen
(delno
se preneha uporabljati)
(1) V zadevi, ki je predmet
predkazenskega postopka, preiskave ali sodnega postopka v eni ali več državah,
lahko policija pri izvajanju nalog in ukrepov v predkazenskem postopku in
postopku preiskave, za katerih izvedbo je pristojna v skladu z določbami tega zakona,
sodeluje s policijskimi delavci druge države na ozemlju ali izven ozemlja
Republike Slovenije.
(2) Pri izvajanju nalog in ukrepov iz
prejšnjega odstavka usmerja policijo državni tožilec v skladu s 160.a členom
tega zakona in lahko pri tem ter pri izvrševanju drugih pooblastil v skladu z
določbami tega zakona sodeluje z državnimi tožilci druge države na ozemlju ali
izven ozemlja Republike Slovenije (skupna preiskovalna skupina).
(3) Naloge, ukrepi, usmerjanje in
druga pooblastila iz prejšnjih odstavkov tega člena morajo biti izvedeni v
skladu s sporazumom o ustanovitvi in delovanju skupne preiskovalne skupine na
ozemlju Republike Slovenije ali druge države, ki ga na podlagi Okvirnega sklepa
Sveta, z dne 13. 6. 2002, o skupnih preiskovalnih skupinah (Uradni list
EU, št. L 162/1 z dne 20. 6. 2002) ali obstoječe mednarodne pogodbe z
državo, ki ni članica Evropske unije, po pridobitvi mnenja generalnega
direktorja policije za vsak primer posebej sklene generalni državni tožilec ali
po njegovem pooblastilu njegov namestnik z državnim tožilstvom, sodiščem,
policijo ali drugim pristojnim organom druge države. Sporazum se sklene na
pobudo generalnega državnega tožilca, vodje okrožnega državnega tožilstva ali
vodje skupine državnih tožilcev za posebne zadeve ali na pobudo pristojnega
organa druge države.
(4) V sporazumu iz prejšnjega odstavka
se določi, kateri organi sklepajo sporazum, v kateri zadevi bo delovala skupna
preiskovalna skupina, namen delovanja skupine, državni tožilec iz Republike
Slovenije, ki je njen vodja na ozemlju Republike Slovenije, ostali člani
skupine ter trajanje delovanja skupine. O sklenjenem sporazumu mora generalni
državni tožilec pisno obvestiti ministrstvo, pristojno za pravosodje.
(5) Policijski delavci, državni
tožilci ali drugi pristojni organi druge države izvršujejo naloge, ukrepe,
usmerjanje oziroma druga pooblastila iz prvega in drugega odstavka tega člena
na ozemlju Republike Slovenije samo v okviru skupne preiskovalne skupine v
skladu z določbami sporazuma o ustanovitvi in delovanju skupne preiskovalne
skupine iz tretjega odstavka tega člena.
(6) Če tako določa sporazum o
ustanovitvi in delovanju skupne preiskovalne skupine iz tretjega odstavka tega
člena, v skupni preiskovalni skupini lahko sodelujejo tudi predstavniki
pristojnih organov Evropske unije, kot na primer EUROPOL, EUROJUST in OLAF.
Predstavniki pristojnih organov Evropske unije izvršujejo svoja pooblastila na
ozemlju Republike Slovenije samo v okviru skupne preiskovalne skupine v skladu
z določbami sporazuma iz tretjega odstavka tega člena.
(7) Organizacijske enote policije in
državna tožilstva v Republiki Sloveniji so dolžni nuditi skupni preiskovalni
skupini vso potrebno pomoč.
(8) Ob zaključku dela skupne
preiskovalne skupine njen vodja pisno poroča vsem njenim članom in generalnemu
državnemu tožilcu.
161. člen
(1) Državni tožilec zavrže ovadbo, če
iz same ovadbe izhaja, da naznanjeno dejanje ni kaznivo dejanje, za katero se
storilec preganja po uradni dolžnosti, če je pregon zastaran ali je dejanje
obseženo z amnestijo ali pomilostitvijo ali če so podane druge okoliščine, ki
izključujejo pregon, ali če ni podan utemeljen sum, da je osumljenec storil
naznanjeno kaznivo dejanje ali če je podana nesorazmernost med majhnim pomenom
kaznivega dejanja (njegova nevarnost je neznatna zaradi narave ali teže dejanja
ali zaradi tega, ker so škodljive posledice neznatne ali jih ni ali zaradi
drugih okoliščin, v katerih je bilo storjeno in zaradi nizke stopnje storilčeve
krivde ali zaradi njegovih osebnih okoliščin) ter posledicami, ki bi jih
povzročil kazenski pregon. O tem, da je zavrgel ovadbo, in o razlogih za to
obvesti državni tožilec v osmih dneh oškodovanca (60. člen), če je ovadbo podal
državni organ, pa tudi njega.
(2) Če državni tožilec iz same ovadbe
ne more presoditi, ali so navedbe v njej verjetne, ali če podatki v ovadbi ne
dajejo dovolj podlage, da bi lahko odločil, ali naj zahteva preiskavo, ali če
je do njega prišel le glas o kaznivem dejanju, zlasti pa, če je storilec
neznan, lahko zahteva od policije, če tega ne more storiti sam ali po drugih
organih, naj v roku, ki ga on določi, zbere potrebna obvestila in stori druge
ukrepe, da se odkrijeta kaznivo dejanje in storilec (148. in 149. člen).
Državni tožilec sme ob vsakem času zahtevati od policije, da ga obvesti, kaj je
ukrenila; ta mu je dolžna brez odlašanja odgovoriti.
(3) Državni tožilec sme zahtevati
potrebne podatke od državnih organov, podjetij in drugih pravnih oseb, lahko pa
v ta namen povabi tudi tistega, ki je vložil kazensko ovadbo.
(4) Preden državni tožilec zavrže ovadbo,
ki jo je za kaznivo dejanje iz svoje nadzorne pristojnosti podal pristojni
državni organ, ali institucija s področja davkov, carin, finančnega poslovanja,
vrednostnih papirjev, varstva konkurence, preprečevanja pranja denarja, preprečevanja
korupcije, inšpekcijskega nadzora, ali varuh človekovih pravic, ali ovadbo, ki
jo je za kaznivo dejanje, za katero je v zakonu predpisana kazen zapora več kot
osem let, podal oškodovanec, ki je fizična oseba, mora ovaditelja pisno
seznaniti o nameri, da bo zavrgel ovadbo, ter mu navesti bistvene razloge za to
odločitev in mu omogočiti, da se v 15 dneh do njih pisno opredeli ter da
posreduje morebitne dodatne podatke in dokaze glede utemeljenosti suma, da je
osumljenec storil kaznivo dejanje. Ovaditelj svoje mnenje, podatke in dokaze
posreduje državnemu tožilcu in vodji pristojnega okrožnega državnega tožilstva.
Če oškodovancu pisnega pojasnila ni bilo mogoče vročiti, ker njegov naslov ali
prebivališče nista znana ali ker državnemu tožilstvu ni pravočasno sporočil
spremembe naslova ali prebivališča (66. člen tega zakona), lahko državni
tožilec zavrže ovadbo brez njegove opredelitve.
(5) Državni tožilec zavrže ovadbo, če so tudi po opravljenih dejanjih
iz drugega do četrtega odstavka tega člena podane kakšne okoliščine iz prvega
odstavka tega člena. V primeru iz prejšnjega odstavka se mora državni tožilec v
sklepu o zavrženju ovadbe opredeliti tudi do mnenja ovaditelja.
(6) Državni
tožilec in drugi državni organi, podjetja in druge pravne osebe, morajo pri zbiranju
obvestil oziroma dajanju podatkov ravnati obzirno in paziti, da ne škodujejo
časti in dobremu imenu tistega, na katerega se podatki nanašajo.
161.a člen
(1) Državni tožilec sme ovadbo ali obtožni
predlog za kaznivo dejanje, za katero je predpisana denarna kazen ali zapor do
treh let in za kazniva dejanja iz drugega odstavka tega člena, odstopiti v
postopek poravnavanja. Pri tem upošteva vrsto in naravo dejanja, okoliščine, v
katerih je bilo storjeno, osebnost storilca, njegovo predkaznovanost za istovrstna
ali druga kazniva dejanja, kot tudi stopnjo njegove kazenske odgovornosti.
(2) Zaradi posebnih okoliščin je dopustno
poravnavanje tudi za kazniva dejanja hude telesne poškodbe po prvem odstavku 123.
člena, posebno hude telesne poškodbe po četrtem odstavku 124. člena, velike
tatvine po 1. točki prvega odstavka 205. člena, zatajitve po četrtem odstavku 208.
člena in poškodovanja tuje stvari po drugem odstavku 220. člena Kazenskega
zakonika; če je ovadba podana zoper mladoletnika, pa tudi za druga kazniva
dejanja, za katera je v Kazenskem zakoniku predpisana kazen zapora do petih
let.
(3) Poravnavanje vodi poravnalec, ki je
zadevo dolžan prevzeti v postopek. Poravnavanje se sme izvajati le s pristankom
osumljenca in oškodovanca. Poravnalec je pri svojem delu neodvisen. Poravnalec
si mora prizadevati, da je vsebina sporazuma v sorazmerju s težo in posledicami
dejanj.
(4) Če se vsebina
sporazuma nanaša na opravljanje dela v splošno korist, izvajanje sporazuma
pripravi in vodi organ, ki je pristojen za probacijo, ali center za socialno
delo, ob sodelovanju poravnalca, ki je vodil poravnavanje, in državnega
tožilca.
(5) Ko prejme obvestilo o izpolnitvi
sporazuma, državni tožilec ovadbo zavrže. Poravnalec je državnega tožilca
dolžan obvestiti tudi o neuspelem poravnavanju ter razlogih za to. Rok za
izpolnitev sporazuma ne sme biti daljši od šestih mesecev.
(6) V primeru zavrženja ovadbe iz
prejšnjega odstavka oškodovancu ne gredo pravice iz drugega in četrtega
odstavka 60. člena tega zakona, o čemer ga mora poravnavalec poučiti pred
podpisom sporazuma.
(7) Pravila o poravnavanju določi minister, pristojen za pravosodje, v
soglasju z ministrom, pristojnim za delo, družino in socialne zadeve.
162. člen
(1) Državni tožilec sme s soglasjem
oškodovanca odložiti kazenski pregon za kaznivo dejanje, za katero je
predpisana denarna kazen ali zapor do treh let in za kazniva dejanja iz drugega
odstavka tega člena, če je osumljenec pripravljen ravnati po navodilih
državnega tožilca in izpolniti določene naloge, s katerimi se zmanjšajo ali
odpravijo škodljive posledice kaznivega dejanja. Te naloge so lahko:
1)    
odprava ali poravnava škode;
2)    
plačilo določenega prispevka v korist javne
ustanove ali na namensko proračunsko postavko za pomoč žrtvam in povračilo
škode žrtvam kaznivih dejanj ali v korist nevladne organizacije v javnem
interesu, kot jo določa zakon, ki ureja nevladne organizacije;
3)    
oprava kakšnega dela v splošno korist;
4)    
poravnava preživninske obveznosti;
5)    
zdravljenje v ustreznem zdravstvenem zavodu; 
6)    
obiskovanje ustrezne psihološke ali druge
posvetovalnice; 
7)    
upoštevanje izrečene prepovedi približevanja
oškodovancu ali kakšni drugi osebi, kar obsega tudi prepoved navezovanja stikov
z njo na kakršen koli način, vključno z uporabo elektronskih komunikacijskih
sredstev, oziroma upoštevanje prepovedi dostopa na posamezne kraje.
(2) Zaradi posebnih okoliščin je dopustno
odložiti kazenski pregon tudi za kazniva dejanja omogočanja uživanja
prepovedanih drog ali nedovoljenih snovi v športu po prvem odstavku 187. člena,
nasilja v družini po prvem in drugem odstavku 191. člena, zanemarjanja mladoletne osebe in surovega
ravnanja po drugem odstavku 192. člena, velike tatvine po 1. točki prvega
odstavka 205. člena, zatajitve po četrtem odstavku 208. člena, izsiljevanja po
prvem in drugem odstavku 213. člena, poslovne goljufije po prvem odstavku 228.
člena, poškodovanja tuje stvari po drugem odstavku 220. člena in zlorabe
negotovinskega plačilnega sredstva po drugem odstavku 246. člena Kazenskega
zakonika; če je ovadba podana zoper mladoletnika pa tudi za druga kazniva
dejanja, za katera je v Kazenskem zakoniku predpisana kazen zapora do petih
let. 
(3) Če državni tožilec določi nalogo
odprave škode iz 1. točke ali nalogo iz 3. točke prvega odstavka tega člena,
izvajanje dela pripravi in vodi organ, ki je pristojen
za probacijo, ali center za socialno delo ob
sodelovanju državnega tožilca. Za izvedbo naloge iz 3. točke prvega odstavka tega člena se
smiselno uporabljajo določbe zakona, ki ureja izvrševanje kazenskih sankcij, o
opravljanju dela v splošno korist, če ni s tem zakonom ali splošnimi navodili
iz šestega odstavka tega člena določeno drugače.
(4) Če osumljenec v roku, ki ga določi
državni tožilec, izpolni nalogo in povrne stroške v skladu s sedmim
odstavkom tega člena, se ovadba zavrže.
(5) V primeru zavrženja ovadbe iz
prejšnjega odstavka, oškodovancu ne gredo pravice iz drugega in četrtega
odstavka 60. člena tega zakona. O izgubi teh pravic mora državni tožilec
poučiti oškodovanca, preden da ta soglasje po prvem odstavku tega člena.
(6) S splošnimi navodili, ki jih izda
generalni državni tožilec, se določijo način in roki izvršitve nalog iz prvega
odstavka tega člena, nadzor nad izvajanjem ter podrobneje opredelijo posebne
okoliščine iz drugega odstavka tega člena, ki vplivajo na odločitev državnega
tožilca o odložitvi kazenskega pregona. 
(7) Osumljenec in oškodovanec nosita vsak svoje stroške postopka
odloženega pregona, razen, če se dogovorita, da bo osumljenec oškodovancu
povrnil njegove stroške. Stroški izvrševanja nalog iz prvega odstavka tega
člena niso stroški kazenskega postopka.
163. člen
Državni tožilec ni dolžan začeti kazenskega
pregona oziroma sme odstopiti od pregona:
1)    
če je v kazenskem zakonu določeno, da sme oziroma
mora sodišče storilcu kaznivega dejanja odpustiti kazen, državni tožilec pa
glede na konkretne okoliščine primera oceni, da sama obsodba, brez kazenske
sankcije, ni potrebna;
2)    
če je v kazenskem zakonu za kaznivo dejanje
predpisana denarna kazen ali kazen zapora do enega leta, osumljenec oziroma
obdolženec pa je zaradi dejanskega kesanja preprečil škodljive posledice ali
poravnal vso škodo in državni tožilec, glede na konkretne okoliščine primera,
oceni, da kazenska sankcija ne bi bila upravičena.
163.a člen
(1) Pri postopku po 162. členu tega zakona
povabi državni tožilec osumljenca in oškodovanca na državno tožilstvo. V vabilu
se navede razlog vabljenja. Če se vabilu odzoveta, seznani državni tožilec
osumljenca s kazensko ovadbo in o tem, da bo ovadbo zavrgel, če se bo ravnal po
njegovih navodilih in pravočasno izpolnil določene naloge, oškodovanca pa seznani s pomenom in posledicami odloženega pregona
ter z njegovimi pravicami.
(2) Če je potrebno, da si državni tožilec
pridobi neposredno od osumljenca ali oškodovanca kakšne podatke, da bi se lahko
odločil ali naj odstopi zadevo v poravnavanje (161.a člen) ali naj sklene
sporazum o priznanju krivde ali ne začne kazenskega pregona (163. člen) ali
vloži predlog za izdajo kaznovalnega naloga (445.a člen), sme osumljenca in
oškodovanca, ali samo enega izmed njiju, povabiti na državno tožilstvo.
Povabljenega osumljenca seznani s kazensko ovadbo ter o odločitvah, ki jih
lahko sprejme v postopku z ovadbo, oškodovanca pa s
pomenom in posledicami možnih odločitev iz prejšnjega stavka ter z njegovimi
pravicami.
(3) V primerih iz prejšnjih odstavkov
sestavi državni tožilec uradni zaznamek, v katerega vpiše izjavo osumljenca ter
oškodovanca. Uradnega zaznamka ne pošlje sodišču, če začne kazenski pregon
zoper osumljenca.
(4) Če se osumljenec ali oškodovanec brez
upravičenega razloga ne odzoveta vabilu, ju ni dopustno ponovno vabiti.
164. člen
(1) Policija sme še pred začetkom
preiskave zaseči predmete po 220. členu tega zakona, če bi bilo nevarno
odlašati, in ob pogojih iz 218. člena tega zakona opraviti hišno in osebno
preiskavo.
(2) Če preiskovalni sodnik ne pride
takoj na sam kraj, sme policija tudi sama opraviti ogled ter odrediti potrebno
izvedensko delo, razen obdukcije in izkopa trupla. Če prispe preiskovalni
sodnik na sam kraj med opravo teh dejanj, lahko prevzame in sam opravi ta
dejanja.
(3) O dejanjih iz prejšnjih odstavkov
mora policija oziroma preiskovalni sodnik brez odlašanja obvestiti državnega
tožilca.
165. člen
(1) Če je storilec kaznivega dejanja
neznan, lahko upravičeni tožilec predlaga preiskovalnemu sodniku, da opravi
posamezna preiskovalna dejanja, za katera je glede na okoliščine primera
smotrno, da jih opravi, še preden se uvede preiskava. Če se preiskovalni sodnik
ne strinja s predlogom, zahteva naj odloči o tem senat (šesti odstavek 25.
člena).
(2) Zapisniki o opravljenih
preiskovalnih dejanjih se pošljejo državnemu tožilcu.
a165.a člen
(1) V postopku, ki teče na podlagi Uredbe
Sveta (EU) 2017/1939 z dne 12. oktobra 2017 o izvajanju okrepljenega
sodelovanja v zvezi z ustanovitvijo Evropskega javnega tožilstva (UL L
št. 283 z dne 31. 10. 2017, str. 1; v nadaljnjem besedilu: Uredba
2017/1939/EU), se preiskava po XVI. poglavju tega zakona ne opravi. Določbe
XVI. poglavja tega zakona se v takšnem postopku uporabljajo, če niso v
nasprotju s tem in 165.a členom tega zakona.
(2) Državni tožilec sam ali s pomočjo
policije obvesti osumljenca o poteku postopka po Uredbi 2017/1939/EU, takoj ko
je to mogoče. Če je to neizogibno zaradi izvedbe preiskovalnih dejanj ali
ukrepov iz 149.a, 149.b, 149.c, 149.č, 149.e, 150., 150.a, 150.b, 151., 155.,
155.a in 156. člena tega zakona, osumljenca obvesti takoj, ko je to mogoče
brez škode za njihovo izvedbo.
(3) Obvestilo osumljencu vsebuje opis
dejanja, iz katerega izhajajo zakonski znaki kaznivega dejanja, zakonsko
označbo kaznivega dejanja in dejstvo, da poteka postopek po Uredbi
2017/1939/EU, ter pouk o pravicah iz četrtega odstavka tega člena in petega
odstavka 165.a člena tega zakona. Čas in način obveščanja se zaznamujeta v
spisu.
(4) Od obveščanja dalje ima osumljenec
pravico do vpogleda v spis (drugi in peti odstavek 128. člena tega zakona)
in dokazno gradivo pri državnem tožilcu ter je upravičen do brezplačne pravne
pomoči v skladu z določbami zakona, ki ureja brezplačno pravno pomoč.
(5) Če v zadevi že poteka preiskava po XVI.
poglavju tega zakona, državni tožilec o poteku postopka po Uredbi 2017/1939/EU
obvesti tudi sodišče, ki se izreče za nepristojno in zadevo po pravnomočnosti sklepa
pošlje državnemu tožilcu.
(6) V postopku, ki teče na podlagi Uredbe
2017/1939/EU, mora državni tožilec vložiti obtožnico zoper priprtega osumljenca
(četrti odstavek 204.a člena tega zakona) najpozneje v šestih mesecih od
odreditve pripora, sicer preiskovalni sodnik odpravi pripor in priprtega
izpusti. Preiskovalni sodnik, ki je pripor odredil, je v skladu z določbami
tega zakona pristojen tudi za nadzor nad izvrševanjem pripora.
(7) V postopku, ki teče na podlagi Uredbe
Sveta (EU) 2017/1939, skupno trajanje začasnega zavarovanja pred vložitvijo
obtožnice (502.b člen tega zakona) ne sme biti daljše od štirih let.
165.a člen
(1) Pred vložitvijo zahteve za preiskavo
ali obtožnice brez preiskave sme državni tožilec predlagati preiskovalnemu
sodniku, da opravi eno ali več posameznih
preiskovalnih dejanj, če je to potrebno za njegovo
odločitev ali naj kazensko ovadbo zavrže ali začne kazenski pregon.
(2) Pri opravi preiskovalnega dejanja so
lahko navzoči državni tožilec, oškodovanec, osumljenec in zagovornik, o čemer
jih mora preiskovalni sodnik na primeren način obvestiti. Če se kot določeno
preiskovalno dejanje predlaga zaslišanje osumljenca, se uporabljajo določbe
tega zakona o vabljenju in zasliševanju obdolženca.
(3) Če se preiskovalni sodnik ne strinja s
predlogom državnega tožilca za opravo preiskovalnega dejanja, obvesti o
razlogih za svojo odločitev državnega tožilca, ki lahko predlaga opravo
takšnega dejanja v zahtevi za preiskavo ali obtožnici.
(4) Če državni tožilec predlaga
preiskovalno dejanje zaradi izvajanja pristojnosti na podlagi Uredbe
2017/1939/EU, to navede v predlogu skupaj s podatki iz tretjega odstavka a165.a
člena tega zakona. Na zahtevo preiskovalnega sodnika predlogu priloži tudi
kazensko ovadbo ali drugo zbrano gradivo. Če preiskovalni sodnik meni, da niso
podani zakonski pogoji za opravo preiskovalnega dejanja, obvesti o razlogih za
svojo odločitev državnega tožilca. Preiskovalni sodnik ne presoja smotrnosti
oprave dejanj, ki jih predlaga državni tožilec.
(5) Osumljenec, zoper katerega teče
postopek na podlagi Uredbe 2017/1939, sme predlagati preiskovalnemu sodniku
izvedbo preiskovalnega dejanja. Predlog mora biti obrazložen in mora vsebovati
podatek o obvestilu iz tretjega odstavka a165.a člena tega zakona. Preiskovalni
sodnik pred odločitvijo pozove državnega tožilca, da se v določenem roku izjavi
o predlogu. Če se preiskovalni sodnik ne strinja s predlogom osumljenca za
opravo preiskovalnega dejanja, ga obvesti o razlogih za svojo odločitev.
166. člen
(1) Preiskovalni sodnik pristojnega
sodišča lahko opravi pred izdajo sklepa o preiskavi posamezna preiskovalna
dejanja, ki bi jih bilo nevarno odlašati, vendar mora o vsem, kar je storil,
obvestiti pristojnega državnega tožilca.
(2) Glede vabljenja in zasliševanja
osumljenca se uporabljajo določbe o vabljenju in zasliševanju obdolženca.
XVI. poglavje
PREISKAVA
167. člen
(1) Preiskava se začne zoper določeno
osebo, če je utemeljen sum, da je storila kaznivo dejanje.
(2) V preiskavi se zberejo dokazi in
podatki, ki so potrebni za odločitev, ali naj se vloži obtožnica ali ustavi
postopek, dokazi, za katere je nevarnost, da jih na glavni obravnavi ne bo
mogoče ponoviti ali da bila njihova izvedba zvezana s težavami, kot tudi drugi
dokazi, ki utegnejo biti koristni za postopek in je glede na okoliščine primera
smotrno, da se izvedejo.
168. člen
(1) Preiskava se opravi na zahtevo
državnega tožilca.
(2) Zahtevo za preiskavo poda državni
tožilec preiskovalnemu sodniku pristojnega sodišča.
(3) V zahtevi
za preiskavo je treba navesti: osebo, zoper katero se zahteva preiskava, opis
dejanja, iz katerega izhajajo zakonski znaki kaznivega dejanja, zakonsko
označbo kaznivega dejanja, okoliščine, iz katerih izhaja utemeljenost suma, ter
pregledno navedene oziroma označene in določno opredeljene dokaze, ki
utemeljujejo sum, da je oseba, zoper katero se zahteva preiskava, storila
določeno kaznivo dejanje. V zahtevi državni tožilec predlaga, katere posamezne
okoliščine naj se v preiskavi raziščejo in katera posamezna preiskovalna
dejanja naj se opravijo, lahko pa predlaga tudi pripor osebe, zoper katero je
zahtevana preiskava.
(4) Državni
tožilec pošlje preiskovalnemu sodniku kazensko ovadbo s popisom vseh spisov in
zapisnikov o opravljenih dejanjih. Temu priloži vse spise in zapisnike o
opravljenih dejanjih, ki utegnejo biti dokaz, in preiskovalnemu sodniku hkrati
pošlje tudi predmete, ki utegnejo biti dokaz, ali pa glede na njihove lastnosti
navede, kje so.
(5) Če državni tožilec umakne zahtevo
za preiskavo, preden je izdan sklep o preiskavi, preiskovalni sodnik s sklepom
zavrže zahtevo in sporoči oškodovancu, da lahko začne pregon sam (60. in 62.
člen).
169. člen
(1) Ko preiskovalni sodnik prejme
zahtevo za preiskavo, pregleda spise; če se z zahtevo strinja, izda sklep o
preiskavi, v katerem morajo biti podatki iz tretjega odstavka prejšnjega člena.
Sklep pošlje državnemu tožilcu in obdolžencu.
(2) Preden izda sklep, zasliši
preiskovalni sodnik tistega, zoper katerega je zahtevana preiskava, razen če bi
bilo nevarno odlašati ali, če preiskovalni sodnik glede na že opravljeno
zaslišanje po 148.a členu tega zakona in podano zahtevo za preiskavo oceni, da
ponovno zaslišanje ni potrebno.
(3) Preden odloči o zahtevi državnega
tožilca, lahko preiskovalni sodnik povabi državnega tožilca in tistega, zoper
katerega je tožilec zahteval preiskavo, naj določenega dne prideta k sodišču,
če je treba, da se izjavita o okoliščinah, ki utegnejo biti pomembne za
odločitev o zahtevi, ali če misli, da bi bila iz drugih razlogov smotrna njuna
ustna izjava. Ob tej priložnosti lahko dajeta stranki ustno svoje predloge,
državni tožilec pa lahko spremeni ali dopolni svojo zahtevo za preiskavo, lahko
pa predlaga tudi, naj se postopek izvede neposredno po obtožnici (170. člen).
(4) Glede vabljenja in zasliševanja
tistega, zoper katerega je zahtevana preiskava, se uporabljajo določbe tega
zakona o vabljenju in zasliševanju obdolženca. Vabilu se priloži drugopis
zahteve za preiskavo. Osebo, ki jo povabi po prejšnjem odstavku, pouči
preiskovalni sodnik v smislu 5. člena tega zakona.
(5) Zoper sklep preiskovalnega sodnika
o preiskavi se obdolženec lahko pritoži. Če mu je sklep ustno sporočen, lahko
poda pritožbo pri tej priložnosti na zapisnik.
(6) Preiskovalni sodnik mora pritožbo
takoj predložiti senatu (šesti odstavek 25. člena). Pritožba ne zadrži
izvršitve sklepa.
(7) Če se preiskovalni sodnik ne
strinja z zahtevo državnega tožilca za preiskavo, zahteva, naj o tem odloči
senat (šesti odstavek 25. člena). Zoper sklep senata imajo obdolženec, državni
tožilec in oškodovanec pravico do pritožbe, ki ne zadrži njegove izvršitve.
(8) Če se je zoper sklep senata
pritožil samo oškodovanec in se pritožbi ugodi, se šteje da je oškodovanec s
pritožbo prevzel pregon.
(9) V primerih iz šestega in sedmega
odstavka tega člena mora senat odločiti v oseminštiridesetih urah.
(10) Pri odločanju o zahtevi za
preiskavo senat ni vezan na pravno presojo dejanja, ki jo je navedel državni
tožilec.
170. člen
(1) Preiskovalni sodnik lahko da
soglasje k predlogu državnega tožilca, naj se ne opravi preiskava, če dajejo
zbrani podatki, ki se nanašajo na kaznivo dejanje in storilca, dovolj podlage
za vložitev obtožnice.
(2) Soglasje iz prejšnjega odstavka
sme preiskovalni sodnik dati samo, če je pred tem zaslišal tistega, zoper
katerega naj bo vložena obtožnica. Glede vabljenja in zaslišanja te osebe se
uporabljajo določbe o vabljenju in zaslišanju obdolženca. Sporočilo o tem, da
se strinja s predlogom, pošlje preiskovalni sodnik državnemu tožilcu in
tistemu, zoper katerega naj bo vložena obtožnica.
(3) Rok za vložitev obtožnice je 15 dni, vendar pa ga lahko senat (šesti odstavek 25. člena) na
zahtevo državnega tožilca podaljša.
(4) Predlog iz prvega odstavka tega
člena lahko poda državni tožilec tudi po vložitvi zahteve za preiskavo, dokler
sklep o njej ni izdan.
(5) Če je preiskovalni sodnik mnenja,
da ni pogojev za vložitev obtožnice brez preiskave, ravna, kot da bi bila zahtevana
preiskava.
(6) Če je državni tožilec z
obdolžencem sklenil sporazum o priznanju krivde ali če je za kaznivo dejanje v
zakonu predpisana kazen zapora do osem let, sme državni tožilec mimo pogojev,
ki so določeni v prejšnjih odstavkih, vložiti obtožnico tudi brez preiskave, če
dajejo zbrani podatki, ki se nanašajo na kaznivo dejanje in storilca, dovolj
podlage za obtožbo. Državni
tožilec vloži obtožnico brez preiskave tudi, kadar postopek teče na podlagi
Uredbe 2017/1939/EU.
(7) Določbe prejšnjih odstavkov se
uporabljajo tudi, kadar gre za kazenski pregon na zahtevo oškodovanca kot
tožilca ali zasebnega tožilca; vendar pa v tem primeru roka iz tretjega
odstavka tega člena ni mogoče podaljšati. Določbe prejšnjega odstavka pa se
uporabljajo tudi za vložitev zasebne tožbe za kaznivo dejanje zoper čast in
dobro ime, storjeno s tiskom, po radiu, televiziji ali z drugim sredstvom
javnega obveščanja.
(8) Predlogu iz prvega odstavka tega
člena in obtožnici, ki jo vloži po šestem odstavku tega člena, priloži državni
tožilec kazensko ovadbo ter vse spise in zapisnike o opravljenih dejanjih kot
tudi predmete, ki utegnejo biti dokaz, ali pa v predlogu navede, kje so.
171. člen
(1) Preiskavo opravlja preiskovalni
sodnik pristojnega sodišča.
(2) Preiskovalni sodnik opravlja
praviloma preiskovalna dejanja samo na območju svojega sodišča. Če je to v
korist preiskavi, sme opraviti posamezna preiskovalna dejanja tudi zunaj
območja svojega sodišča, vendar pa mora o tem obvestiti sodišče, na katerega
območju jih opravi.
172. člen
(1) Med preiskavo lahko prepusti
preiskovalni sodnik posamezna preiskovalna dejanja preiskovalnemu sodniku
sodišča, na katerega območju jih je treba opraviti.
(2) Državni tožilec, ki je pristojen
za postopek pred sodiščem, kateremu je bilo prepuščeno preiskovalno dejanje, je
lahko pri tem navzoč, če pristojni državni tožilec ne izjavi, da bo navzoč sam.
(3) Preiskovalni sodnik lahko prepusti
policiji izvršitev odredbe o hišni ali osebni preiskavi ali o zasegu predmetov
na način, kot je to določeno v tem zakonu.
(4) Po zahtevi ali dovoljenju
preiskovalnega sodnika sme policija obdolženca fotografirati ali vzeti njegove
prstne odtise, če je to potrebno za kazenski postopek.
173. člen
Pri preiskovalnih dejanjih ravna policija
po ustreznih določbah tega zakona o preiskovalnih dejanjih.
174. člen
(1) Preiskovalni sodnik oziroma policija,
ki so ji bila prepuščena posamezna preiskovalna dejanja, opravi po potrebi tudi
druga preiskovalna dejanja, ki so s temi v zvezi ali iz njih izvirajo.
(2) Če preiskovalni sodnik, ki so mu
bila prepuščena posamezna preiskovalna dejanja, za to ni pristojen, pošlje
zadevo pristojnemu preiskovalnemu sodniku in o tem obvesti preiskovalnega
sodnika, ki mu je zadevo poslal.
175. člen
(1) Preiskava se opravi samo glede
tistega kaznivega dejanja in zoper tistega obdolženca, na katerega se nanaša
sklep o preiskavi.
(2) Če se med preiskavo pokaže, da je
treba postopek razširiti tudi na kakšno drugo kaznivo dejanje ali zoper kakšno
drugo osebo, obvesti preiskovalni sodnik o tem državnega tožilca. V takem
primeru se smejo opraviti tista preiskovalna dejanja, ki jih ni mogoče
odlašati; o vsem, kar je bilo storjeno, pa je treba obvestiti državnega
tožilca.
(3) Glede razširitve preiskave veljajo
določbe 168. in 169. člena tega zakona.
176. člen
Ko je izdan sklep o preiskavi, opravlja
preiskovalni sodnik preiskovalna dejanja po predlogih strank ter tista dejanja,
ki se mu zdijo potrebna za uspešno izvedbo postopka.
177. člen
(1) Stranke in oškodovanec smejo med
preiskavo predlagati preiskovalnemu sodniku, naj se opravijo posamezna
preiskovalna dejanja. Če se preiskovalni sodnik ne strinja s predlogom strank,
naj se opravi posamezno preiskovalno dejanje, zahteva, naj o tem odloči senat
(šesti odstavek 25. člena).
(2) Stranke in oškodovanec smejo
dajati predloge iz prejšnjega odstavka tudi preiskovalnemu sodniku ali policiji,
ki so ji prepuščena posamezna preiskovalna dejanja. Če se preiskovalni sodnik
oziroma policija ne strinja s predlogom, obvesti o tem predlagatelja, ki lahko
nato predlog ponovi pri preiskovalnem sodniku pristojnega sodišča.
178. člen
(1) Pri zaslišanju obdolženca sta lahko
navzoča državni tožilec in zagovornik. Če preiskovalni sodnik oceni, da je
njuna navzočnost v posameznem primeru potrebna, lahko odredi, da se zaslišanje
opravi v njuni obvezni navzočnosti. Navzočnost državnega tožilca in zagovornika
je obvezna vselej, ko gre za prvo zaslišanje po privedbi obdolženca na podlagi
157. člena tega zakona.
(2) Državni tožilec, oškodovanec,
obdolženec in zagovornik so lahko navzoči pri ogledu in zaslišanju izvedencev.
(3) Državni tožilec in zagovornik sta
lahko navzoča pri hišni preiskavi.
(4) Državni tožilec, obdolženec in
zagovornik so lahko navzoči pri zaslišanju priče. Preiskovalni sodnik lahko
odredi, da se obdolženec odstrani z zaslišanja, če priča v njegovi navzočnosti
ne želi izpovedati ali če okoliščine kažejo, da v njegovi navzočnosti ne bo
govorila resnice ali v primeru, če bo po zaslišanju priče potrebno opraviti
sodno prepoznavo. Obdolženec ne sme biti navzoč pri zaslišanju priče, mlajše od
15 let, ki je oškodovanec
katerega izmed kaznivih dejanj iz tretjega odstavka 65. člena tega zakona. Oškodovanec
sme biti navzoč pri zaslišanju priče samo, če je verjetno, da priča ne bo
prišla na glavno obravnavo. Preiskovalni
sodnik lahko v posameznem primeru dovoli, da so zaradi zaščite integritete
priče, mlajše od 15 let, ki je oškodovanec katerega izmed kaznivih dejanj iz
tretjega odstavka 65. člena tega zakona, med njenim zaslišanjem navzoče
tudi druge osebe.
(5) Preiskovalni sodnik mora na
primeren način obvestiti državnega tožilca in zagovornika, kdaj in kje bo
zasliševanje obdolženca. Prav tako mora na primeren način obvestiti državnega
tožilca, obdolženca, zagovornika in oškodovanca, kdaj in kje bodo opravljena
druga preiskovalna dejanja, pri katerih so lahko navzoči, razen če bi bilo
nevarno odlašati. Če ima obdolženec zagovornika, obvesti preiskovalni sodnik
praviloma samo njega. Če je obdolženec v priporu, preiskovalno dejanje pa naj
bo opravljeno zunaj sedeža sodišča, odloči preiskovalni sodnik, ali je
obdolženčeva navzočnost potrebna.
(6) Če tisti, ki mu je bilo poslano
obvestilo o preiskovalnem dejanju, ne pride, se dejanje lahko opravi tudi v
njegovi nenavzočnosti. Če preiskovalni sodnik odredi obvezno navzočnost, pa na
zaslišanje obdolženca ne prideta državni tožilec ali zagovornik, se zaslišanje
praviloma preloži, razen če bi potekel rok iz drugega odstavka 203. člena tega
zakona oziroma če preiskovalni sodnik glede na spremenjene okoliščine oceni, da
obvezna navzočnost ni več potrebna. O preložitvi oziroma izostanku z zaslišanja
preiskovalni sodnik obvesti Vrhovno državno tožilstvo oziroma odvetniško
zbornico.
(7) Stranke in zagovornik, ki so
navzoči pri preiskovanih dejanjih lahko za razjasnitev stvari postavljajo
obdolžencu, priči ali izvedencu posamezna vprašanja. Preiskovalni sodnik
prepove vprašanje ali odgovor na postavljeno vprašanje, če ni dovoljeno ali če
ni v zvezi z zadevo (228. člen in prvi odstavek 241. člena). Oškodovanec lahko
postavlja vprašanja le z dovoljenjem preiskovalnega sodnika. Tisti, ki so
navzoči pri preiskovalnih dejanjih, imajo pravico zahtevati, naj se v zapisnik
vpišejo njihove pripombe glede izvršitve posameznih dejanj, lahko pa predlagajo
tudi izvedbo posameznih dokazov.
(8) Za razjasnitev posameznih
tehničnih ali drugih strokovnih vprašanj, ki nastanejo v zvezi s pridobljenimi
dokazi, pri zaslišanju obdolženca ali pri drugih preiskovalnih dejanjih, lahko
pokliče preiskovalni sodnik osebo ustrezne stroke, da mu da o takih vprašanjih
potrebna pojasnila. Če so stranke pri tem navzoče, lahko zahtevajo, naj da ta
oseba natančnejša pojasnila. Če je potrebno, lahko zahteva preiskovalni sodnik
pojasnila tudi od ustreznega strokovnega zavoda.
(9) Določbe prejšnjih odstavkov se
uporabljajo tudi, če se opravi preiskovalno dejanje pred sklepom o preiskavi.
179. člen
(1) Preiskovalni sodnik s sklepom
prekine preiskavo, če obdolženec po storjenem kaznivem dejanju duševno zboli
ali če nastane pri njem duševna motnja ali če zboli za kakšno drugo hudo
boleznijo, zaradi katere se dalj časa ne more udeleževati postopka ali če je na
begu. Enako ravna preiskovalni sodnik, če so podane druge okoliščine, ki
začasno preprečujejo pregon obdolženca (če ni potrebnega predloga ali
dovoljenja za pregon ali če ni zahteve upravičenega tožilca).
(2) Preden se preiskava prekine, je
treba zbrati vse dokaze o kaznivem dejanju in kazenski odgovornosti obdolženca,
do katerih je mogoče priti.
(3) Ko prenehajo ovire, ki so
povzročile prekinitev, nadaljuje preiskovalni sodnik preiskavo.
180. člen
(1) Če državni tožilec med preiskavo
ali po končani preiskavi izjavi, da odstopa od pregona, preiskovalni sodnik
obvesti o tem oškodovanca in ga posebej pouči o njegovi pravici, da sme
nadaljevati pregon (60. in 62. člen). Če oškodovancu obvestila ni bilo mogoče
vročiti, ker sodišču ni prijavil spremembe naslova ali prebivališča, se šteje,
da ne namerava nadaljevati pregona.
(2) Če oškodovanec ne nadaljuje
pregona, preiskovalni sodnik s sklepom ustavi preiskavo. Sklep se pošlje
obdolžencu, državnemu tožilcu in oškodovancu.
181. člen
(1) Preiskavo ustavi s sklepom senat
(šesti odstavek 25. člena), kadar med preiskavo odloča o kateremkoli vprašanju,
in sicer v naslednjih primerih:
1)    
če spozna, da dejanje, ki ga je obdolženec
obdolžen, ni kaznivo dejanje;
2)    
če so okoliščine, ki izključujejo krivdo ali
kaznivost obdolženca, pa ni pogojev za varnostne ukrepe;
3)    
če je kazenski pregon zastaran ali je dejanje
obseženo z amnestijo ali pomilostitvijo ali če so podane druge okoliščine, ki
izključujejo pregon;
4)    
če ni dokazov, da bi bil obdolženec storil
kaznivo dejanje;
5)    
ali če je podana nesorazmernost med majhnim
pomenom kaznivega dejanja (njegova nevarnost je neznatna zaradi narave ali teže
dejanja ali zaradi tega, ker so škodljive posledice neznatne ali jih ni ali zaradi
drugih okoliščin, v katerih je bilo storjeno in zaradi nizke stopnje storilčeve
krivde ali zaradi njegovih osebnih okoliščin) ter posledicami, ki bi jih
povzročil kazenski pregon.
(2) Če preiskovalni sodnik spozna, da
so razlogi za ustavitev preiskave iz prejšnjega odstavka, obvesti o tem
državnega tožilca. Če državni tožilec v osmih dneh ne obvesti preiskovalnega
sodnika, da odstopa od pregona, zahteva preiskovalni sodnik, naj senat odloči o
ustavitvi preiskave.
(3) Sklep o ustavitvi preiskave se pošlje
državnemu tožilcu, oškodovancu in obdolžencu; če je ta v priporu, ga je treba
takoj izpustiti. Zoper ta sklep imata državni tožilec in oškodovanec pravico
pritožbe.
(4) Če se je zoper sklep o ustavitvi
preiskave pritožil samo oškodovanec in je pritožbi ugodeno, se šteje, da je
oškodovanec s pritožbo prevzel pregon.
(5) Če so podane okoliščine, ki samo
začasno preprečujejo pregon obdolženca (prvi odstavek 179. člena), senat s
sklepom prekine preiskavo.
(6) Ko prenehajo ovire, ki so
povzročile prekinitev, nadaljuje preiskovalni sodnik preiskavo.
182. člen
(1) Preden konča preiskavo, si
preiskovalni sodnik preskrbi podatke o obdolžencu, ki so navedeni v prvem
odstavku 227. člena tega zakona, če manjkajo ali če se je treba o njih
prepričati, kot tudi podatke o njegovih prejšnjih neizbrisanih obsodbah; če
obdolženec še prestaja kazen ali kakšno drugo sankcijo, ki je zvezana z
odvzemom prostosti, pa podatke o njegovem vedenju med prestajanjem kazni
oziroma druge sankcije. Po potrebi si priskrbi podatke o prejšnjem življenju
obdolženca in o razmerah, v katerih živi, o njegovem osebnem dohodku v zadnjih
treh mesecih, kot tudi o drugih okoliščinah, ki se tičejo njegove osebnosti.
Preiskovalni sodnik lahko odredi medicinske preglede ali psihološke preiskave
obdolženca, če je treba dopolniti podatke o njegovi osebnosti.
(2) Če prihaja v poštev izrek enotne
kazni, s katero naj bodo zajete tudi kazni iz prejšnjih obsodb, zahteva
preiskovalni sodnik zadevne spise.
183. člen
Če stranke in zagovornik niso bili navzoči
pri posameznih preiskovalnih dejanjih, preiskovalni sodnik pa oceni, da bi bilo
koristno za nadaljnji potek preiskave, da se seznanijo s pomembnimi dokazi, jih
obvesti, da se lahko v določenem roku seznanijo s temi dokazi in da podajo
svoje predloge za izvedbo novih dokazov.
184. člen
(1) Preiskovalni sodnik konča
preiskavo, ko spozna, da je stanje stvari v preiskavi zadosti razjasnjeno. Če je obdolženec v priporu in pripora pred vložitvijo obtožnice ni
več mogoče podaljšati, preiskovalni sodnik pošlje spise državnemu tožilcu
najpozneje petnajst dni pred iztekom pripora.
(2) Po
končani preiskavi pošlje preiskovalni sodnik spise državnemu tožilcu; ta mora v
petnajstih dneh predlagati dopolnitev preiskave ali izjaviti, da odstopa od
pregona ali pa v 30 dneh vložiti obtožnico. Rok sme senat (šesti odstavek
25. člena tega zakona) na predlog državnega tožilca podaljšati.
(3) Obtožnico, v kateri predlaga
podaljšanje pripora, mora državni tožilec vložiti najmanj pet dni pred iztekom
pripora.
(4) Če se
preiskovalni sodnik ne strinja s predlogom državnega tožilca za dopolnitev
preiskave, zahteva, naj o tem odloči senat (šesti odstavek 25. člena). Če senat
zavrne predlog državnega tožilca, začne teči rok iz drugega odstavka tega člena od dneva, ko je
državnemu tožilcu sporočena njegova odločba.
(5) Če se državni tožilec ne drži roka, ki je določen v drugem, tretjem
in četrtem odstavku tega člena, mora o razlogih za to pisno obvestiti vodjo
državnega tožilstva in Vrhovno državno tožilstvo.
185. člen
(1) Če preiskava ni končana v šestih
mesecih, mora preiskovalni sodnik obvestiti predsednika sodišča, zakaj
preiskava še ni končana.
(2) Predsednik sodišča ukrene, kar je
potrebno, da se preiskava konča.
186. člen
(1) Oškodovanec kot tožilec in zasebni
tožilec lahko zahtevata od preiskovalnega sodnika pristojnega sodišča, naj
opravi preiskavo oziroma predlagata njeno dopolnitev. Med preiskavo lahko
dajeta preiskovalnemu sodniku tudi druge predloge.
(2) Glede uvedbe, izvedbe, prekinitve
in ustavitve preiskave se smiselno uporabljajo tiste določbe tega zakona, ki se
nanašajo na uvedbo in potek preiskave na zahtevo državnega tožilca. Če
oškodovanec kot tožilec in zasebni tožilec ne prideta na zaslišanje obdolženca,
čeprav sta bila v redu obveščena in tudi ne njun pooblaščenec, se šteje, da sta
umaknila zahtevo za preiskavo oziroma odstopila od kazenskega pregona. Glede
vrnitve v prejšnje stanje se smiselno uporabljajo določbe 58. člena tega
zakona.
(3) Ko preiskovalni sodnik spozna, da
je preiskava končana, obvesti o tem oškodovanca kot tožilca ali zasebnega
tožilca in ga opozori, da mora v petnajstih dneh vložiti obtožnico oziroma
zasebno tožbo in da se bo štelo, da je odstopil od pregona, če tega ne bi
storil, in bo postopek s sklepom ustavljen. Tako opozorilo mora dati
preiskovalni sodnik tudi, če senat (šesti odstavek 25. člena) zavrne predlog
oškodovanca kot tožilca ali predlog zasebnega tožilca za dopolnitev preiskave
zato, ker misli, da je stanje stvari dovolj razjasnjeno.
187. člen
Če je preiskovalnemu sodniku potrebna pomoč
(kriminalistično – tehnična in druga) policije ali drugih državnih organov v
zvezi s preiskavo, so ti dolžni, da mu na njegovo zahtevo pomagajo.
Preiskovalni sodnik lahko zahteva pomoč tudi od podjetij in drugih pravnih
oseb, če je to potrebno za preiskovalno dejanje, ki ga ni mogoče odlašati.
188. člen
Če to terjajo koristi kazenskega postopka,
ohranitev tajnosti, koristi javnega reda ali razlogi morale, varstva osebnega
ali družinskega življenja obdolženca, oškodovanca
ali priče, naloži uradna oseba, ki opravlja preiskovalno
dejanje, tistim, ki jih zaslišuje ali so navzoči pri preiskovalnih dejanjih ali
pa pregledujejo preiskovalne spise, da morajo ohraniti v tajnosti posamezna
dejstva ali podatke, ki jih pri tem zvedo, in jih opozori, da pomeni izdaja
tajnosti kaznivo dejanje. Taka odredba se zapiše v zapisnik o preiskovalnem
dejanju oziroma zaznamuje na pregledanih spisih, opozorjena oseba pa jo
podpiše.
189. člen
Kadar odloča senat med preiskavo, sme
zahtevati od preiskovalnega sodnika in od strank potrebna pojasnila, lahko pa
tudi pokliče obe stranki, naj na njegovi seji ustno razložita svoja stališča.
190. člen
(1) Preiskovalni sodnik sme kaznovati
z denarno kaznijo določeno v prvem odstavku 78. člena tega zakona vsakogar,
kdor med preiskovalnim dejanjem še po opominu moti red. Če njegova udeležba ni
potrebna, ga sme odstraniti s kraja, kjer se dejanje opravlja.
(2) Obdolženec ne more biti kaznovan z
denarno kaznijo.
(3) Če državni tožilec moti red, ravna
preiskovalni sodnik v skladu s petim odstavkom 302. člena tega zakona.
191. člen
(1) Stranki in oškodovanec se lahko
vselej obrnejo na predsednika sodišča, pred katerim teče postopek, in se pri
njem pritožijo zaradi zavlačevanja postopka in drugih nepravilnosti med
preiskavo.
(2) Predsednik sodišča preizkusi navedbe
v pritožbi in obvesti pritožnika, ki je to zahteval, kaj je ukrenil.
XVII. poglavje
UKREPI ZA ZAGOTOVITEV OBDOLŽENČEVE NAVZOČNOSTI, ZA ODPRAVO PONOVITVENE
NEVARNOSTI IN ZA USPEŠNO IZVEDBO KAZENSKEGA POSTOPKA
1. Skupna določba
192. člen
(1) Ukrepi, ki se lahko uporabijo za
zagotovitev obdolženčeve navzočnosti, za odpravo ponovitvene nevarnosti in za
uspešno izvedbo kazenskega postopka, so: vabilo, privedba, obljuba obdolženca,
da ne bo zapustil prebivališča, prepoved približanja določenemu kraju ali osebi,
javljanje na policijski postaji, varščina, hišni pripor in pripor.
(2) Pri odločanju o tem, kateri od ukrepov
iz prejšnjega odstavka naj se uporabi, mora sodišče upoštevati pogoje, ki so
določeni za posamezne ukrepe. Pri izbiri ukrepa mora tudi upoštevati, da ne
uporabi strožjega ukrepa, če se da isti namen doseči z milejšim.
(3) Ti ukrepi se odpravijo tudi po
uradni dolžnosti, če prenehajo razlogi, ki so jih narekovali oziroma se
nadomestijo z drugim, milejšim ukrepom, če se za to pokažejo pogoji.
2. Vabilo
193. člen
(1) Navzočnost obdolženca pri dejanjih
v kazenskem postopku se zagotovi z vabilom. Vabilo pošlje obdolžencu sodišče.
(2) Obdolženec se povabi z zaprtim
pisnim vabilom, ki obsega: naslov sodišča, ki vabi, ime in priimek obdolženca;
označbo kaznivega dejanja, ki ga je obdolžen, kraj, kamor naj pride, dan in
uro, kdaj naj pride; navedbo, da se vabi kot obdolženec; opozorilo, da bo
prisilno priveden, če ne pride; pouk o dolžnosti primerno opravičiti svoj izostanek (peti in šesti
odstavek tega člena); uradni pečat in ime in priimek
sodnika, ki vabi.
(3) Ko je obdolženec prvič vabljen, ga
je treba v vabilu poučiti, da ima pravico vzeti si zagovornika in da je
zagovornik lahko navzoč pri njegovem zaslišanju.
(4) Obdolženec mora takoj sporočiti sodišču
spremembo naslova, kot tudi namen, da spremeni prebivališče. O tem je treba
obdolženca poučiti pri prvem zaslišanju oziroma pri vročitvi obtožnice brez
preiskave (šesti odstavek 170. člena), obtožnega predloga ali zasebne tožbe;
pri tem ga je treba opozoriti na posledice, določene s tem zakonom.
(5) Sodišče lahko opraviči izostanek
obdolžencu, če so za to opravičljivi razlogi, ki onemogočajo njegov prihod na
sodišče, kot so smrt bližnjega, zdravstveni razlogi, naravna nesreča ali
neodložljiva obveznost, katere neizpolnitev ima za posledico nastanek pomembne
škode.
(6) Obdolženec mora opravičilo vložiti pri
sodišču, pred katerim teče postopek, najmanj 48 ur pred narokom, na katerega je
vabljen, razen če razlog nastane kasneje in ga ni bilo mogoče predvideti. Če se
vabilu ne odzove zaradi zdravstvenih razlogov, jih sodišče upošteva le, če je
bolezen ali poškodba nenadna in nepredvidljiva ter mu onemogoča prihod na
sodišče ali sodelovanje pri dejanju v kazenskem postopku. Obdolženec mora
predložiti zdravniško opravičilo, izdano na obrazcu, v skladu z zakonom, ki
ureja zdravstveno varstvo. Sodišče lahko zahteva presojo upravičenosti izdaje
zdravniškega opravičila pri imenovanem zdravniku Zavoda za zdravstveno
zavarovanje v skladu z zakonom, ki ureja zdravstveno varstvo. Stroški, ki
nastanejo zaradi presoje, v primeru upravičene izdaje zdravniškega opravičila
bremenijo Zavod za zdravstveno zavarovanje, v primeru neupravičene izdaje pa
gredo v breme obdolženca.
(7) Če
obdolženec zaradi bolezni ali kakšne druge nepremagljive ovire na vabilo ne
more priti, se zasliši tam, kjer je, ali se mu preskrbi prevoz do sodnega
poslopja ali drugega kraja, kjer se opravlja dejanje.
3. Privedba
194. člen
(1) Privedbo obdolženca lahko odredi
sodišče, če je izdan sklep o priporu ali če v redu povabljeni obdolženec ne
pride, pa svojega izostanka ne opraviči (peti in šesti odstavek prejšnjega člena),
ali če mu ni bilo mogoče v redu vročiti vabila ali sodbe, s katero je bila
obdolžencu izrečena zaporna kazen, iz okoliščin pa je očitno, da se obdolženec
vročitvi izmika po tem, ko vsi drugi načini vročanja niso bili uspešni.
(2) Odredbo za privedbo izvrši
policija.
(3) Privedba se odredi pisno. Odredba
mora obsegati: ime in priimek obdolženca, ki naj se privede, označbo kaznivega
dejanja, katerega je obdolžen, z navedbo določbe kazenskega zakona ter razlog,
zakaj se odreja privedba, uradni pečat in podpis sodnika, ki odreja privedbo.
(4) Tisti, ki mu je naložena izvršitev
odredbe, izroči odredbo obdolžencu in ga povabi, naj gre z njim. Če obdolženec
to odkloni, ga privede s silo.
(5) Zoper vojaške osebe, pripadnike
policije ali straže zavoda, v katerem so osebe, ki jim je vzeta prostost, se
odredi privedba prek njihovega poveljstva oziroma predstojnika.
4. Obljuba obdolženca, da ne bo zapustil
prebivališča
195. člen
(1) Če se je bati, da se bo obdolženec
med postopkom skril ali odšel neznano kam ali v tujino, sme sodišče zahtevati
od njega zavezo, da se ne bo skrival oziroma da ne bo brez dovoljenja sodišča
zapustil svojega prebivališča oziroma bivališča. Če je obdolženec v postopku
zaradi kaznivega dejanja, storjenega v tujini, in obstaja nevarnost, da bo v
tujini ponovil kaznivo dejanje, pa se sme od njega zahtevati zaveza, da brez
dovoljenja sodišča ne bo odšel v tujino. Dana obljuba se vpiše v zapisnik.
(2) Obdolžencu se sme, ob dani obljubi
iz prejšnjega odstavka, začasno vzeti potna listina oziroma prepovedati uporaba
druge listine za prehod meje. Pritožba zoper sklep o odvzemu potne listine oziroma
o prepovedi uporabe druge listine za prehod meje ne zadrži njegove izvršitve.
(3) Ko se obdolženec tako zaveže, ga
je treba opozoriti, da se zoper njega lahko odredi pripor, če bi prekršil to
zavezo.
4.a Prepoved približanja določenemu kraju
ali osebi
195.a člen
(1) Če so podane okoliščine iz 2. ali 3.
točke prvega odstavka 201. člena tega zakona, vendar je nevarnost, da bo
obdolženec uničil sledove kaznivega dejanja, vplival na priče, udeležence ali
prikrivalce ali ponovil kaznivo dejanje, dokončal poskušeno kaznivo dejanje ali
storil kaznivo dejanje, s katerim grozi, moč odvrniti s prepovedjo približanja
obdolženca določenemu kraju ali osebi, uporabi sodišče ta ukrep.
(2) Sodišče določi primerno razdaljo -
oddaljenost od določenega kraja ali osebe, ki jo mora obdolženec spoštovati in
je namerno ne sme prekoračiti oziroma obdolžencu prepove navezovati stike z osebo na kakršen koli
način, vključno z uporabo elektronskih komunikacijskih sredstev; v nasprotnem primeru lahko sodišče zoper njega odredi pripor. O
tej posledici je obdolženca predhodno vselej treba obvestiti.
(3) Če razdaljo - oddaljenost, ki jo mora
spoštovati obdolženec oziroma
prepoved navezovanja stikov na kakršen koli način, vključno z uporabo
elektronskih komunikacijskih sredstev, namerno krši z
ukrepom varovana oseba, jo lahko sodišče vsakokrat kaznuje z denarno kaznijo iz
78. člena tega zakona.
(4) O ukrepu iz tega člena odloči sodišče z
obrazloženim sklepom; obrazložitev mora vsebovati utemeljitev suma, da je
obdolženec storil kaznivo dejanje, okoliščin iz prvega odstavka tega člena in
uporabe tega ukrepa.
(5) Glede nadzorovanja izvajanja ukrepa
prepovedi približanja določenemu kraju ali osebi in ravnanja v primeru njegove
kršitve se smiselno uporabljajo določbe petega in šestega odstavka 199.a člena
tega zakona.
4.b Javljanje na policijski postaji
195.b člen
(1) Če obstaja bojazen, da se bo obdolženec
med postopkom skril ali odšel neznano kam ali v tujino, lahko sodišče odloči,
da se mora vsakodnevno ali občasno, ob določenih urah javljati na policijski
postaji, na območju katere stalno ali začasno prebiva ali se nahaja v trenutku
odločanja o uporabi ukrepov za zagotovitev njegove navzočnosti. Sklep se vroči
obdolžencu in pošlje pristojni policijski postaji. 
(2) Če se obdolženec ne javlja na
policijski postaji, tako kot je določeno v sklepu, mora policija to nemudoma
sporočiti sodišču; sodišče lahko zoper obdolženca v primeru namerne prekršitve
obveznosti odredi pripor. O tej posledici je obdolženca predhodno vselej
potrebno opozoriti.
(3) O ukrepu iz tega člena odloči sodišče z
obrazloženim sklepom; obrazložitev mora vsebovati utemeljitev suma, da je
obdolženec storil kaznivo dejanje, okoliščin iz prvega odstavka tega člena in
uporabe tega ukrepa.
(4) Če v tem členu ni drugače določeno, se
glede odreditve, časa trajanja, podaljšanja in odprave ukrepov iz prejšnjega in
tega člena smiselno uporabljajo določbe tega zakona o priporu.
(5) O podaljšanju ukrepov iz prejšnjega in
tega člena pred vložitvijo obtožnice odloča po uradni dolžnosti ali na predlog
državnega tožilca vselej preiskovalni sodnik.
5. Varščina
196. člen
(1) Če bi bilo treba obdolženca pripreti
ali če je že v priporu samo zaradi tega, ker se je bati, da bo pobegnil, se
lahko pusti na prostosti oziroma izpusti, če da on osebno ali kdo drug zanj
varščino, da do konca kazenskega postopka ne bo pobegnil, sam obdolženec pa
obljubi, da se ne bo skrival in da brez dovoljenja ne bo zapustil svojega
prebivališča.
(2) Ob izpolnjenih pogojih za odreditev
pripora samo iz razloga ponovitvene nevarnosti (3. točka prvega odstavka 201.
člena) se, razen v primeru, ko gre za kazniva dejanja iz XIV., XV., XIX., XX.,
XXI., XXVII., XXVIII., XXIX., XXX., XXXIII. in XXXIV. poglavja kazenskega
zakonika, za katera je predpisana kazen pet ali več let zapora, obdolženca ob
dani varščini in obljubi, da kaznivih dejanj ne bo ponavljal, da poskušanega
kaznivega dejanja ne bo dokončal oziroma da ne bo storil kaznivega dejanja, s
katerim je grozil, lahko pusti na prostosti oziroma izpusti, če je že v
priporu.
197. člen
(1) Varščina se vselej glasi na denarni
znesek, ki se določi glede na težo kaznivega dejanja, osebne in družinske
razmere obdolženca ter glede na gmotne razmere tistega, ki jo daje.
(2) Varščina se lahko da v gotovini, v
vrednostnih papirjih, v dragocenostih ali v drugih premičnih stvareh večje
vrednosti, ki jih je lahko vnovčiti in hraniti, v hipoteki za znesek varščine
na nepremičnini tistega, ki varščino daje, ali pa v osebni zavezi ene ali več
oseb, da bodo plačale določeni znesek, če obdolženec pobegne.
(3) Če obdolženec pobegne, se s sklepom
določi, da vrednost, ki je bila dana kot varščina, pripade proračunu.
(4) Če obdolženec ponovi kaznivo dejanje,
dokonča poskušeno kaznivo dejanje ali stori kaznivo dejanje, s katerim je
grozil, se lahko pripre. Z dano varščino se ravna po prejšnjem odstavku.
198. člen
(1) Kljub dani varščini se obdolženec lahko
pripre, če v redu povabljen ne pride in svojega izostanka ne opraviči, če se
pripravlja na beg ali če se pokaže potem, ko je bil puščen v prostosti, zoper
njega kakšen drug zakonski razlog za pripor.
(2) V primeru iz prejšnjega odstavka
varščina preneha. Položeni denarni znesek, dragocenosti, vrednostni papirji ali
druge premične stvari se vrnejo, hipoteka pa izbriše. Enako se ravna tudi, če
se kazenski postopek pravnomočno konča s sklepom o ustavitvi ali zavrženjem
obtožnice ali s sodbo.
(3) V primeru, ko je bila varščina dana na
podlagi drugega odstavka 196. člena tega zakona, preneha, ko je kazenski
postopek pravnomočno končan. Z varščino se ravna enako kot v prejšnjem
odstavku.
(4) Če se s sodbo izreče kazen zapora,
preneha varščina šele, ko obsojenec nastopi kazen.
199. člen
(1) Sklep o varščini izda med
preiskavo preiskovalni sodnik, po vložitvi obtožnice pa senat.
(2) Sklep, s katerim se določa
varščina, in sklep, s katerim varščina preneha, se izda po zaslišanju tožilca.
5.a Hišni pripor
199.a člen
(1) Če obstajajo razlogi iz 1. do 3. točke
prvega odstavka 201. člena tega zakona, vendar odreditev pripora ni neogibno
potrebna za varnost ljudi ali potek kazenskega postopka, lahko sodišče zoper
obdolženca odredi hišni pripor. Sklep o odreditvi, podaljšanju ali odpravi
hišnega pripora se vselej pošlje tudi policijski postaji, na območju katere se
izvaja ukrep.
(2) S sklepom o odreditvi hišnega pripora
sodišče določi, da se obdolženec ne sme oddaljiti iz poslopja, v katerem stalno
ali začasno prebiva, oziroma javne ustanove za zdravljenje ali oskrbo.
Obdolžencu, zoper katerega je odrejen hišni pripor, lahko sodišče omeji ali
prepove stike z osebami, ki z njim ne prebivajo oziroma ga ne oskrbujejo.
(3) Obdolžencu, zoper katerega je odrejen
hišni pripor, sme sodišče izjemoma dovoliti, da se za določen čas oddalji iz
prostorov, kjer se izvaja hišni pripor, kadar je to neizogibno potrebno, da si
zagotovi najnujnejše življenjske potrebščine, ali za opravljanje dela. O tem
sodišče obvesti policijsko postajo, na območju, katere se izvaja ukrep.
(4) V primeru, da se obdolženec brez
dovoljenja sodišča oddalji iz poslopja, v katerem stalno ali začasno prebiva,
oziroma javne ustanove za zdravljenje ali oskrbo ali pa to stori izven
dovoljenega časa, lahko sodišče zoper njega odredi pripor. O tej posledici je
potrebno obdolženca vselej predhodno opozoriti.
(5) Sodišče nadzoruje izvajanje ukrepa
hišnega pripora samo ali preko policije. Policija sme vsak čas, tudi brez
zahteve sodišča preverjati izvajanje ukrepa hišnega pripora, o morebitnih
kršitvah ukrepa pa brez odlašanja obvestiti sodišče. Policija osebne in druge
podatke obdolženca vnese v ustrezno evidenco po določbah zakona, ki ureja
policijo.
(6) Če policija obdolženca brez
dovoljenja iz tretjega odstavka tega člena zaloti zunaj kraja, določenega v
sklepu, mu vzame prostost in ga brez odlašanja privede k preiskovalnemu
sodniku. O odvzemu prostosti mora policija takoj obvestiti državnega tožilca.
Ob privedbi policist sporoči preiskovalnemu sodniku, zakaj in kdaj je bila
obdolženemu odvzeta prostost. Preiskovalni sodnik mora obdolženca brez
odlašanja, najpozneje pa v štiriindvajsetih urah, odkar mu je bil pripeljan,
zaslišati o okoliščinah kršitve ukrepa in odločiti, ali bo zoper obdolženca v
skladu s četrtim odstavkom tega člena odredil pripor. Pri zaslišanju sta lahko
navzoča državni tožilec in zagovornik. Če je že vložen obtožni akt,
preiskovalni sodnik po zaslišanju obdolženca pošlje zadevo senatu okrožnega
sodišča (šesti odstavek 25. člena) oziroma sodniku posamezniku pri okrajnem
sodišču, ki mora najpozneje v oseminštiridesetih urah odločiti, ali bo zoper
obdolženca v skladu s četrtim odstavkom tega člena odredil pripor. Do odločitve
o priporu preiskovalni sodnik s sklepom odredi pridržanje, za katerega se
smiselno uporabljajo določbe četrtega in petega odstavka 203. člena tega
zakona. Če se zoper obdolženca, ki nima zagovornika, odredi pripor, se mu
postavi zagovornik po uradni dolžnosti. Sklep o postavitvi zagovornika se vroči
zagovorniku skupaj s sklepom o priporu.
(7) Če v tem členu ni drugače določeno, se
glede odreditve, časa trajanja, podaljšanja in odprave hišnega pripora, kot
tudi glede vštevanja hišnega pripora v izrečeno kazen, smiselno uporabljajo
določbe tega zakona o priporu.
(8) O podaljšanju hišnega pripora pred
vložitvijo obtožnice odloča na obrazložen predlog preiskovalnega sodnika ali
državnega tožilca vselej senat (šesti odstavek 25. člena). S predlogom mora
biti seznanjen obdolženec, če ima zagovornika, pa tudi ta, v roku iz drugega
odstavka 205. člena tega zakona.
6. Pripor
200. člen
(1) Pripor se sme odrediti samo ob
pogojih, ki so določeni v tem zakonu.
(2) Pripor sme trajati najkrajši
potrebni čas. Dolžnost vseh organov, ki sodelujejo v kazenskem postopku, in
organov, ki jim dajejo pravno pomoč je, da postopajo posebno hitro, če je
obdolženec v priporu.
(3) Pripor se v kateremkoli času med
postopkom odpravi, brž ko prenehajo razlogi, zaradi katerih je bil odrejen.
(4) Zoper sklep o odreditvi, podaljšanju
ali odpravi pripora je treba pritožbo podati v treh dneh od dne, ko je bil
sklep vročen, razen če določbe tega zakona o priporu ne določajo drugače.
201. člen
(1) Če je podan utemeljen sum, da je
določena oseba storila kaznivo dejanje, se sme pripor zoper njo odrediti:
1)    
če se skriva, če ni mogoče ugotoviti njene
istovetnosti ali če so druge okoliščine, ki kažejo na nevarnost, da bi
pobegnila;
2)    
če je upravičena bojazen, da bo uničila sledove
kaznivega dejanja, ali če posebne okoliščine kažejo, da bo ovirala potek
kazenskega postopka s tem, da bo vplivala na priče, udeležence ali prikrivalce;
3)    
če teža, način storitve ali okoliščine, v
katerih je bilo kaznivo dejanje storjeno in njene osebne lastnosti, prejšnje
življenje, okolje in razmere v katerih živi ali kakšne druge posebne okoliščine
kažejo na nevarnost, da bo ponovila kaznivo dejanje, dokončala poskušeno
kaznivo dejanje ali storila kaznivo dejanje, s katerim grozi.
(2) V primeru iz 1. točke prejšnjega
odstavka traja pripor, ki je bil odrejen samo zato, ker ni bilo mogoče
ugotoviti istovetnosti osebe, toliko časa, dokler istovetnost ni ugotovljena. V
primeru iz 2. točke prejšnjega odstavka se pripor odpravi, brž ko so
zagotovljeni dokazi, zaradi katerih je bil odrejen.
(3) Kot posebne okoliščine iz 1., 2. in 3.
točke prvega odstavka tega člena se štejejo zlasti obdolženčeve kršitve ukrepov
iz 195., 195.a, 195.b, 196. in 199.a člena tega zakona.
202. člen
(1) Pripor odredi preiskovalni sodnik
pristojnega sodišča na predlog državnega tožilca. Predloga
za odreditev in podaljšanje pripora morata biti obrazložena.
(2) Pripor se odredi s pisnim sklepom, ki
obsega: ime in priimek tistega, ki mu je odvzeta prostost; kaznivo dejanje, ki
ga je obdolžen; zakonski razlog za pripor; pouk o pravici do pritožbe;
obrazložitev vseh odločilnih dejstev, ki so narekovala odreditev pripora, pri
čemer mora preiskovalni sodnik določno navesti razloge, iz katerih izhaja
utemeljen sum, da je oseba storila kaznivo dejanje, obrazložiti odločilna
dejstva iz 1. do 3. točke prvega odstavka prejšnjega člena in povedati, zakaj
je odreditev pripora v konkretnem primeru neogibno potrebna za varnost ljudi
oziroma potek postopka.
(3) Sklep o priporu se izroči tistemu,
na katerega se nanaša takrat, ko mu je vzeta prostost, najpozneje pa v oseminštiridesetih
urah, odkar mu je bila vzeta prostost, oziroma ko je bil priveden k
preiskovalnemu sodniku (prvi in peti odstavek 157. člena). V spisih morata biti
navedeni ura, ko mu je bila vzeta prostost, in ura, ko mu je bil izročen sklep.
(4) Zoper sklep o priporu se sme
priprti pritožiti na senat (šesti odstavek 25. člena) v štiriindvajsetih urah
od ure, ko mu je bil sklep izročen. Če je priprti prvič zaslišan po preteku
tega roka, se lahko pritoži ob tem zaslišanju. Pritožbo s prepisom zapisnika o
zaslišanju, če je bil priprti zaslišan, in sklep o priporu je treba takoj
poslati senatu. Pritožba ne zadrži izvršitve sklepa.
(5) Če se preiskovalni sodnik ne
strinja s predlogom državnega tožilca za odreditev pripora, zahteva, naj o tem
odloči senat (šesti odstavek 25. člena). Zoper sklep, s katerim senat odredi
pripor, se sme priprti pritožiti, vendar pritožba ne zadrži njegove izvršitve.
Glede izročitve sklepa in vložitve pritožbe se uporabljajo določbe tretjega in
četrtega odstavka tega člena.
(6) V primerih iz četrtega in petega
odstavka tega člena mora senat, ki odloča o pritožbi, odločiti v
oseminštiridesetih urah.
(7) V primerih iz petega odstavka tega
člena lahko preiskovalni sodnik ob zahtevi, naj o predlogu državnega tožilca za
odreditev pripora odloči senat, vselej odredi katerega izmed nadomestnih
ukrepov iz tega poglavja.
203. člen
(1) Preiskovalni sodnik mora tistega,
ki mu je bila vzeta prostost in mu je bil pripeljan, takoj poučiti po 4. členu
tega zakona. Če gre za tujega državljana, ga mora tudi obvestiti, da je
pristojni organ na njegovo zahtevo dolžan o odvzemu prostosti obvestiti
konzulat njegove države. Pouk preiskovalnega sodnika in izjava tistega, ki mu
je bila vzeta prostost, morata biti zapisana v zapisnik. Če je potrebno, mu
preiskovalni sodnik pomaga, da si najde zagovornika.
(2) Preiskovalni sodnik mora tistega, ki mu
je bila vzeta prostost, brez odlašanja, najkasneje pa v oseminštiridesetih
urah, odkar mu je bila oseba pripeljana, zaslišati.
(3) Če si tisti, ki mu je vzeta prostost,
ne vzame zagovornika v štiriindvajsetih urah od ure, ko je bil poučen o tej
pravici, ali izjavi, da si zagovornika ne bo vzel, mu ga postavi sodišče po
uradni dolžnosti.
(4) Preiskovalni sodnik v primerih iz
prejšnjih odstavkov s sklepom odredi pridržanje za potreben čas, vendar najdalj
za oseminštirideset ur od ure, ko mu je bila pripeljana oseba, ki ji je bila
vzeta prostost. Za pritožbo zoper ta sklep se smiselno uporablja določba
sedmega odstavka 157. člena tega zakona.
(5) Pridržanje po prejšnjem odstavku se
izvršuje v prostorih za pripor.
204. člen
Če preiskovalni sodnik tistemu, ki mu je
bila vzeta prostost, ni dal pouka po 4. členu tega zakona, ali ta pouk ni
zapisan, sodišče ne sme svoje odločbe opreti na izpovedbo tistega, ki mu je bila
vzeta prostost.
204.a člen
(1) Takoj po zaslišanju mora državni
tožilec izjaviti, ali bo zahteval uvedbo kazenskega postopka ter predlagal
pripor ali katerega od nadomestnih ukrepov iz tega poglavja.
(2) Če državni tožilec napove postopanje v
smislu prejšnjega odstavka, mora obrazložiti okoliščine, ki lahko vplivajo na
odločitev o posameznih ukrepih. Obdolženec in njegov zagovornik lahko pri
odgovoru na izvajanje državnega tožilca podajata svoje predloge in stališča.
(3) Ko se stranke izjavijo o vseh vprašanjih,
ki lahko vplivajo na odločitev o uporabi ukrepov iz tega poglavja, preiskovalni
sodnik odloči o predlogih strank.
(4) Če je bil zoper obdolženca odrejen
pripor in če državni tožilec v oseminštiridesetih urah od ure, ko je bil
obveščen o priporu, ne vloži pisne zahteve za uvedbo kazenskega postopka,
preiskovalni sodnik pripor odpravi in priprtega izpusti.
205. člen
(1) Po sklepu preiskovalnega sodnika
sme biti obdolženec pridržan v priporu največ mesec dni od dneva, ko mu je bila
vzeta prostost. Po tem času sme biti pridržan v priporu samo na podlagi sklepa
o podaljšanju pripora.
(2) Pripor se sme po odločbi senata
(šesti odstavek 25. člena) podaljšati največ za dva meseca. Zoper sklep senata
je dovoljena pritožba, ki pa ne zadrži njegove izvršitve. Če teče postopek za
kaznivo dejanje, za katero je v zakonu predpisana kazen zapora nad pet let, sme
senat vrhovnega sodišča podaljšati pripor največ še za tri mesece. Sklep o podaljšanju pripora izda sodišče na predlog državnega
tožilca, ki mora predlog vložiti najmanj 5 dni pred iztekom pripora. S
predlogom mora biti brez odlašanja seznanjen obdolženec in njegov zagovornik,
ki se lahko v roku 24 ur od prejema obvestila izjavita o navedbah v predlogu.
Obdolženec in zagovornik se lahko s predlogom seznanita in se izjavita o
navedbah na posebnem naroku.
(3) Preiskovalni sodnik predlog za
podaljšanje pripora skupaj s spisi predloži senatu pristojnega sodišča s
pojasnilom, katera procesna dejanja še namerava opraviti med preiskavo oziroma
o predvidenem času zaključka preiskave.
(4) Če do izteka rokov iz drugega
odstavka tega člena ni vložena obtožnica, se pripor odpravi in se obdolženec
izpusti.
206. člen
Med preiskavo sme preiskovalni sodnik
odpraviti pripor v soglasju z državnim tožilcem, če teče postopek na njegovo
zahtevo, razen če ga odpravlja zaradi poteka roka, kolikor sme trajati, ali če
je državni tožilec odstopil od pregona. Če se preiskovalni sodnik in državni
tožilec ne strinjata, zahteva preiskovalni sodnik, naj o tem odloči senat; ta
mora odločiti o stvari v oseminštiridesetih urah.
207. člen
(1) Če ni v tem zakonu drugače
določeno (tretji odstavek 272. člena), odloča o priporu po vložitvi obtožnice
do izreka sodbe sodišča prve stopnje senat. Zoper sklep o odreditvi pripora se
sme priprti pritožiti v štiriindvajsetih urah od ure, ko mu je bil sklep
vročen. O pritožbi mora višje sodišče odločiti v oseminštiridesetih urah.
(2) Senat mora po preteku dveh mesecev
od zadnjega sklepa o priporu tudi brez predloga strank preizkusiti, ali so še
dani razlogi za pripor, in izdati sklep, s katerim ugotovi, da so razlogi za
pripor še podani, ali pa pripor odpravi. 
(3) Pritožba zoper sklep iz prejšnjih
odstavkov ne zadrži njegove izvršitve.
(4) Zoper sklep, s katerim senat
zavrne predlog za odreditev ali odpravo pripora, ni pritožbe.
(5) Po vložitvi obtožnice lahko pripor
traja največ dve leti. Če v tem roku obtožencu ni izrečena obsodilna sodba, se
pripor odpravi in se obtoženec izpusti.
208. člen
Policija oziroma sodišče mora o odvzemu
prostosti v štiriindvajsetih urah obvestiti družino, drugega
bližnjega ali delodajalca tistega, ki mu je bila vzeta
prostost, če ta to zahteva. O odvzemu prostosti se obvesti pristojni organ
socialnega varstva, če je treba kaj ukreniti za preskrbo otrok in drugih
družinskih članov, za katere skrbi tisti, ki mu je bila vzeta prostost.
7. Izvrševanje pripora
209. člen
(1) Med prestajanjem pripora se ne smeta
žaliti osebnost in dostojanstvo pripornika. S pripornikom je treba ravnati
humano ter varovati njegovo telesno in duševno zdravje.
(2) Zoper pripornika se smejo uporabiti
samo tiste omejitve, ki so potrebne, da se prepreči beg ali dogovarjanje, ki bi
lahko škodovalo uspešni izvedbi postopka.
210. člen
(1) Pripornik se sprejme v zavod, v katerem
se prestaja pripor (v nadaljnjem besedilu: zavod), na podlagi pisnega sklepa o
priporu.
(2) Zavod lahko sprejme pripornika tudi
brez pisnega sklepa, vendar mora pristojno sodišče najpozneje v
štiriindvajsetih urah, odkar je pripornik v zavodu, poslati zavodu pisni sklep
o priporu.
(3) V primeru iz prejšnjega odstavka mora
odgovorni delavec zavoda napraviti uradni zaznamek, v katerem navede pristojno
sodišče, ki je zahtevalo sprejem, ter datum in uro sprejema pripornika v zavod.
(4) Če zavod v roku iz prejšnjega odstavka
ne prejme pisnega sklepa o priporu, izpusti pripornika in o tem obvesti
pristojno sodišče.
211. člen
(1) Uprava Republike Slovenije za
izvrševanje kazenskih sankcij za namene zakonitega in pravilnega izvrševanja
pripora ter zaradi varstva človekovih pravic in temeljnih svoboščin pripornikov in obveščanja oškodovancev o izpustitvi
in pobegu pripornikov upravlja za posamezni zavod za
prestajanje kazni zapora zbirko osebnih podatkov o pripornikih in oškodovancih
ter obdeluje podatke iz nje. 
(2) Zbirka podatkov iz prejšnjega odstavka
obsega: 
1.     
podatke o identiteti pripornika in o njegovem
osebnem stanju: 
- 
ime in priimek ter morebitni vzdevek; 
- 
datum in kraj rojstva; 
- 
podatke o prebivališču; 
- 
enotno matično številko občana; 
- 
davčno številko; 
- 
osebno fotografijo; 
- 
prstne odtise; 
- 
osnovni osebni opis; 
- 
podatki o družinskih razmerah; 
- 
podatki o državljanstvu; 
- 
podatki o splošnem zdravstvenem stanju ob
sprejemu v pripor in morebitni invalidnosti; 
- 
podatki o zakonitem zastopniku; 
2.     
podatke o sklepu o priporu: 
- 
naziv sodišča, ki je odredilo pripor; 
- 
opravilno številko in datum izdaje sklepa; 
- 
kaznivo dejanje, ki ga je obdolžen; 
- 
zakonske razloge za pripor; 
3.     
podatke o delu, ki ga odpravlja med priporom: 
- 
vrsta dela, ki ga opravlja; 
- 
delovno mesto, na katerega je razporejen; 
- 
trajanje dela in odsotnosti iz dela; 
- 
plačilo, prejeto za opravljeno delo;
4.     
podatke o mladoletnikovi vključenosti v
vzgojne, izobraževalne ali druge programe:
- 
podatki o zavodu ali drugem izvajalcu programa,
v katerega je bil vključen ob odreditvi pripora;
- 
podatki o programu in obravnavi v programu pred
odreditvijo pripora;
- 
podatki o programu in obravnavi v programu med
trajanjem pripora;
5.     
podatke o sprejemu v pripor, trajanju,
podaljšanju oziroma odpravi pripora: 
- 
datum in uro sprejema v pripor; 
- 
ura, ko je bil priporniku vročen sklep; 
- 
podatki o sklepu o podaljšanju pripora; 
- 
podatki o sklepu o odpravi pripora; 
- 
datum in ura izpustitve iz pripora; 
6.     
podatke o obnašanju pripornika in disciplinskih
ukrepih: 
- 
podatki o osebnosti in vedenju pripornika; 
- 
podatki, pomembni za izdelavo varnostne ocene
in za varnost pripornika; 
- 
vrsta disciplinskega prestopka; 
- 
vrsta disciplinske kazni; 
- 
trajanje disciplinske kazni;
7.     
podatke o oškodovancu, ki je zahteval
obveščanje o izpustitvi in pobegu pripornika:
- 
podatki o zahtevi za obveščanje;
- 
ime in priimek, dan, mesec in leto rojstva,
EMŠO, poštni naslov, elektronski naslov, telefonska številka, številka
telefaksa oziroma drugi kontaktni podatki.
(3) Uprava Republike Slovenije za
izvrševanje kazenskih sankcij zbira osebne podatke za zbirke podatkov o pripornikih
iz 1. do 6. točke prejšnjega odstavka neposredno od
pripornika, na katerega se nanašajo, od drugih oseb pa le na podlagi
pripornikove pisne privolitve. Ne glede na določbo prejšnjega stavka se podatki
o priporniku, kadar je to mogoče, zbirajo pri pravosodnih organih, policiji in
drugih državnih organih ter javnih zavodih. Uprava
Republike Slovenije za izvrševanje kazenskih sankcij zbira osebne podatke za zbirke
podatkov o oškodovancu iz 7. točke prejšnjega odstavka
od policije, državnega tožilstva, centra za socialno delo in sodišča (četrti
odstavek 65.a člena), lahko pa tudi neposredno od oškodovanca.
(4) Podatki iz zbirke podatkov se
shranjujejo in uporabljajo, dokler traja pripor; po odpravi pripora se podatki
arhivirajo in se hranijo deset let na Upravi Republike Slovenije za izvrševanje
kazenskih sankcij, nato pa se brišejo. 
(5) Uprava Republike Slovenije za
izvrševanje kazenskih sankcij kot upravljavec zbirke podatkov o pripornikih in oškodovancih
iz drugega odstavka tega člena posreduje uporabnikom podatke iz te zbirke, če
jih v skladu z zakonom potrebujejo za odločanje v postopkih ali na podlagi
pisne privolitve ali zahteve posameznika, na katerega se podatki nanašajo.
211.a člen
(1) Uprava Republike Slovenije za
izvrševanje kazenskih sankcij za namene zakonitega in pravilnega izvrševanja
pripora ter varnosti v priporu, zaradi varstva človekovih pravic in temeljnih
svoboščin pripornikov, obveščanja
oškodovancev o izpustitvi in pobegu pripornikov,
nadzorov, izvrševanja odločb sodišč ter sodelovanja s policijo in državnim
tožilstvom v skladu z zakonom, upravlja za vse zavode za prestajanje kazni
zapora Centralno evidenco pripornikov Republike Slovenije in obdeluje podatke v
njej. 
(2) Centralna evidenca pripornikov
Republike Slovenije vsebuje podatke iz zbirke podatkov o pripornikih in oškodovancih
iz drugega odstavka 211. člena. 
(3) Evidenca se vodi s sredstvi
informacijske tehnologije. 
(4) Zaradi zagotavljanja točnosti in
ažurnost podatkov v evidenci Upravi Republike Slovenije za izvrševanje
kazenskih sankcij upravljavci zbirke podatkov Centralnega registra
prebivalstva, evidenc Finančne uprave Republike
Slovenije in Zavoda za zdravstveno zavarovanje ter
podatkov o socialnih transferjih brezplačno posredujejo potrebne podatke,
oziroma ji omogočijo neposreden elektronski dostop do podatkov na način, da jih
lahko vpogleda, prepiše, izpiše ali kopira. Uprava podatke pridobiva oziroma
dostopa v register in evidence z navedbo osebnega imena in naslova prebivališča
pripornika, navedbo pravne podlage in namena dostopa ter opravilne številke
zadeve ali istih povezovalnih znakov. 
(5) Podatki iz evidence se shranjujejo in
uporabljajo, dokler traja pripor; po odpravi pripora se podatki arhivirajo in
se hranijo deset let pri Upravi Republike Slovenije za izvrševanje kazenskih
sankcij, nato pa se brišejo. 
(6) Uprava Republike Slovenije za
izvrševanje kazenskih sankcij kot upravljavec evidence iz drugega odstavka tega
člena posreduje uporabnikom podatke iz te zbirke, če jih v skladu z zakonom
potrebujejo za odločanje v postopkih ali na podlagi pisne privolitve ali
zahteve posameznika, na katerega se podatki nanašajo. 
(7) Minister, pristojen za pravosodje, na
predlog generalnega direktorja Uprave Republike Slovenije za izvrševanje
kazenskih sankcij predpiše podrobnejša pravila o upravljanju ter o obdelavi podatkov
v Centralni evidenci pripornikov Republike Slovenije.
212. člen
(1) Pripornik prestaja pripor v posebnih
prostorih za pripor oziroma v ločenem zaprtem delu zavoda za prestajanje kazni
zapora ali njegovega oddelka.
(2) V istem prostoru ne smejo biti zaprte
osebe, ki niso istega spola. Praviloma tudi ne smejo biti v istem prostoru
osebe, ki so sodelovale pri istem kaznivem dejanju, in ne osebe, ki prestajajo
kazen, s tistimi, ki so v priporu. Če je mogoče, ne smejo biti osebe, ki so
obdolžene za kaznivo dejanje v povratku, priprte v istem prostoru z drugimi priporniki,
na katere bi lahko škodljivo vplivale.
(3) Zaradi varnosti, reda in discipline,
prezasedenosti zavoda ali uspešne in
racionalne izvedbe kazenskega postopka, lahko pristojno sodišče premesti
pripornika iz enega v drug zavod na predlog direktorja zavoda, v katerem je
pripornik.
212.a člen
(1) Pripornicam, ki so noseče ali so
rodile, se zagotovi ustrezno zdravstveno varstvo.
(2) Otrok pripornice sme do dopolnjenega
drugega leta starosti na njeno zahtevo bivati skupaj z njo, če je to v njegovo
največjo korist, zlasti za njegovo duševno stabilnost ali zdravstveno stanje. O
tem, ali otrok ostane s pripornico ali se ji ga pripelje, v roku treh dni od
prejetja zahteve odloči direktor zavoda, ki pridobi mnenje pristojnega centra
za socialno delo, kateremu pred tem posreduje potrebne podatke. Direktor zavoda
po uradni dolžnosti spremeni odločitev, če je to v največjo korist otroka.
(3) Zoper odločbo iz prejšnjega odstavka,
se pripornica in zakoniti zastopnik otroka lahko pritožita v roku treh dni od
seznanitve z odločbo. Odločba se vroči pripornici in zakonitemu zastopniku.
Pritožba ne zadrži izvršitve. O pritožbi v roku treh dni po prejetju pritožbe
odloča generalni direktor Uprave Republike Slovenije za izvrševanje kazenskih
sankcij, ki pridobi mnenje pristojnega centra za socialno delo, kateremu pred
tem posreduje potrebne podatke. Odločbe po tem in prejšnjem odstavku se
izdajajo z uporabo določb zakona, ki ureja splošni upravni postopek.
(4) Pripornici in otroku, ki biva z njo, se
zagotovijo ustrezno zdravstveno varstvo ter pogoji za nego in vzgojo otroka.
(5) Pripornica, ki ima pri sebi otroka,
biva ločeno od ostalih pripornic, razen če to ni v največjo korist otroka.
(6) Načrt za varstvo in nego otroka v času,
ko pripornica zaradi sodelovanja na obravnavi ali drugih obveznosti tega sama
ne zmore, pripravi pristojni center za socialno delo v sodelovanju s pripornico
in zavodom.
213. člen
Pripornik sme med prestajanjem pripora
imeti pri sebi in uporabljati stvari za osebno rabo, za vzdrževanje higiene,
sredstva za spremljanje javnih medijev, tiskovine, strokovno in drugo
literaturo, denar in druge predmete, ki glede na velikost in količino omogočajo
funkcionalno bivanje v bivalnem prostoru in ne motijo sopripornikov. Ostali
predmeti se ob osebnem pregledu pripornika ali med prestajanjem pripora
odvzamejo in shranijo.
213.a člen
(1) Pripornik ima pravico do osemurnega
nepretrganega počitka v štiriindvajsetih urah. Poleg tega mu je treba
zagotoviti vsak dan najmanj dve uri gibanja na prostem.
(2) Pripornik se sme uporabiti za dela, ki
so potrebna za vzdrževanje reda in čistoče v njegovem prostoru. Priporniku je
treba v skladu z možnostmi zavoda in pod pogojem, da to ni škodljivo za
kazenski postopek, omogočiti delo, ki ustreza njegovim duševnim in telesnim
sposobnostim. O tem odloči preiskovalni sodnik oziroma predsednik senata v
sporazumu z upravo zavoda.
(3) Pripornik ima pravico do plačila za
opravljeno delo. Minister, pristojen za pravosodje, podrobneje predpiše način
in višino plačila.
213.b člen
(1) Z dovoljenjem preiskovalnega sodnika,
ki opravlja preiskavo, in pod njegovim nadzorstvom ali pod nadzorstvom nekoga,
ki ga on določi, lahko obiskujejo pripornika v mejah hišnega reda zavoda
bližnji sorodniki, na njegovo zahtevo pa tudi zdravnik in drugi. Preiskovalni sodnik s sklepom prepove posamezne obiske, če bi
zaradi tega lahko nastala škoda za postopek.
(2) Diplomatski in konzularni predstavniki
tuje države imajo pravico, da z vednostjo preiskovalnega sodnika, ki opravlja
preiskavo, obiskujejo in brez nadzora govorijo s pripornikom, ki je državljan
njihove države.
(3) Varuh človekovih pravic oziroma njegov
namestnik lahko pripornika obiskuje in si z njim dopisuje brez predhodnega
obveščanja in nadzorstva preiskovalnega sodnika ali nadzorstva nekoga, ki ga ta
določi. Pisanj, ki jih pripornik pošilja Uradu varuha človekovih pravic, ni
dopustno pregledovati.
(4) Pripornik si lahko dopisuje ali ima
druge stike z osebami zunaj zavoda. Če tako zahtevajo razlogi, zaradi katerih
je bil odrejen pripor, lahko preiskovalni sodnik na predlog državnega tožilca s
pisnim sklepom odredi nadzor pisemskih in drugih pošiljk ter drugih stikov
pripornika z osebami zunaj zavoda. Preiskovalni sodnik lahko priporniku prepove
pošiljanje ali sprejemanje pisem in drugih pošiljk ali vzpostavljanje stikov,
ki so škodljivi za postopek, ne sme pa mu prepovedati, da bi poslal prošnjo ali
pritožbo. Pritožba zoper ta sklep ne zadrži njegove izvršitve.
(5) Po vložitvi obtožnice do pravnomočnosti
sodbe ima pravice iz prvega do četrtega odstavka tega člena predsednik senata.
213.c člen
(1) Pripornik se lahko disciplinsko kaznuje
za disciplinski prestopek. Disciplinsko kazen sme po
zaslišanju pripornika izreči preiskovalni sodnik oziroma predsednik senata.
(2) Disciplinski prestopki so:
-      
fizični napad na sopripornika, delavca zavoda
ali drugo uradno osebo,
-      
izdelovanje, sprejemanje ali vnašanje predmetov
za napad ali pobeg,
-      
vnašanje in izdelovanje alkoholnih pijač in
narkotikov ter njihovo razpečevanje,
-      
kršitev predpisov o varstvu pri delu, varstvu
pred požarom, eksplozijo in drugimi naravnimi nesrečami,
-      
ponavljajoče se kršitve hišnega reda zavoda,
-      
povzročitev večje materialne škode namenoma ali
iz hude malomarnosti,
-      
žaljivo in nedostojno obnašanje.
(3) Za
disciplinske prestopke se lahko izreče disciplinska kazen začasnega odvzema
predmetov, razen stvari za osebno rabo, stvari za vzdrževanje higiene, sredstev
za spremljanje javnih medijev, tiskovine, strokovne in druge literature in
denarja.
(4) Zoper sklep o kazni, izrečeni po prvem
odstavku tega člena, je v štiriindvajsetih urah od njegovega prejema dovoljena
pritožba na senat (šesti odstavek 25. člena). Pritožba ne zadrži izvršitve
sklepa.
213.č člen
Če s tem zakonom in predpisi, izdanimi na
njegovi podlagi, ni drugače določeno, se glede spremljanja, zasledovanja,
nadziranja, zagotavljanja varnosti, vzdrževanja reda in discipline, uporabe
prisilnih sredstev in disciplinskega kaznovanja za pripornike smiselno
uporabljajo določbe zakona, ki ureja izvrševanje kazenskih sankcij, in na
njegovi podlagi izdanih predpisov.
213.d člen
(1) Nadzorstvo nad ravnanjem s priporniki
izvršuje predsednik okrožnega sodišča.
(2) Predsednik sodišča ali sodnik, ki ga on
določi, mora vsaj enkrat na teden obiskati pripornike in jih, če misli, da je
to potrebno, tudi brez navzočnosti pravosodnih policistov vprašati, kako se z
njimi ravna. Dolžan je ukreniti, kar je potrebno, da se odpravijo
nepravilnosti, ki jih je zapazil pri obisku zavoda. Določeni sodnik ne sme biti
preiskovalni sodnik.
(3) Predsednik sodišča in preiskovalni
sodnik smeta ob vsakem času obiskati pripornika, z njim govoriti in sprejemati
pritožbe.
XVIII. poglavje
PREISKOVALNA DEJANJA
1. Hišna in osebna preiskava
214. člen
(1) Preiskava stanovanja in drugih
prostorov obdolženca ali drugih oseb se sme opraviti, če so podani utemeljeni
razlogi za sum, da je določena oseba storila kaznivo dejanje, in je verjetno,
da bo mogoče pri preiskavi obdolženca prijeti ali da se bodo odkrili sledovi
kaznivega dejanja ali predmeti, ki so pomembni za kazenski postopek.
(2) Osebna preiskava se sme opraviti, če
so podani utemeljeni razlogi za sum, da je določena oseba storila kaznivo
dejanje, in je verjetno, da se bodo pri preiskavi našli sledovi in predmeti, ki
so pomembni za kazenski postopek.
215. člen
(1) Preiskavo
na obrazložen pisni predlog upravičenega tožilca odredi preiskovalni sodnik z
obrazloženo pisno odredbo. Če se preiskovalni sodnik ne strinja s pisnim
predlogom upravičenega tožilca, z obrazloženim mnenjem zahteva, naj o tem
odloči senat (šesti odstavek 25. člena), ki mora odločiti najpozneje v 72
urah od prejetja pisnega predloga in obrazloženega mnenja ter svojo odločitev
brez odlašanja sporočiti upravičenemu tožilcu.
(2) Odredba o preiskavi se izroči pred
začetkom preiskave tistemu, pri katerem naj se preiskava opravi ali ki naj se
preišče. Pri tem se ga pouči, da ima pravico obvestiti odvetnika, ki je lahko
navzoč pri preiskavi. Če tisti, na katerega se nanaša odredba o preiskavi
zahteva, da je pri preiskavi navzoč odvetnik, se začetek preiskave odloži do
prihoda odvetnika, vendar najdalj za dve uri.
(3) Pred začetkom preiskave se zahteva
od tistega, na katerega se nanaša odredba o preiskavi, naj prostovoljno izroči
osebo oziroma predmete, ki se iščejo.
(4) S preiskavo se lahko začne tudi
brez poprejšnje izročitve odredbe in brez poprejšnje zahteve za izročitev osebe
ali stvari, če se pričakuje oborožen odpor ali če je potrebno, da se preiskava
opravi takoj in nepričakovano, ali če se opravi preiskava v javnih prostorih.
(5) Preiskava se praviloma opravlja med 6.
in 22. uro. Opravlja se lahko tudi izven tako določenega časa, če se je v njem
začela, pa se do 22. ure še ni končala ali če so podani razlogi iz 218. člena
tega zakona ali če preiskovalni sodnik oceni, da bi bili lahko zaradi odlašanja
uničeni sledovi kaznivega dejanja oziroma predmeti, pomembni za kazenski
postopek, in to posebej dovoli.
(6) Določbe tega in ostalih členov, ki se
nanašajo na hišno in osebno preiskavo, se smiselno uporabljajo tudi za
preiskavo skritih prostorov prevoznih sredstev.
216. člen
(1) Pri hišni preiskavi ima pravico
biti navzoč tisti, čigar stanovanje ali prostor se preiskujejo ali njegov
zastopnik. Če tisti, čigar
stanovanje ali prostor se preiskuje, ali njegov zastopnik ni dosegljiv, mu
postavi sodišče pooblaščenca po uradni dolžnosti izmed odvetnikov, hišno
preiskavo pa opravi preiskovalni sodnik.
(2) Zaklenjeni prostori, pohištvo ali
druge stvari se odprejo s silo samo, če njihov imetnik ni navzoč ali če jih
noče prostovoljno odpreti. Pri odpiranju se je treba ogibati nepotrebnih
poškodb.
(3) Pri hišni ali osebni preiskavi
morata biti navzoči dve polnoletni osebi kot priči. Preiskavo ženske sme
opraviti samo ženska; tudi za priče se vzamejo samo ženske. Priče je treba pred
začetkom preiskave opozoriti, da pazijo, kako se preiskava opravlja, in da
imajo pravico podati pred podpisom zapisnika o preiskavi svoje ugovore, če
mislijo, da vsebina zapisnika ni pravilna.
(4) Če se
opravi preiskava v prostorih državnih organov, podjetij ali drugih pravnih
oseb, se povabi njihov predstojnik, naj bo pri preiskavi navzoč. Če se opravi
preiskava v prostorih Državnega zbora Republike Slovenije ali Državnega sveta
Republike Slovenije, se povabi predstavnika Državnega zbora ali Državnega
sveta, naj bo pri preiskavi navzoč. Če se v Državnem zboru opravi preiskava v
prostorih poslanske skupine, parlamentarne preiskovalne komisije ali
pristojnega delovnega telesa Državnega zbora za nadzor obveščevalno-varnostnih
služb, se povabi predstavnika Državnega zbora ter predstavnika navedene skupine
ali telesa, da naj bo navzoč pri preiskavi.
(5) Če se opravi preiskava v vojaškem
objektu, se povabi pristojni vojaški starešina, naj bo pri preiskavi navzoč.
(6) Hišno in osebno preiskavo je treba
opraviti obzirno, da se ne moti hišni mir.
(7) O vsaki hišni ali osebni preiskavi
se napravi zapisnik, ki ga podpišejo tisti, pri katerem se opravi preiskava ali
ki se preišče, njegov zastopnik, če je bil navzoč pri preiskavi, in tisti,
katerih navzočnost je obvezna. Pri preiskavi se zasežejo samo tisti predmeti
oziroma listine, ki so v zvezi z namenom preiskave v posameznem primeru. V
zapisnik se vpišejo in v njem natančno opišejo predmeti oziroma listine, ki se
zasežejo. Zapisnik se izda tistemu, pri katerem se opravi preiskava ali ki se
preišče oziroma njegovemu zastopniku.
217. člen
Če se pri hišni ali osebni preiskavi
najdejo predmeti, ki niso v zvezi s kaznivim dejanjem, zaradi katerega je bila
preiskava odrejena, pač pa kažejo na drugo kaznivo dejanje, za katero se
storilec preganja po uradni dolžnosti, se tudi ti opišejo v zapisniku in
zasežejo. To se takoj sporoči državnemu tožilcu, da začne kazenski pregon. Ti
predmeti se takoj vrnejo, če državni tožilec spozna, da ni razloga za kazenski
pregon, pa tudi ne kakšnega drugega zakonskega razloga, da bi se morali
predmeti vzeti (498. člen).
218. člen
(1) Policisti smejo tudi brez odredbe
sodišča stopiti v tuje stanovanje in druge prostore in po potrebi opraviti
preiskavo, če imetnik stanovanja to želi, če kdo kliče na pomoč, če je treba,
da se prime storilec kaznivega dejanja, ki je bil zasačen pri samem dejanju,
ali če je to potrebno za varnost ljudi in premoženja, če je v stanovanju ali kakšnem
drugem prostoru kdo, ki ga je treba po odredbi pristojnega državnega organa
pripreti ali prisilno privesti ali se je zaradi pregona tja zatekel.
(2) V primeru iz prejšnjega odstavka
se ne napravi zapisnik, temveč se imetniku stanovanja takoj izda potrdilo, v
katerem se navede vzrok vstopa v stanovanje oziroma v druge prostore. Če je
bila v tujih prostorih opravljena tudi preiskava, se je treba ravnati po
tretjem in šestem odstavku 216. člena tega zakona.
(3) Preiskava se sme opraviti tudi
brez navzočnosti prič, če ni mogoče takoj zagotoviti njihove navzočnosti,
nevarno pa bi bilo odlašati. Razlogi za preiskavo brez navzočnosti prič morajo
biti navedeni v zapisniku.
(4) Policisti smejo brez odredbe o
preiskavi in brez navzočnosti prič opraviti osebno preiskavo, ko izvršujejo
sklep o privedbi ali ko komu vzamejo prostost, če je podan sum, da ima ta
orožje za napad, ali sum, da bo odvrgel, skril ali uničil predmete, ki mu jih
je treba vzeti kot dokazilo v kazenskem postopku.
(5) Kadar
opravijo policisti preiskavo brez odredbe, morajo o tem nemudoma podati
poročilo državnemu tožilcu, če postopek že teče, pa tudi preiskovalnemu
sodniku.
219. člen
Če je bila preiskava opravljena brez pisne
odredbe sodišča (prvi odstavek 215. člena), ali brez oseb, ki morajo biti
navzoče pri preiskavi (prvi in tretji odstavek 216. člena), ali če je bila
preiskava opravljena v nasprotju z določbami prvega, tretjega in četrtega
odstavka prejšnjega člena, ne sme sodišče opreti svoje odločbe na tako
pridobljene dokaze.
219.a člen
(1) Preiskava elektronskih in z njo
povezanih naprav ter nosilcev elektronskih podatkov (elektronska naprava), vključno s preko omrežja povezanimi in dosegljivimi informacijskimi
sistemi, kjer so shranjeni podatki, se zaradi
pridobitve podatkov v elektronski obliki lahko opravi, če so podani utemeljeni
razlogi za sum, da je bilo storjeno kaznivo dejanje in je podana verjetnost, da
elektronska naprava vsebuje elektronske podatke:
-      
na podlagi katerih je mogoče osumljenca ali
obdolženca identificirati, odkriti ali prijeti ali odkriti sledove kaznivega
dejanja, ki so pomembni za kazenski postopek, ali
-      
ki jih je mogoče uporabiti kot dokaz v
kazenskem postopku.
(2) Preiskava se opravi na podlagi
vnaprejšnje pisne privolitve imetnika ter policiji znanih in dosegljivih
uporabnikov elektronske naprave, ki na njej utemeljeno pričakujejo zasebnost
(uporabnik), ali na podlagi obrazložene pisne odredbe sodišča, izdane na
predlog državnega tožilca. Če se preiskava opravi na podlagi odredbe sodišča,
se izvod te odredbe pred začetkom preiskave izroči imetniku oziroma uporabniku
elektronske naprave, ki naj se preišče. Preiskava elektronske naprave, zasežene odvetniku, odvetniškemu
kandidatu ali odvetniškemu pripravniku, se lahko opravi le na podlagi sodne
odredbe, ki je obrazložena v skladu s šestim odstavkom 220. člena tega
zakona.
(3) Predlog in odredba o preiskavi
elektronske naprave morata vsebovati:
-      
podatke, ki omogočajo identifikacijo
elektronske naprave, ki se bo preiskala;
-      
utemeljitev razlogov za preiskavo;
-      
opredelitev vsebine podatkov, ki se iščejo;
-      
druge pomembne okoliščine, ki narekujejo
uporabo tega preiskovalnega dejanja in določajo način njegove izvršitve.
(4) Če se preiskava elektronske
naprave odredi v odredbi za hišno ali osebno preiskavo, za izdajo tega dela
odredbe in njeno izvršitev veljajo pogoji in postopki iz tega člena. V tem
primeru tudi predlog za hišno ali osebno preiskavo poda državni tožilec.
(5) Izjemoma, če pisne odredbe ni
mogoče pravočasno pridobiti ter če obstaja neposredna in resna nevarnost za
varnost ljudi ali premoženja, lahko preiskovalni sodnik na ustni predlog
državnega tožilca odredi preiskavo elektronske naprave z ustno odredbo. O predlogu
državnega tožilca in odredbi preiskovalni sodnik izdela uradni zaznamek. Pisna
odredba mora biti izdana najpozneje v dvanajstih urah po izdaji ustne odredbe,
sicer policija, ki je odredbo izvršila, zapisniško uniči ali izbriše zavarovane podatke in o tem v osmih dneh
obvesti preiskovalnega sodnika, državnega tožilca in imetnika oziroma
uporabnika elektronske naprave, če je znan.
(6) Imetnik oziroma uporabnik
elektronske naprave mora omogočiti dostop do naprave, predložiti šifrirne
ključe oziroma šifrirna gesla in pojasnila o uporabi naprave, ki so potrebna,
da se doseže namen preiskave. Če noče tako ravnati, se sme kaznovati oziroma
zapreti po določbi drugega odstavka 220. člena tega zakona, razen če gre za osumljenca, obdolženca, osebo, ki ne sme biti
zaslišana kot priča (235. člen), ali osebo, ki se lahko odreče pričevanju
(236. člen).
(7) Preiskava se opravi tako, da se
ohrani integriteta izvirnih podatkov in možnost njihove uporabe v nadaljnjem
postopku. Preiskava mora biti opravljena na način, s katerim se v najmanjši
možni meri posega v pravice oseb, ki niso osumljenci ali obdolženci, in varuje
tajnost oziroma zaupnost podatkov ter ne povzroča nesorazmerna škoda.
(8) Preiskavo opravi strokovno
usposobljena oseba. O preiskavi se napravi zapisnik, ki med drugim obsega:
-      
identifikacijo elektronske naprave, ki je bila
pregledana;
-      
datum ter uro začetka in konca preiskave
oziroma ločeno za več preiskav, če preiskava ni bila opravljena v enem delu;
-      
morebitne sodelujoče in navzoče osebe pri
preiskavi;
-      
številko odredbe in sodišče, ki jo je izdalo;
-      
način izvedbe preiskave;
-      
ugotovitve preiskave in druge pomembne
okoliščine.
(9) Če je treba opraviti preiskavo
elektronske naprave, ki je bila zasežena in podatki na njej zavarovani ter
zapečateni na podlagi sedmega odstavka 223.a člena tega zakona in ob smiselni
uporabi petega odstavka 220. člena tega zakona, jo v prostorih sodišča
oziroma v drugih prostorih, če je to potrebno zaradi uporabe tehničnih sredstev
pri preiskavi, opravi izvedenec. Izvedenca s posebno odredbo postavi
izvenobravnavni sodnik, če ga ni postavil že preiskovalni sodnik (sedmi
odstavek 223.a člena). Z odredbo določi tudi morebitno uporabo drugih
prostorov. Preiskava elektronske naprave se opravi ob smiselni uporabi drugega
in tretjega odstavka 222. člena tega zakona.
(10) Na preiskavo iz prejšnjega odstavka
izvenobravnavni sodnik povabi tudi zagovornika, če je bila elektronska naprava
zasežena osumljencu ali obdolžencu, in zastopnika tistega, ki mu je bila
elektronska naprava zasežena, če ga ima, predstavnika Odvetniške zbornice
Slovenije pa, če je bila elektronska naprava zasežena odvetniku, odvetniškemu
kandidatu ali odvetniškemu pripravniku. Navedene osebe lahko ugovarjajo, da so
se pri preiskavi našli podatki iz prvega odstavka 222.a člena tega zakona. Ob
tem sme izvenobravnavni sodnik odrediti, da je treba najdene podatke
obravnavati kot posebej zaščitene podatke ter določiti druge potrebne ukrepe,
kot so: prepoved prepisovanja podatkov, razen če je to neogibno zaradi izdelave
izvida in mnenja, določitev načina obdelovanja podatkov in drugi, tudi tehnični
ukrepi, s katerimi se zagotovi varstvo tajnosti ali zaupnosti podatkov ter
prepreči prekomerno poseganje v pravice oseb, ki niso osumljenci ali
obdolženci. Pri preiskavi se uporabljajo določbe tega zakona o izvedenstvu.
Policija pri izvedbi preiskave ne sme sodelovati.
(11) Najdeni podatki se pregledajo ob
uporabi določb drugega do šestega odstavka 222.a člena tega zakona.
(12) Če se pri preiskavi najdejo podatki, ki niso v zvezi s kaznivim dejanjem,
zaradi katerega je bila preiskava odrejena, temveč kažejo na drugo kaznivo
dejanje, za katero se storilec preganja po uradni dolžnosti, se to navede v
zapisniku in takoj sporoči državnemu tožilcu, da začne kazenski pregon. Ti
podatki pa se takoj uničijo, če državni tožilec spozna, da ni razloga za
kazenski pregon in tudi ne kakšnega drugega zakonskega razloga, da bi se morali
podatki hraniti. O uničenju se sestavi zapisnik.
(13) Če v tem
členu ni določeno drugače, se za odreditev in izvršitev odredbe o preiskavi
elektronske naprave smiselno uporabljajo določbe tretjega in četrtega odstavka
215. člena ter četrtega, petega in sedmega odstavka 216. člena tega zakona.
(14) Če je
bila preiskava elektronske naprave opravljena brez odredbe sodišča ali v nasprotju
z njo ali brez pisne privolitve iz drugega odstavka tega člena, sodišče svoje
odločbe ne sme opreti na zapisnik o preiskavi in na tako pridobljene podatke.
2. Zaseg predmetov
220. člen
(1) Predmeti, ki se morajo po
kazenskem zakonu vzeti ali ki utegnejo biti dokazilo v kazenskem postopku, se
zasežejo in izročijo v hrambo sodišču ali pa se kako drugače zavaruje njihova
hramba.
(2) Kdor ima
take predmete, jih mora na zahtevo policije, državnega tožilca ali sodišča
izročiti. V zahtevi morajo biti predmeti določno ali določljivo opredeljeni. Če
noče izročiti predmetov niti na zahtevo sodišča, se sme kaznovati z denarno
kaznijo, določeno v prvem odstavku 78. člena tega zakona, če tega še vedno
noče storiti, pa se sme zapreti. Zapor traja do izročitve predmetov ali do
konca kazenskega postopka, vendar največ deset dni. Ne sme se kaznovati ali
zapreti oseba, ki ima položaj osumljenca, obdolženca, oseba, ki v postopku ne
sme biti zaslišana kot priča (235. člen), ali oseba, ki se v postopku
lahko odreče pričevanju (236. člen).
(3) O pritožbi zoper sklep, s katerim
je bila izrečena denarna kazen ali odrejen zapor, odloča senat (šesti odstavek
25. člena). Pritožba zoper sklep o zaporu ne zadrži njegove izvršitve.
(4) Policisti smejo zaseči predmete,
omenjene v prvem odstavku tega člena, kadar postopajo po 148. in 164. členu
tega zakona ali kadar izvršujejo nalog sodišča.
(5) Pri zasegu predmetov se navede,
kje so bili najdeni, in predmeti opišejo, po potrebi pa se tudi na drug način
zavaruje ugotovitev njihove istovetnosti. Za zasežene predmete se izda zapisnik.
(6) Sodna odredba, na podlagi katere se
zasežejo predmeti ali spisi odvetniku, odvetniškemu kandidatu ali odvetniškemu
pripravniku, mora vsebovati obrazložitev, iz katere je razvidno, da se ne
nanaša na spise ali predmete iz 1. točke prvega odstavka 222.a člena tega
zakona, in obrazložitev, iz katere je razvidno, da iskanih podatkov, ki morajo
biti v odredbi določeno ali določljivo opredeljeni in ki se nanašajo na določen
predkazenski ali kazenski postopek, dejansko ni mogoče učinkovito pridobiti na
drug način. Sodna odredba se pred zasegom vroči tudi Odvetniški zbornici
Slovenije, ki mora v največ dveh urah od obvestila o preiskovalnem dejanju
zagotoviti navzočnost svojega predstavnika pri zasegu. Če je zaseg opravljen v
okviru preiskave odvetniške pisarne, se glede navzočnosti predstavnika
Odvetniške zbornice Slovenije smiselno uporablja določba zakona, ki ureja
odvetništvo, o navzočnosti predstavnika Odvetniške zbornice Slovenije pri
preiskavi odvetniške pisarne.
(7) Če tisti, ki so mu bili predmeti ali
spisi zaseženi, njegov zastopnik ali pooblaščenec (prvi odstavek
216. člena), odvetnik (drugi odstavek 215. člena), druga navzoča
oseba (četrti in peti odstavek 216. člena) oziroma predstavnik Odvetniške
zbornice Slovenije pri zasegu izjavi, da gre za predmete ali spise iz prvega
odstavka 222.a člena tega člena, je treba ravnati po določbah 222.a člena tega
zakona.
221. člen
(1) Državni organi smejo odkloniti
pregled ali izročitev svojih spisov in drugih listin, če mislijo, da bi bila
objava njihove vsebine škodljiva za splošne koristi. Če odklonijo pregled ali
izročitev spisov in drugih listin, odloči o tem dokončno senat (šesti odstavek
25. člena).
(2) Podjetja in druge pravne osebe
smejo zahtevati, da se ne objavijo podatki, ki se tičejo njihovega poslovanja.
222. člen
(1) Če se zasežejo spisi, ki se
utegnejo uporabiti kot dokaz, se popišejo. Če to ni mogoče, se dajo v ovitek in
zapečatijo. Lastnik spisa lahko pritisne na ovitek tudi svoj pečat.
(2) Tisti, ki so mu bili spisi
zaseženi, se povabi, naj bo navzoč pri odpiranju ovitka. Če se ne odzove vabilu
ali če je odsoten, se ovitek odpre in spisi pregledajo in popišejo v njegovi
nenavzočnosti.
(3) Pri pregledovanju spisov je treba
paziti, da za njihovo vsebino ne zvedo nepoklicane osebe.
222.a člen
(1) Zaseženi predmeti in spisi se dajo v
ovitek, zapečatijo in izročijo v hrambo izvenobravnavnemu sodniku, če je
verjetno:
1)    
da je predmete, spise ali podatke, ki jih
vsebujejo zaseženi predmeti ali spisi, zagovorniku zaupal osumljenec ali obdolženec
(2. točka 235. člena) ali
2)    
da bi oseba, ki so ji bili predmeti ali spisi
zaseženi, z njihovo izročitvijo ali posredovanjem podatkov, ki jih ti
vsebujejo, lahko prekršila dolžnost varovanja tajnosti spovedi (4. točka
prvega odstavka 236. člena), dolžnost varovanja poklicne tajnosti (5.
točka prvega odstavka 236. člena) ali dolžnost varovanja novinarske
zaupnosti (6. točka prvega odstavka 236. člena).
(2) Popis in pregled predmetov ali listin
iz prejšnjega odstavka se opravi na naroku ob smiselni uporabi drugega in
tretjega odstavka prejšnjega člena. Na narok izvenobravnavni sodnik povabi tudi
državnega tožilca, zagovornika, če so bili predmeti ali spisi zaseženi
osumljencu ali obdolžencu, in zastopnika tistega, ki so mu bili predmeti ali
spisi zaseženi, če ga ima, osebo, ki ne sme biti zaslišana kot priča (2. točka
235. člena) in osebo, ki se lahko odreče pričevanju (4., 5. in 6. točka
prvega odstavka 236. člena), lahko pa povabi tudi policiste, ki so izvedli
zaseg. Če so zaseženi predmeti ali spisi odvetniku, odvetniškemu kandidatu ali
odvetniškemu pripravniku, se povabi tudi predstavnik Odvetniške zbornice
Slovenije. Policisti, ki so izvedli zaseg, in državni tožilec, se ne smejo
seznaniti z vsebino zaseženih predmetov ali spisov.
(3) Če izvenobravnavni sodnik pri pregledu
predmetov ali spisov, zaseženih odvetniku, odvetniškemu kandidatu ali
odvetniškemu pripravniku, ugotovi, da je predmete, spise ali podatke, ki jih ti
vsebujejo, odvetniku, odvetniškemu kandidatu ali odvetniškemu pripravniku
zaupal osumljenec ali obdolženec kot svojemu zagovorniku (1. točka prvega
odstavka tega člena), se ti deloma ali v celoti nemudoma ponovno zapečatijo in
po pravnomočnosti sklepa iz šestega odstavka tega člena, s katerim je bilo
zahtevi ugodeno, vrnejo osebi, kateri so bili zaseženi, razen če osumljenec ali
obdolženec ne izjavi drugače ali če so podani zakonski razlogi, da bi se morali
predmeti ali spisi vzeti (498. člen).
(4) Če izvenobravnavni sodnik pri pregledu
predmetov in spisov ugotovi, da ti vsebujejo podatke iz 2. točke prvega
odstavka tega člena in niso bili zaseženi skladno z ustavno in zakonito zahtevo
ali nalogom oziroma da za zaseg predmetov ali listin tudi niso bili izpolnjeni
pogoji iz prvega odstavka 164. člena tega zakona, se ti popišejo, nato pa
nemudoma deloma ali v celoti ponovno zapečatijo ter po pravnomočnosti sklepa iz
šestega odstavka tega člena, s katerim je bilo zahtevi ugodeno, vrnejo osebi,
kateri so bili zaseženi, razen v primerih iz tretjega odstavka 65. člena
tega zakona ali če so podani zakonski razlogi, da bi se morali predmeti ali
spisi vzeti (498. člen), ali če so izpolnjeni pogoji, določeni v zakonu,
pod katerimi so te osebe odvezane dolžnosti varovanja tajnosti oziroma so
dolžne posredovati zaupne podatke pristojnim organom.
(5) Pri postopanju na podlagi tretjega in
četrtega odstavka tega člena sme izvenobravnavni sodnik po potrebi odrediti
tudi, da morajo osebe, ki so se s podatki seznanile, te ohraniti v tajnosti.
(6) O zahtevi tistega, ki so mu bili
predmeti ali spisi iz prvega odstavka tega člena zaseženi, njegovega
zastopnika, zagovornika oziroma predstavnika Odvetniške zbornice Slovenije za
vrnitev podatkov ali njihovem izbrisu iz kazenskega spisa, odloči
izvenobravnavni sodnik z obrazloženim sklepom, iz katerega ne sme izhajati
vsebina zaupnih podatkov oziroma vsebina podatkov, za katere vložnik zahteve
zatrjuje, da so zaupni. Zoper sklep, s katerim izvenobravnavni sodnik zahtevo
zavrne, se lahko pritoži vložnik zahteve. Zoper sklep, s katerim izvenobravnavni
sodnik zahtevi ugodi, se lahko pritoži državni tožilec, ki se pri tem ne sme
seznaniti z zaupnimi podatki oziroma s podatki, za katere vložnik zahteve v
svoji pritožbi zatrjuje, da so zaupni. O pritožbi odloči višje sodišče v roku
osmih dni. Iz sklepa višjega sodišča ne sme izhajati vsebina zaupnih podatkov
oziroma podatkov, ki bi bili glede na odločitev višjega sodišča lahko zaupni.
Po pravnomočnosti sklepa, s katerim je zahteva zavrnjena, se predmeti oziroma
spisi vrnejo državnemu tožilcu oziroma policiji.
223. člen
(1) Preiskovalni sodnik sme odrediti,
da poštne, brzojavne in druge prometne organizacije pridržijo in proti
potrditvi prejema njemu izročijo pisma, brzojavne in druge pošiljke, ki so
naslovljene na obdolženca ali ki jih on pošilja, če so podane okoliščine,
zaradi katerih se lahko upravičeno pričakuje, da bodo te pošiljke dokaz v
postopku.
(2) Izročene pošiljke odpre
preiskovalni sodnik v navzočnosti dveh prič. Pri odpiranju je treba paziti, da
se ne poškodujejo pečati; ovitki z naslovi pa se shranijo. O odpiranju se
napravi zapisnik.
(3) Če koristi postopka dopuščajo, se
sme vsebina pošiljke v celoti ali delno sporočiti obdolžencu oziroma tistemu,
na katerega je naslovljena, sme pa se mu pošiljka tudi izročiti. Če je
obdolženec odsoten, se pošiljka sporoči ali izroči kakšnemu njegovemu
sorodniku, če teh ni, pa se vrne pošiljatelju, če ni to v nasprotju s koristmi
postopka.
223.a člen
(1) Če se zaseže elektronska naprava
(prvi odstavek 219.a člena) zaradi oprave preiskave, se podatki v elektronski
obliki zavarujejo tako, da se shranijo na drug ustrezen nosilec podatkov na
način, da se ohrani istovetnost in integriteta podatkov ter možnost njihove
uporabe v nadaljnjem postopku ali se izdela istovetna kopija celotnega nosilca
podatkov, pri čemer se zagotovi integriteta kopije teh podatkov. Če to ni
mogoče, se elektronska naprava zapečati, če je mogoče, pa samo tisti del
elektronske naprave, ki naj bi vseboval iskane podatke.
(2) Če je bila elektronska naprava
zasežena brez odredbe sodišča in je bila zaradi zavarovanja podatkov izdelana
njihova kopija, vendar sodišče v dvanajstih urah ni izdalo odredbe za preiskavo
po petem odstavku 219.a člena tega zakona oziroma ni bila dana privolitev po
drugem odstavku 219.a člena tega zakona, policija zapisniško trajno uniči
izdelano kopijo in o tem v osmih dneh pisno obvesti preiskovalnega sodnika,
državnega tožilca, imetnika in znanega ter
dosegljivega uporabnika elektronske naprave.
(3) Imetnik, uporabnik, upravljavec
ali skrbnik elektronske naprave oziroma tisti, ki ima do nje dostop, mora na
zahtevo organa, ki jo je zasegel, takoj ukreniti, kar je potrebno in je v
njegovi moči, da se onemogoči uničenje, spreminjanje ali prikrivanje podatkov.
Če noče tako ravnati, se sme kaznovati oziroma zapreti po določbi drugega
odstavka 220. člena tega zakona, razen če gre za
osumljenca, obdolženca, osebo, ki ne sme biti zaslišana kot priča
(235. člen) ali osebo, ki se lahko odreče pričevanju (236. člen).
(4) Imetnika in znanega ter dosegljivega uporabnika
naprave se povabi, naj bo sam, njegov zastopnik, odvetnik ali strokovnjak
navzoč pri zavarovanju podatkov po prvem odstavku tega člena. Če se ne odzove
vabilu, če je odsoten ali če ni znan, se zavarovanje podatkov in izdelava
istovetne kopije opravi v njegovi nenavzočnosti. Zavarovanje podatkov opravi
ustrezno usposobljena oseba.
(5) Pri zavarovanju podatkov se v
zapisnik zapiše tudi kontrolna vrednost in metoda njenega izračuna, oziroma se na
drug ustrezen način v zapisniku zagotovi možnost naknadnega preverjanja istovetnosti
in integritete zavarovanih podatkov. Izvod zapisnika se izroči osebi iz
prejšnjega odstavka, ki je bila navzoča pri zavarovanju podatkov.
(6) Zaseg elektronske naprave in zavarovanje
podatkov morata biti opravljena na način, s katerim se v najmanjši možni meri
posega v pravice oseb, ki niso osumljenci ali obdolženci, in varuje tajnost
oziroma zaupnost podatkov ter se ne povzroča nesorazmerna škoda zaradi
nezmožnosti uporabe elektronske naprave.
(7) Pri zasegu elektronske naprave in
zavarovanju podatkov se smiselno uporabljata šesti in sedmi odstavek
220. člena tega zakona, pri čemer se v primeru iz sedmega odstavka
220. člena tega zakona zavarovani podatki ne smejo pregledovati ali
preiskovati. Če podatkov odvetniku, odvetniškemu kandidatu ali odvetniškemu
pripravniku ni mogoče zaseči in zavarovati, ne da bi se prej pregledali ali
preiskali, to lahko stori le preiskovalni sodnik ali sodni izvedenec, ki ga
postavi on. Tako zavarovani podatki se izročijo v hrambo sodišču.
(8) Kopije zavarovanih podatkov se hranijo, dokler je
to potrebno za postopek. Elektronska naprava se hrani, dokler podatki niso
shranjeni na način, ki zagotovi istovetnost in integriteto zavarovanih podatkov, vendar ne več kakor
tri mesece od dneva pridobitve. Če izdelava takšne kopije podatkov ni mogoča,
se elektronska naprava ali del elektronske naprave, ki vsebuje iskane podatke,
hrani, dokler je to potrebno za postopek, vendar ne več kakor šest mesecev od
dneva pridobitve, razen če je bila zasežena elektronska naprava uporabljena za
izvršitev kaznivega dejanja oziroma je sama elektronska naprava dokaz v
kazenskem postopku.
(9) Kopije
podatkov, pridobljene v skladu z določbami tega člena, ki se ne nanašajo na
kazenski pregon in za katere ni kakšnega drugega zakonskega razloga, da bi se smeli
hraniti (498. člen), se izločijo iz spisa, če je to mogoče in se zapisniško
uničijo, o čemer se v osmih dneh obvestijo preiskovalni sodnik, državni tožilec
in imetnik in znan ter
dosegljiv uporabnik elektronske naprave.
224. člen
Predmeti, ki se med kazenskim postopkom
zasežejo, se vrnejo lastniku oziroma imetniku, če se postopek ustavi in ni
razlogov, da se vzamejo (498. člen).
3. Ravnanje s sumljivimi stvarmi
225. člen
(1) Če se najde pri obdolžencu tuja
stvar, pa se ne ve, čigava je, jo organ, ki vodi postopek, opiše in opis
razglasi na deski sodišča prve stopnje, na katerega območju obdolženec živi in
na katerega območju je bilo kaznivo dejanje storjeno. V razglasu se pozove
lastnik, naj se v enem letu od objave razglasa zglasi, ker bo sicer stvar prodana.
Denar, ki se dobi s prodajo, gre v proračun.
(2) Če gre za stvari večje vrednosti,
se tak razglas lahko da tudi v dnevne liste.
(3) Če je stvar pokvarljiva ali če je
njena hramba zvezana z večjimi stroški, se proda po določbah, ki veljajo za
izvršilni postopek, denar pa izroči v hrambo denarnemu zavodu.
(4) Po prejšnjem odstavku je treba
ravnati tudi, če pripada stvar pobeglemu ali neznanemu storilcu kaznivega
dejanja.
226. člen
(1) Če se v enem letu nihče ne oglasi
za stvar ali za izkupiček za prodano stvar, se izda sklep, da postane stvar
last Republike Slovenije oziroma da gre denar v proračun.
(2) Lastnik ima pravico, da zahteva v
pravdi vrnitev stvari ali izkupička za prodano stvar. Zastaranje te pravice
začne teči z dnem objave razglasa.
4. Zaslišanje obdolženca
227. člen
(1) Ko se
obdolženec zaslišuje prvič, ga je treba vprašati za ime in priimek in morebitni
vzdevek, tudi prejšnje osebno ime, če je bilo spremenjeno, kje je rojen, kje
stanuje, dan, mesec in leto rojstva, EMŠO, državljanstvo, poklic, funkcije na
državni ali samoupravni lokalni ravni, kakšne so njegove družinske razmere, ali
je pismen, katere šole ima, oziroma ali je podčastnik, častnik ali vojaški
uslužbenec, kakšni so njegov osebni dohodek in njegove premoženjske razmere,
ali je bil že obsojen, pa obsodba še ni bila izbrisana, kdaj in zakaj, in ali
je in kdaj izrečeno kazen prestal, ali teče zoper njega postopek za kakšno
drugo kaznivo dejanje, če je mladoleten, pa tudi, kdo je njegov zakoniti
zastopnik. Obdolženca je treba poučiti, da mora na
vabilo priti in takoj sporočiti vsako spremembo naslova ali nameravano
spremembo prebivališča, ter ga opozoriti na posledice, če ne bi tako ravnal.
(2) Obdolžencu se nato pove, katerega
dejanja je obdolžen in kaj je podlaga za obdolžitev. Pouči se ga, da se ni
dolžan zagovarjati in odgovarjati na vprašanja, če se zagovarja, pa ni dolžan
izpovedati zoper sebe ali svoje bližnje ali priznati krivdo ter da ima pravico
vzeti si zagovornika po lastni izbiri, ki je lahko navzoč pri zaslišanju.
(3) Če gre za kazniva dejanja, za katera je
v Kazenskem zakoniku predvideno, da se sme obdolžencu v določenih primerih
kazen omiliti (tretji odstavek 294. člena Kazenskega zakonika), mu je tudi to treba
povedati.
(4) Obdolženec se zaslišuje ustno. Pri
zasliševanju se mu lahko dovoli, da uporablja svoje zapiske.
(5) Pri zasliševanju je treba
obdolžencu omogočiti, da se v neoviranem pripovedovanju izjavi o vseh
okoliščinah, ki ga obremenjujejo, in da navede vsa dejstva, ki so v korist
njegovi obrambi.
(6) Ko obdolženec konča svojo
izpovedbo, se mu postavijo vprašanja, če je treba, da se izpolnijo vrzeli ali
odpravijo nasprotja in nejasnosti v njegovem pripovedovanju.
(7) Zasliševanje se mora opraviti
tako, da se v polni meri spoštuje obdolženčeva osebnost.
(8) Proti obdolžencu se ne smejo
uporabiti sila, grožnja ali druga podobna sredstva (tretji odstavek 266.
člena), da bi se dosegla kakšna njegova izjava ali priznanje.
(9) Obdolženec sme biti zaslišan brez
zagovornika, če se je izrecno odpovedal tej pravici, obramba pa ni obvezna ali
če zagovornik ni navzoč, čeprav je bil obveščen o zaslišanju (178. člen).
(10) Če obdolženec ni bil poučen o svojih
pravicah iz drugega odstavka tega člena ali če dani pouk in izjava obdolženca
glede pravice do zagovornika nista zapisana v zapisnik ali če je bilo ravnano v
nasprotju z določbami osmega ali devetega odstavka tega člena, sodišče ne sme
opreti svoje odločbe na obdolženčevo izpovedbo.
228. člen
(1) Obdolžencu je treba postavljati
vprašanja jasno, razločno in določno, tako da jih lahko popolnoma razume.
Vprašanja zlasti ne smejo izhajati s stališča, kot da je obdolženec nekaj
priznal, česar ni priznal. Prav tako se mu tudi ne smejo postavljati vprašanja,
v katerih je že obsežno navodilo, kako je treba nanje odgovoriti. Obdolženec se
ne sme preslepiti, da bi se dosegla kakšna njegova izjava ali priznanje.
(2) Če se poznejše obdolženčeve
izpovedbe razlikujejo od prejšnjih, zlasti če obdolženec prekliče svoje priznanje,
se zahteva od njega, naj pove razloge, zakaj različno izpoveduje oziroma zakaj
preklicuje priznanje.
(3) Če je bilo ravnano v nasprotju z
določbami prvega odstavka tega člena, na obdolženčevo izpovedbo ni mogoče
opreti sodne odločbe.
229. člen
(1) Obdolženec se sme soočiti s pričo
ali z drugim obdolžencem, če se njune izpovedbe ne ujemajo v pomembnih
dejstvih.
(2) Soočenci se vsak zase zaslišijo o
vsaki okoliščini, v kateri se njihove izpovedbe ne ujemajo, in njihov odgovor
vpiše v zapisnik.
230. člen
Predmete, ki so v zvezi s kaznivim dejanjem
ali ki se uporabijo za dokaz, obdolženec najprej opiše; nato pa se mu pokažejo,
da se vidi, ali jih bo prepoznal. Če se taki predmeti ne morejo prinesti, se
obdolženec odpelje na kraj, kjer so.
231. člen
(1) Obdolženčeva izpovedba se vpiše v
zapisnik v obliki pripovedovanja; vprašanja in odgovori nanje se vpišejo v
zapisnik, če to zahtevajo stranke ali zagovornik ali če preiskovalni sodnik
meni, da je to potrebno. Iz zapisnika mora biti razvidno, na čigavo vprašanje
je dan odgovor.
(2) Obdolžencu se lahko dovoli, da
svojo izpovedbo sam narekuje v zapisnik.
232. člen
Kljub priznanju obdolženca mora sodišče, ki
vodi postopek, zbirati še druge dokaze. Če je priznanje jasno in popolno in če
je podprto tudi z drugimi dokazi, se nadaljnji dokazi zbirajo samo na predlog
strank.
233. člen
(1) Obdolženec se zasliši po tolmaču v
primerih, ki so določeni v tem zakonu.
(2) Če je obdolženec gluh, se mu
postavljajo vprašanja pisno, če pa je nem, se zahteva od njega, da odgovori
pisno. Če se zaslišanje ne more opraviti na ta način, se pokliče za tolmača
nekdo, ki se zna sporazumeti z obdolžencem.
(3) Če tolmač ni že zaprisežen, mora
priseči, da bo vprašanja, ki se postavljajo obdolžencu, in njegove izjave
natančno prevedel.
(4) Določbe tega zakona, ki se
nanašajo na izvedence, se smiselno uporabljajo za tolmače.
5. Zasliševanje prič
234. člen
(1) Za priče se vabijo osebe, za
katere je verjetno, da bi mogle kaj povedati o kaznivem dejanju in storilcu in
o drugih pomembnih okoliščinah.
(2) Oškodovanec, oškodovanec kot
tožilec in zasebni tožilec se smejo zaslišati kot priče.
(3) Vsakdo, kdor je povabljen za
pričo, se je dolžan odzvati vabilu in, če ni v tem zakonu določeno drugače,
tudi pričati.
235. člen
Kot priča ne sme biti zaslišan:
1)    
kdor bi s svojo izpovedbo prekršil dolžnost
varovanja tajnih podatkov,
dokler ga pristojni organ ne odveže te dolžnosti;
2)    
obdolženčev zagovornik o tem, kar mu je
obdolženec zaupal kot svojemu zagovorniku, razen če obdolženec to sam zahteva.
235.a člen
(1) Če predstojnik pristojnega organa
(predstojnik), ki je prejel obrazloženo zahtevo sodišča za odvezo dolžnosti
varovanja tajnosti priče iz 1. točke 235. člena tega zakona (priča), meni, da
odveza deloma ali v celoti ni mogoča, ker bi razkritje tajnosti podatkov resno
ogrozilo življenje ali osebno varnost take priče ali posameznika, ki je
sodeloval s pristojnim organom, ali njunega bližnjega ali državno varnost ali
učinkovitost taktike in metod dela pristojnega organa ali so podani drugi
zakonski razlogi ali ustavno ali zakonsko varovani interesi ali pravice, mora
najkasneje v petnajstih dneh po prejemu zahteve o tem posredovati obrazloženo
pisno mnenje predsedniku višjega sodišča (predsednik), v katerega območje sodi
sodišče, ki je podalo zahtevo. 
(2) Predstojnik mora predsedniku omogočiti
seznanitev z vsemi podatki, za katere meni, da ne dopuščajo odveze dolžnosti
varovanja tajnosti. Če se predstojnik sklicuje na posebne razloge varovanja
tajnosti, mora predsedniku omogočiti seznanitev s tajnimi podatki v prostorih,
na način in v času, ki jih določi predstojnik. 
(3) Predsednik obvesti stranke in
zagovornika o uvedbi postopka po tem členu in o mnenju predstojnika pristojnega
organa ter jim omogoči, da se v pisni vlogi v treh dneh izjavijo o
utemeljenosti razlogov varovanja tajnosti. 
(4) Predsednik pri odločanju o odvezi dolžnosti
varovanja tajnosti presodi, ali zahteve spoštovanja jamstev v kazenskem
postopku prevladajo nad razlogi, da se tajnost ne razkrije. Pri odločanju ni
vezan na razloge, ki jih navaja predstojnik, in je dolžan upoštevati tudi druge
pomembne razloge, ki narekujejo, da se tajnost ne razkrije. Za odločanje
predsednik smiselno uporablja peti odstavek 240.a člena tega zakona. 
(5) Če odredi, da se pričo odveže dolžnosti
varovanja tajnosti, predsednik v sklepu po uradni dolžnosti določi obseg in
pogoje razkritja tajnosti ter s smiselno uporabo določb prvega odstavka 240.a
člena tega zakona tudi morebitne zaščitne ukrepe. 
(6) Zoper sklep predsednika, da se priča
odveže ali da se ne odveže dolžnosti varovanja tajnosti, smejo stranke in
zagovornik vložiti pritožbo v treh dneh od vročitve prepisa sklepa. O pritožbi
odloči predsednik vrhovnega sodišča s smiselno uporabo določb tega člena.
235.b člen
(1) Če je treba v kazenskem postopku
zaslišati pričo, glede katere je odrejen zaščitni ukrep po določbi petega odstavka
235.a člena tega zakona, se preiskovalni sodnik, sodnik posameznik oziroma
predsednik senata seznanijo z nujno potrebnimi podatki, ki se nanašajo na
identiteto priče, z vpogledom v spis pri predsedniku sodišča iz prvega odstavka
235.a člena tega zakona ali pa preizkus njene istovetnosti opravijo z njegovo
pomočjo ob smiselni uporabi šestega odstavka 240.a člena tega zakona. 
(2) Sodnik med zaslišanjem priče iz prvega
odstavka tega člena prepove vprašanja, pri katerih bi lahko odgovori nanje
razkrili tajnost, ki so jo dolžni varovati, v večjem obsegu od dovoljenega.
236. člen
(1) Dolžnosti pričevanja so oproščeni:
1)    
obdolženčev zakonec oziroma oseba, s katero
živi v zunajzakonski skupnosti;
2)    
obdolženčevi krvni sorodniki v ravni vrsti,
sorodniki v stranski vrsti do vštetega tretjega kolena in sorodniki po svaštvu
do vštetega drugega kolena;
3)    
obdolženčev posvojenec in posvojitelj;
4)    
verski spovednik o tistem, o čemer se mu je
spovedal obdolženec ali druga oseba;
5)    
odvetnik, zdravnik, socialni delavec, psiholog
ali kakšna druga oseba o dejstvih, za katera je zvedel pri opravljanju poklica,
če velja dolžnost, da mora ohraniti kot tajnost tisto, kar je zvedel pri
opravljanju svojega poklica, razen v primerih iz tretjega odstavka 65. člena
tega zakona ali če so izpolnjeni pogoji, določeni v zakonu, pod katerimi so te
osebe odvezane dolžnosti varovanja tajnosti oziroma so dolžne posredovati
zaupne podatke pristojnim organom;
6)    
urednik, novinar ali avtor prispevka glede
razkritja vira informacij, razen če je razkritje nujno za preprečitev
neposredne nevarnosti za življenje ali zdravje ljudi ali za preprečitev
izvršitve kaznivega dejanja, za katerega je predpisana kazen treh ali več let
zapora ali kaznivega dejanja pridobivanja oseb, mlajših od petnajst let, za
spolne namene po 173.a členu, prikazovanja, posesti, izdelave in posredovanja
pornografskega gradiva po 176. členu ali zlorabe uradnega položaja ali
uradnih pravic po 257. členu Kazenskega zakonika.
(2) Sodišče, ki vodi postopek, je dolžno
poučiti osebe, omenjene v prejšnjem odstavku, da jim ni treba pričati,
vsakokrat preden jih zasliši, brž ko zve, da gre za okoliščine, zaradi katerih
so oproščene dolžnosti pričevanja. Če priča izjavi, da se odpoveduje tej
pravici in da želi pričati, se jo mora opozoriti, da se bo na njeno izpovedbo
lahko oprla sodna odločba, četudi se bo na glavni obravnavi odpovedala
pričevanju. Pouk in odgovor se vpišeta v zapisnik.
(3) Mladoletne
osebe, ki glede na svojo starost in duševno razvitost ne more razumeti pomena
pravice, da ni dolžna pričati, ni dovoljeno zaslišati kot priče, razen če to
zahteva sam obdolženec ali če sodišče oceni, da je to v njeno največjo korist.
(4) Kdor ima razlog, da odreče
pričevanje proti enemu od obdolžencev, je oproščen dolžnosti pričevanja tudi
proti drugim obdolžencem, če se njegova izpovedba po naravi stvari ne da
omejiti samo nanje.
237. člen
Če je bil kot priča zaslišan kdo, ki ne bi
smel biti zaslišan kot priča (235. člen), ali kdo, ki ni bil dolžan pričati
(236. člen), pa o tem ni bil poučen ali se ni izrecno odpovedal tej pravici,
ali pa pouk in odpoved pričevanju nista zapisana v zapisnik, ali če je bila v nasprotju s tretjim
odstavkom 236. člena tega zakona zaslišana mladoletna oseba, ki ni mogla
razumeti pomena pravice, da ni dolžna pričati, ali če
je bila izpovedba priče izsiljena s silo, grožnjo ali kakšnim drugim podobnim
prepovedanim sredstvom (tretji odstavek 266. člena), ne sme sodišče na tako
izpovedbo opreti svoje odločbe.
238. člen
Priča ni dolžna odgovarjati na posamezna
vprašanja, če je verjetno, da bi s tem spravila sebe ali svojega bližnjega
sorodnika (1. do 3. točka prvega odstavka 236. člena) v hudo sramoto, znatno
materialno škodo ali v kazenski pregon.
239. člen
(1) Priče se vabijo s pisnim vabilom,
v katerem se navede: ime, priimek in poklic vabljenega, kdaj in kam naj pride,
kazenska zadeva, zaradi katere je vabljen, navedba, da se vabi kot priča, pouk o dolžnosti primerno opravičiti svoj
izostanek (peti in šesti odstavek 193. člena), in
opozorilo na posledice neopravičenega izostanka; če gre za kaznivo dejanje, ki
se preganja na predlog, se oškodovanca, ki je vabljen kot priča, v vabilu
opozori, da se bo v primeru neopravičenega izostanka štelo, da je umaknil
predlog za pregon (244. člen). Oškodovanca, ki je
vabljen kot priča, se opozori tudi, da lahko predlog za pregon umakne do konca
glavne obravnave in da bo z umikom izgubil pravico, da ga vnovič poda ter da bo
v primeru, če predlog umakne po začetku glavne obravnave, moral plačati stroške
kazenskega postopka, razen če bo obdolženec izjavil, da jih bo plačal sam.
(2) Mladoletna oseba, ki še ni
dopolnila šestnajst let, se vabi za pričo po njenih starših oziroma po
zakonskem zastopniku, razen če to ni mogoče zaradi tega, ker je treba hitro
ravnati, ali zaradi drugih okoliščin.
(3) Priče, ki se zaradi starosti,
bolezni ali hudih telesnih hib ne morejo odzvati vabilu, se smejo zaslišati v
njihovem stanovanju.
240. člen
(1) Priče se zaslišujejo vsaka zase in
brez navzočnosti drugih prič. Priča mora dajati odgovore ustno.
(2) Pričo je treba najprej opomniti,
da je dolžna govoriti resnico in da ne sme ničesar zamolčati, nato pa jo
opozoriti, da pomeni kriva izpovedba kaznivo dejanje. Pričo je treba opozoriti
tudi, da ni dolžna odgovarjati na vprašanja iz 238. člena tega zakona in to
opozorilo vpisati v zapisnik.
(3) Pričo je
treba nato vprašati za ime in priimek, poklic, prebivališče, rojstni kraj, dan,
mesec in leto rojstva, EMŠO in njeno razmerje do obdolženca in oškodovanca.
Opozoriti jo je treba, da mora sporočiti sodišču spremembo naslova in prebivališča
oziroma naslova zaposlitve, ter jo poučiti, kadar v primeru iz tega in
66. člena tega zakona ni dolžna navesti naslova in prebivališča. Policist
oziroma pooblaščena oseba drugega državnega organa, ki ima pooblastila
policije, ki nastopa kot priča, lahko namesto prebivališča navede naslov in
naziv enote, ki ji pripada, druga uradna oseba in osebe, navedene v 5. in 6.
točki prvega odstavka 236. člena tega zakona, pa naslov in naziv
zaposlitve, če so vabljene kot priče zaradi svojega dela. Od neposrednega
izvajalca ukrepov po 149.a, 150., 151., 155. in 155.a členu tega zakona se
praviloma ne zahteva osebnih podatkov, ampak zadostuje, če se identificira s
službenim delovnim imenom in uradnim dokumentom, ki potrjuje njegovo
istovetnost. 
(4) Pri zaslišanju mladoletne osebe,
zlasti če je bila s kaznivim dejanjem oškodovana, je treba ravnati obzirno, da
zaslišanje ne bi škodljivo vplivalo na njeno duševno stanje. Če je potrebno, se
zaslišanje mladoletne osebe opravi s pomočjo pedagoga ali kakšnega drugega
strokovnjaka. Pri zaslišanju priče, mlajše od 15 let,
je lahko navzoča oseba, ki ji priča zaupa.
(5) Zaslišanje priče, ki je oškodovanec s
posebnimi potrebami po zaščiti, se glede na njene osebne okoliščine lahko
opravi s pomočjo strokovnjaka ustrezne stroke, navzoča pa je lahko tudi oseba,
ki jo priča sama izbere, razen če bi bilo to v nasprotju z interesi uspešne
izvedbe predkazenskega ali kazenskega postopka ali koristmi priče.
(6) Zaslišanje priče, ki je oškodovanec s
posebnimi potrebami po zaščiti, se glede na njene osebne okoliščine lahko
opravi v posebej prilagojenih prostorih. Zaslišanje priče, mlajše od 15 let, ki
je bila oškodovanec kaznivega dejanja iz tretjega odstavka 65. člena tega
zakona, se opravi v posebej prilagojenih prostorih, razen če to ni potrebno
zaradi opravičljivih razlogov, ki jih mora sodišče posebej obrazložiti.
240.a člen
(1) Če bi zaradi razkritja posameznih
osebnih podatkov ali celotne identitete določene priče nastala resna nevarnost
za njeno življenje ali telo, življenje ali telo njenega bližnjega sorodnika (1.
do 3. točka prvega odstavka 236. člena) ali oseb, ki jih v skladu z določbami
zakona iz tretjega odstavka 141.a člena tega zakona predlaga priča, lahko
sodišče za zaščito določene priče ali njenega bližnjega odredi enega ali več
zaščitnih ukrepov kot so:
1)    
izbris vseh ali posameznih podatkov iz tretjega
odstavka 240. člena tega zakona iz kazenskega spisa;
2)    
označitev vseh ali nekaterih podatkov iz
prejšnje točke za podatke, ki zaradi interesov
postopka niso javno dostopni;
3)    
odredba obdolžencu, zagovorniku, oškodovancu,
ali njihovim zakonitim zastopnikom in pooblaščencem, da morajo ohraniti v
tajnosti posamezna dejstva ali podatke;
4)    
določitev psevdonima priči;
5)    
zaslišanje s pomočjo tehničnih sredstev
(zaščitna stena, naprava za popačenje glasu, prenos zvoka iz posebnega prostora
in podobna tehnična zaščitna sredstva). 
(2) Zaščitne ukrepe iz prejšnjega odstavka
s pisnim sklepom odredi preiskovalni sodnik na predlog državnega tožilca,
priče, oškodovanca, obdolženca, njihovih zakonitih zastopnikov in pooblaščencev
ali po uradni dolžnosti. Sklep ne sme vsebovati podatkov, ki bi lahko privedli
do razkritja podatkov, ki so predmet zaščitnega ukrepa.
(3) Pred izdajo sklepa o uporabi zaščitnih
ukrepov preiskovalni sodnik od priče pridobi podatke iz tretjega odstavka 240. člena
tega zakona. V primeru odreditve zaščitnih ukrepov se ustrezni podatki iz
tretjega odstavka 240. člena tega zakona takoj po identifikaciji in pred
zaslišanjem priče izločijo iz spisa in hranijo kot podatki,
ki zaradi interesov postopka niso javno dostopni.
Njihov pregled in uporaba sta dopustna samo v postopku odločanja o pritožbi
zoper sklep iz prejšnjega odstavka in v primeru preverjanja identitete po
devetem odstavku tega člena.
(4) Sklep o uporabi zaščitnih ukrepov, s
katerimi se identiteta priče obdolžencu in njegovemu zagovorniku v celoti
prikrije (anonimna priča), lahko preiskovalni sodnik izda samo po opravljenem
posebnem naroku, če oceni:
1)    
da obstaja resna nevarnost za življenje ali
telo priče, življenje ali telo njenega bližnjega sorodnika ali oseb, ki jih v
skladu z določbami zakona iz tretjega odstavka 141.a člena tega zakona predlaga
priča,
2)    
da je izpovedba priče pomembna za kazenski
postopek,
3)    
da priča izkazuje zadostno stopnjo
verodostojnosti in
4)    
da interes pravičnosti in uspešne izvedbe
kazenskega postopka pretehtata nad interesom obrambe, da se seznani z
identiteto priče.
(5) Na naroku iz prejšnjega odstavka je
poleg državnega tožilca in priče, za katero se predlaga zaščitni ukrep, lahko
prisotno samo še nujno sodno osebje in osebje za zagotavljanje varnosti.
Preiskovalni sodnik na naroku vpogleda v predloženo dokumentacijo in zasliši
priče ter druge osebe, ki bi lahko nudile podatke, pomembne za njegovo
odločitev. Izjave, ki jih na tem naroku dajo priča ali druge osebe, se takoj po
naroku izločijo iz spisa in hranijo kot podatki, ki
zaradi interesov postopka niso javno dostopni. Njihov
pregled in uporaba sta dopustna samo v postopku odločanja o pritožbi zoper
sklep iz drugega odstavka in v primeru preverjanja identitete po devetem
odstavku tega člena. Če preiskovalni sodnik na naroku ugotovi, da zaščitni
ukrepi iz prvega odstavka tega člena ne zadoščajo za zagotovitev osebne
varnosti, lahko državnemu tožilcu predlaga, da poda pobudo v skladu z določbami
zakona iz tretjega odstavka 141.a člena tega zakona.
(6) Če so glede določene priče že pred
zaslišanjem pri preiskovalnem sodniku odrejeni nujni zaščitni ukrepi ali ukrepi
v programu zaščite po zakonu iz tretjega odstavka 141.a člena tega zakona,
preiskovalni sodnik na naroku iz četrtega odstavka tega člena od priče pridobi
podatke iz tretjega odstavka 240. člena tega zakona in preveri, ali gre
dejansko za isto pričo, glede katere so bili odrejeni ukrepi. Ugotovitev se
vpiše v zapisnik. Pridobljeni podatki se takoj po identifikaciji in pred
zaslišanjem priče izločijo iz spisa in hranijo kot podatki,
ki zaradi interesov postopka niso javno dostopni.
Glede take priče preiskovalni sodnik s sklepom odloči o prikritju identitete za
potrebe sodnega postopka po opravljeni oceni iz 4. točke četrtega odstavka tega
člena.
(7) Med zaslišanjem priče, glede katere so
odrejeni ukrepi iz prvega odstavka tega člena ali glede katere so odrejeni
ukrepi v programu zaščite po zakonu iz tretjega odstavka 141.a člena tega
zakona, preiskovalni sodnik prepove vsa vprašanja, pri katerih bi lahko
odgovori nanje razkrili zaščitene podatke.
(8) Po izročitvi obtožnice sodišču do konca
glavne obravnave opravlja pristojnosti preiskovalnega sodnika iz tega člena
predsednik senata.
(9) Če je na glavni obravnavi treba
zaslišati pričo, glede katere je bil odrejen zaščitni ukrep iz 4. točke prvega
odstavka tega člena ali glede katere je odrejen ukrep po šestem odstavku tega
člena, mora predsednik senata pred zaslišanjem preveriti, ali gre dejansko za
isto pričo, glede katere je bil odrejen zaščitni ukrep. Ugotovitev se vpiše v
zapisnik.
241. člen
(1) Po splošnih vprašanjih se od priče
zahteva, naj pove vse, kar ve o zadevi; nato se ji postavljajo vprašanja, da se
njene izpovedbe preskusijo, dopolnijo in razjasnijo. Pri zasliševanju priče ni
dovoljeno slepiti in tudi ne postavljati takšnih vprašanj, v katerih je že
obseženo navodilo, kako naj odgovori.
(2) Pričo je treba vselej vprašati, od
kod ve to, o čemer priča.
(3) Priče se smejo soočiti, če se
njihove izpovedbe ne ujemajo glede pomembnih dejstev. Soočenci se o vsaki
okoliščini, o kateri se njihove izpovedbe ne ujemajo, zaslišijo vsak zase in
njihovi odgovori vpišejo v zapisnik. Hkrati se smeta soočiti samo dve priči.
(4) Oškodovanca, ki se zaslišuje kot
priča, je treba vprašati, ali želi v kazenskem postopku uveljavljati
premoženjskopravni zahtevek.
242. člen
(1) Če je potrebno, da se ugotovi, ali priča
pozna osebo ali predmete, se od nje najprej zahteva, naj jih opiše in navede
znake, po katerih se razlikujejo; šele potem se ji pokaže oseba ali predmet, in
sicer skupaj z drugimi, njej neznanimi osebami oziroma po možnosti skupaj s
predmeti iste vrste. Na smiselno enak način je treba ravnati tudi pri
prepoznavanju s pomočjo drugih čutil (sluh, tip, voh in drugo).
(2) Pred prepoznavo se pričo opozori po
drugem odstavku 240. člena tega zakona.
(3) Preiskovalni sodnik, ki vodi
prepoznavo, mora zagotoviti, da priča pred začetkom prepoznave ne vidi oseb ali
predmetov, ki jih bo prepoznavala.
(4) O prepoznavi obdolženca se sestavi
zapisnik, temu pa se priloži skupni posnetek vseh oseb, ki so bile
prepoznavane.
242.a člen
Če obstaja resna nevarnost za življenje ali
telo osebe, ki opravlja prepoznavo, oziroma njenih bližnjih sorodnikov (1. do
3. točka prvega odstavka 236. člena) ali če je podana verjetnost, da bo oseba,
ki se prepoznava, vplivala na potek prepoznave, se mora prepoznava opraviti
tako, da oseba, ki se prepoznava, ne more videti osebe, ki opravlja prepoznavo.
243. člen
Če se priča zaslišuje po tolmaču ali če je
gluha ali nema, se zasliši tako, kot je predpisano v 233. členu tega zakona.
244. člen
(1) Če priča, ki je bila v redu
povabljena, ne pride in svojega izostanka ne opraviči (peti in šesti odstavek 193. člena),
ali če se brez dovoljenja ali opravičenega razloga odstrani s kraja, kjer bi
morala biti zaslišana, se sme odrediti da se privede s silo, sme pa se tudi
kaznovati z denarno kaznijo, določeno v prvem odstavku 78. člena tega zakona.
Če gre za kaznivo dejanje, ki se preganja na predlog in oškodovanec, ki je bil
v redu povabljen kot priča, na narok ne pride in svojega izostanka ne opraviči,
se šteje, da je umaknil predlog za pregon in se kazenski postopek za to dejanje
s sklepom ustavi, če se je že začel.
(2) Če priča pride, pa potem, ko je
bila opozorjena na posledice, brez zakonskega razloga noče pričati, se sme
kaznovati z denarno kaznijo, določeno v prvem odstavku 78. člena tega zakona;
če pa tudi potem noče pričati, se sme zapreti. Zapor traja, dokler priča ni pri
volji pričati in dokler njeno pričanje ne postane nepotrebno ali dokler se
kazenski postopek ne konča, vendar največ deset dni.
(3) O pritožbi zoper sklep, s katerim
je bila izrečena denarna kazen ali odrejen zapor, odloča vselej senat (šesti
odstavek 25. člena). Pritožba zoper sklep o zaporu ne zadrži njegove izvršitve.
(4) Vojaške osebe in pripadniki
policije se ne smejo zapreti, pač pa se o tem, da niso hoteli pričati, obvesti
njihovo pristojno poveljstvo.
244.a člen
(1) V skladu z
določbami tega člena se zaslišanje obdolženca ali priče lahko opravi tudi preko
videokonference.
(2) Zaslišanje obdolženca ali priče preko
videokonference se lahko opravi, če:
1.     
gre za zaščiteno osebo po zakonu, ki ureja
zaščito prič, in bi s prihodom k organu, ki opravlja zaslišanje, nastala resna
nevarnost za njeno življenje ali telo, življenje ali telo oseb, ki so z njo v
razmerju iz 1. do 3. točke prvega odstavka 236. člena tega zakona, ali oseb, ki
jih je predlagala v skladu z določbami zakona, ki ureja zaščito prič,
2.     
gre za anonimno pričo in bi s prihodom k
organu, ki opravlja zaslišanje, nastala resna nevarnost za njeno življenje ali
telo, življenje ali telo oseb, ki so z njo v razmerju iz 1. do 3. točke
prvega odstavka 236. člena tega zakona, ali oseb, ki jih je predlagala v skladu
z določbami zakona, ki ureja zaščito prič,
3.     
je pristojni organ podal ustrezno zaprosilo
drugi državi v skladu z zakonom ali mednarodno pogodbo, ali
4.     
zaradi drugih upravičenih razlogov ni zaželeno
ali možno, da bi oseba prišla k organu, ki opravlja zaslišanje.
(3) Če je podan pogoj iz 4. točke
prejšnjega odstavka, se lahko tudi zaslišanje izvedenca opravi preko
videokonference.
(4) Zaslišanje preko videokonference se
opravi s smiselno uporabo določb tega zakona o zaslišanju obdolženca, priče ali
izvedenca, če drug zakon, obvezujoča mednarodna pogodba ali obvezujoč pravni
akt mednarodne organizacije ne določa drugače.
(5) Ob obdolžencu,
priči ali izvedencu, ki je v času zaslišanja preko videokonference na ozemlju
Republike Slovenije, mora biti prisotna pristojna oseba organa, ki opravlja
zaslišanje, ali druga oseba, ki jo ta organ pooblasti in ki zagotovi ustrezno
identifikacijo zaslišane osebe. Pri takem zaslišanju so lahko navzoči
zagovornik in osebe, ki skrbijo za varnost. Če se zaslišanje posname z ustreznimi
tehničnimi sredstvi za zvočno-slikovno snemanje, se lahko identiteta
obdolženca, priče in izvedenca preveri na drug ustrezen način, zabeležen na
posnetku. Udeležence se v primeru iz prejšnjega stavka z vabilom hkrati obvesti
o načinu preverjanja identitete skupaj s podatki in navodili za uporabo
videokonferenčnega sistema.
(6) Ob obdolžencu, priči ali izvedencu, ki
se preko videokonference za potrebe domačega kazenskega postopka zaslišuje na
ozemlju druge države, mora pristojni organ iz 3. točke drugega odstavka tega
člena zagotoviti, da je ob obdolžencu, priči ali izvedencu navzoča pristojna
oseba pristojnega organa te države, ki zagotovi identifikacijo zaslišane osebe.
Pri takem zaslišanju je lahko navzoč tudi zagovornik.
(7) V primeru
zaslišanja iz prejšnjega odstavka ali če se zaslišanje posname z ustreznimi
tehničnimi sredstvi za zvočno-slikovno snemanje, podpisi udeležencev na
zapisniku, ki se vodi o procesnem dejanju, niso potrebni.
6. Ogled
245. člen
Ogled se opravi, kadar je za ugotovitev ali
razjasnitev kakšnega pomembnega dejstva v postopku potrebno neposredno
opazovanje oziroma zaznavanje. Pri ogledu se lahko uporabljajo tudi tehnična
sredstva.
246. člen
(1) Da se preverijo izvedeni dokazi
ali ugotovijo dejstva, ki so pomembna za razjasnitev stvari, sme organ, ki vodi
postopek, odrediti rekonstrukcijo dogodka tako, da se ponovijo dejanja ali
situacije v razmerah, v katerih se je po izvedenih dokazih dogodek pripetil. Če
so v izpovedbah posameznih prič ali obdolžencev dejanja ali situacije prikazani
različno, se rekonstrukcija dogodka opravi praviloma z vsakim izmed njih
posebej.
(2) Rekonstrukcija se ne sme
opravljati tako, da bi se žalila javni red in morala ali da bi bilo v
nevarnosti življenje ali zdravje ljudi.
(3) Pri rekonstrukciji se smejo po
potrebi znova izvesti posamezni dokazi.
247. člen
(1) Organ, ki opravlja ogled ali
rekonstrukcijo dogodka, lahko zahteva pomoč strokovnjaka
kriminalistično-tehnične, prometne ali druge stroke, ki po potrebi tudi išče,
zavaruje ali opisuje sledove, opravi potrebna merjenja in snemanja, napravi
skice ali zbere druge podatke.
(2) Na ogled ali rekonstrukcijo
dogodka se lahko povabi tudi izvedenec, če naj bi bila njegova navzočnost
koristna za izvid in mnenje.
7. Izvedenstvo
248. člen
Kadar je za ugotovitev ali presojo kakšnega
pomembnega dejstva potrebno dobiti izvid in mnenje nekoga, ki ima potrebno
strokovno znanje, se odredi, naj to opravijo izvedenci.
249. člen
(1) Izvedenstvo odredi s pisno odredbo
organ, ki vodi postopek. V odredbi navede, katera dejstva naj se ugotovijo ali
presodijo s pomočjo izvedencev in komu naj bo izvedensko delo zaupano. Odredba
se vroči tudi strankam.
(2) Če je za
določeno vrsto izvedenskega dela strokoven javni zavod ali če se da izvedensko
delo opraviti v okviru državnega organa, se tako delo, zlasti če je bolj
zamotano, zaupa praviloma takemu javnemu zavodu oziroma organu. Javni zavod
oziroma organ določi enega ali več strokovnjakov, ki naj to delo opravijo.
(3) Kadar določi izvedenca organ, ki
vodi postopek, določi praviloma enega izvedenca; če je izvedensko delo
zamotano, pa dva ali več.
(4) Če so za kakšno vrsto izvedenskega dela
imenovani sodni izvedenci, sme sodišče postaviti druge izvedence samo, če bi
bilo nevarno odlašati, če so sodni izvedenci zadržani ali če to zahtevajo druge
okoliščine.
250. člen
(1) Kdor je povabljen kot izvedenec,
se je dolžan odzvati vabilu in podati svoj izvid in mnenje.
(2) Če izvedenec, ki je bil v redu
povabljen, ne pride, pa svojega izostanka ne opraviči, ali če noče opraviti
izvedenskega dela, se sme kaznovati z denarno kaznijo določeno v prvem odstavku
78. člena tega zakona; če neopravičeno ne pride, se sme tudi prisilno privesti.
(3) O pritožbi zoper sklep, s katerim
je bila izrečena denarna kazen, odloči senat (šesti odstavek 25. člena).
251. člen
(1) Za izvedenca se ne sme postaviti,
kdor ne sme biti zaslišan kot priča (235. člen) ali kdor je oproščen dolžnosti
pričevanja (236. člen) kot tudi ne tisti, proti katerem je bilo storjeno
kaznivo dejanje; če pa je bil postavljen, se sodna odločba ne sme opirati na
njegov izvid in mnenje.
(2) Razlog za izločitev izvedenca (44.
člen) je podan tudi glede oseb, ki so skupaj z obdolžencem ali oškodovancem v
delovnem razmerju pri istem delodajalcu, kot tudi glede oseb, ki so v delovnem
razmerju pri oškodovancu ali obdolžencu.
(3) Za izvedenca se praviloma ne
vzame, kdor je bil zaslišan kot priča.
(4) Če je dovoljena posebna pritožba
zoper sklep, s katerim je bila zavrnjena zahteva za izločitev izvedenca (četrti
odstavek 42. člena), odloži pritožba delo izvedenca, razen, če bi bilo nevarno
odlašati.
252. člen
(1) Pred začetkom dokazovanja po
izvedencih je treba izvedencu naročiti, naj predmet skrbno pregleda, natančno
navede vse, kar opazi in dožene in naj poda svoje mnenje nepristransko in v
skladu s pravili znanosti ali strokovnega znanja. Posebej ga je treba
opozoriti, da pomeni kriva izpovedba kaznivo dejanje.
(2) Od izvedenca se sme zahtevati, naj
pred začetkom svojega dela priseže. Do glavne obravnave sme izvedenec priseči
samo pred sodiščem, in sicer tedaj, če se je bati, da bo zadržan in ne bo mogel
priti na glavno obravnavo. Vzrok, zakaj je bil zaprisežen, se navede v
zapisniku. Stalni zapriseženi izvedenec se pred začetkom svojega dela samo opomni
na dano prisego. Prisega se opravi, kakor je to določeno v 333. členu tega
zakona.
(3) Organ, pred katerim teče postopek,
vodi dokazovanje, pokaže izvedencu predmete, ki naj jih pregleda, mu postavlja
vprašanja in zahteva po potrebi pojasnila glede njegovega izvida in mnenja.
(4) Izvedencu se smejo dajati
pojasnila, sme se mu pa tudi dovoliti pregled spisov. Izvedenec lahko predlaga,
naj se izvedejo dokazi ali preskrbijo predmeti in podatki, ki so pomembni za
izvid in mnenje. Če je navzoč pri ogledu, rekonstrukciji dogodka ali pri
kakšnem drugem preiskovalnem dejanju, lahko predlaga, naj se razjasnijo
posamezne okoliščine ali naj se tistemu, ki se zaslišuje, postavijo posamezna
vprašanja.
253. člen
(1) Izvedenec pregleda predmete v
navzočnosti organa, ki vodi postopek, in zapisnikarja, razen če je za pregled
potrebna dolgotrajna preiskava ali če se preiskava opravi v zavodu oziroma pri
državnem organu ali če je to iz moralnih ozirov neprimerno.
(2) Če je za izvedenstvo potrebna
analiza kakšne snovi, se da izvedencu, če je to mogoče, na razpolago le del take
snovi, potrebna količina ostanka pa spravi za primer poznejših analiz.
254. člen
Izvid in mnenje izvedenca se takoj vpišeta
v zapisnik. Izvedencu se lahko dovoli, da da svoj pisni izvid oziroma pisno
mnenje pozneje, v roku, ki mu ga določi organ, pred katerim teče postopek.
255. člen
(1) Če je izvedenstvo zaupano
strokovnemu zavodu ali državnemu organu, ga organ, ki vodi postopek, opozori,
da pri dajanju izvida in mnenja ne more sodelovati oseba iz 251. člena tega
zakona in tudi ne nekdo, pri kateremu je podan kakšen razlog za izločitev od
izvedenstva, ki je določen v tem zakonu, in na posledice, če bi dal kriv izvid
in mnenje.
(2) Strokovnemu zavodu oziroma
državnemu organu se da na razpolago gradivo, ki je potrebno za izvedensko delo;
če je potrebno, pa se ravna po četrtem odstavku 252. člena tega zakona.
(3) Strokovni zavod oziroma državni
organ pošlje sodišču pisni izvid in mnenje, ki ga podpišejo tisti, ki so
opravili izvedensko delo.
(4) Stranke lahko zahtevajo od
predstojnika strokovnega zavoda oziroma državnega organa, naj jim sporoči imena
strokovnjakov, ki bodo opravili izvedensko delo.
(5) Določbe prvega, drugega in
tretjega odstavka 252. člena tega zakona se ne uporabljajo, kadar je izvedensko
delo zaupano strokovnemu zavodu ali državnemu organu. Organ, pred katerim teče
postopek, lahko zahteva od strokovnega zavoda oziroma organa pojasnila glede
danega izvida in mnenja.
256. člen
V zapisniku o izvedenskem delu ali v pisnem
izvidu in mnenju je treba navesti, kdo je to delo opravil, ter njegov poklic,
strokovno izobrazbo in specialnost.
257. člen
Če se podatki izvedencev v njihovem izvidu
bistveno razlikujejo ali če je njihov izvid nejasen, nepopoln ali pa sam s
seboj ali z raziskanimi okoliščinami v nasprotju, pa se te pomanjkljivosti ne
dajo odpraviti z novim zaslišanjem izvedencev, se dokazovanje ponovi z istimi
ali drugimi izvedenci.
258. člen
Če so v mnenju izvedencev nasprotja ali
pomanjkljivosti ali če nastane utemeljen dvom o pravilnosti danega mnenja, pa
se te pomanjkljivosti ali dvom ne dajo odpraviti z novim zaslišanjem, se
zahteva mnenje drugih izvedencev.
259. člen
(1) Pregled in raztelešenje trupla se
opravi vselej, kadar je v kakšnem smrtnem primeru podan sum ali je očitno, da
je bila smrt povzročena s kaznivim dejanjem ali da je v zvezi z izvršitvijo
kaznivega dejanja. Če je truplo že pokopano, se odredi izkop, da se truplo
pregleda in raztelesi.
(2) Pri raztelešenju trupla je treba
storiti vse, kar je potrebno, da se ugotovi istovetnost trupla; v ta namen se
posebej opišejo njegove zunanje in notranje telesne posebnosti.
260. člen
(1) Če se izvedensko delo ne opravi v
strokovnem zavodu, opravi pregled in raztelešenje trupla en zdravnik, po
potrebi pa tudi dva ali več zdravnikov, ki naj bodo po možnosti iz
sodnomedicinske stroke. To izvedensko delo vodi preiskovalni sodnik, ki v
zapisnik vnese izvid in mnenje izvedencev.
(2) Za izvedenca se ne sme določiti
zdravnik, ki je umrlega zdravil. Pri raztelešenju trupla se lahko zaradi
pojasnila o poteku in okoliščinah bolezni zdravnik, ki je umrlega zdravil,
zasliši kot priča.
261. člen
(1) V svojem mnenju morajo izvedenci
navesti zlasti neposreden vzrok smrti, kaj ga je sprožilo in kdaj je nastopila
smrt.
(2) Če je na truplu najdena kakšna
poškodba, je treba ugotoviti, ali jo je prizadel kdo drug, in če jo je, s čim,
na kakšen način, koliko časa pred nastopom smrti in ali je ta poškodba
povzročila smrt. Če je na truplu več poškodb, je treba ugotoviti, ali je bila
vsaka poškodba prizadejana z istim sredstvom in katera je povzročila smrt; če
pa je bilo več poškodb smrtnih, je treba ugotoviti, katere od njih so s svojim
skupnim delovanjem povzročile smrt.
(3) V primeru iz prejšnjega odstavka
je treba posebej dognati, ali je sama vrsta in splošna narava poškodbe
povzročila smrt ali pa so jo povzročile osebne lastnosti ali posebnost
poškodovančevega organizma ali so jo povzročile slučajne okoliščine ali
okoliščine, v katerih je bila poškodba prizadejana.
(4) Poleg tega je treba dognati, ali
bi bila mogla pravočasna pomoč odvrniti smrt.
262. člen
(1) Pri pregledu in raztelešenju
zarodka je treba posebej dognati njegovo starost, zmožnost za življenje zunaj
maternice in vzrok, zakaj je zamrl.
(2) Pri pregledu in raztelešenju
trupla novorojenčka je treba posebej dognati, ali je bil rojen živ ali mrtev,
ali je bil zmožen za življenje, kako dolgo je živel, kdaj je umrl in kaj je
bilo vzrok njegove smrti.
263. člen
(1) Če je podan sum zastrupitve, se
pošljejo sumljive snovi, ki so bile najdene v truplu ali pa drugje, zavodu, ki
opravlja toksikološke preiskave, da opravi izvedensko delo.
(2) Pri pregledu sumljivih snovi mora
izvedenec posebej ugotoviti vrsto, količino in učinek najdenega strupa; če gre
za pregled snovi, ki so bile vzete iz trupla, pa po možnosti tudi količino
uporabljenega strupa.
264. člen
(1) Pri telesnih poškodbah opravi
izvedenec svoje delo praviloma tako, da poškodovanca pregleda; če to ni mogoče
ali ni nujno potrebno, pa na podlagi medicinske dokumentacije ali drugih
podatkov v spisih. Pri
pregledu je treba spoštovati telesno in duševno celovitost poškodovanca.
(2) Ko natančno opiše poškodbe, da
izvedenec svoje mnenje zlasti o vrsti in teži vsake posamezne poškodbe in o
njihovem skupnem učinku glede na njihovo naravo in posebne okoliščine primera,
kakšen učinek imajo ponavadi takšne poškodbe in kakšen učinek so imele v
konkretnem primeru, ter s čim in na kakšen način so bile prizadejane.
264.a člen
Za razgovor, ki ga izvedenec opravi z
oškodovancem, se smiselno uporabljajo določbe petega odstavka 65. člena
tega zakona in šestega odstavka 240. člena tega zakona.
265. člen
(1) Psihiatrični pregled obdolženca se
sme odrediti, če:
-      
nastane sum, da ob storitvi kaznivega dejanja
ni bil prišteven zaradi duševne motnje ali duševne manjrazvitosti ali je bila
zaradi takšnega stanja ali zaradi kakšne druge trajne in hude duševne motenosti
njegova prištevnost zmanjšana, ali
-      
obstaja resen dvom, da se zaradi svojega
duševnega stanja ne more udeleževati kazenskega postopka.
(2) Če je po mnenju izvedenca
psihiatrične stroke potrebno daljše opazovanje, se obdolženec pošlje na
opazovanje v ustrezen zdravstveni zavod. Sklep o tem izda sodišče na predlog
državnega tožilca po predhodnem zaslišanju zagovornika in obdolženca, če
njegovo zdravstveno stanje to dopušča. Opazovanje sme trajati največ en mesec.
V primeru iz prve alineje prejšnjega odstavka se sme opazovanje na obrazložen
predlog državnega tožilca in po poprejšnjem mnenju izvedenca psihiatrične
stroke ter po predhodnem zaslišanju zagovornika podaljšati še za največ en
mesec. Pritožba zoper sklep, s katerim se ukrep podaljša, ne zadrži izvršitve
sklepa.
(3) Če izvedenec psihiatrične stroke
ugotovi pri obdolžencu duševno motnjo, duševno manjrazvitost ali kakšno drugo
trajno in hudo duševno motenost, določi njeno naravo, vrsto, stopnjo in
trajnost ter da mnenje o tem, kako je ob storitvi kaznivega dejanja tako
duševno stanje vplivalo na obdolženčevo prištevnost (29. člen kazenskega
zakonika) ter kako še zdaj vpliva na njegovo pojmovanje in ravnanje; oziroma
ali gre za tako duševno stanje, da se obdolženec ne more udeleževati kazenskega
postopka, in koliko časa bo predvidoma trajala njegova procesna nesposobnost.
(4) Če
sodišče pošlje v zdravstveni zavod obdolženca, ki mu je odrejen pripor, obvesti
zavod o tem, zakaj je bil odrejen pripor, da zavod ukrene, kar je potrebno za
zagotovitev namena pripora. Sodišče obvesti zavod tudi o morebitnem podaljšanju
ali odpravi pripora.
(5) Obdolžencu, ki se pošlje na
opazovanje po drugem odstavku tega člena in nima zagovornika, je treba
postaviti zagovornika po uradni dolžnosti pred izdajo sklepa o opazovanju.
(6) Čas, ki ga prebije v zdravstvenem
zavodu, se obdolžencu všteje v pripor oziroma v morebitno kazen.
266. člen
(1) Telesni pregled obdolženca se
opravi tudi brez njegove privolitve, če je treba dognati dejstva, ki so pomembna
za kazenski postopek. Telesni pregled drugih oseb se sme opraviti brez njihove
privolitve samo tedaj, če je treba dognati, ali je na njihovem telesu določena
sled ali posledica kaznivega dejanja.
(2) Odvzem krvi in druga zdravniška
dejanja, ki se po pravilih zdravniške znanosti opravijo zaradi analize in
ugotovitve drugih dejstev, pomembnih za kazenskih postopek, se smejo opraviti
tudi brez privolitve tistega, ki se pregleda, razen če bi zaradi tega nastala
škoda za njegovo zdravje. 
(3) Ni dovoljeno, da bi se pri
obdolžencu ali priči uporabili zdravniški posegi ali da bi se jima dala takšna
sredstva, s katerimi bi se vplivalo na njuno voljo pri izpovedovanju.
267. člen
(1) Kadar je potreben izvedenski
pregled poslovnih knjig, mora organ, pred katerim teče postopek, izvedencem
nakazati, v kateri smeri in v kolikšnem obsegu naj pregledajo poslovne knjige
ter katera dejstva in okoliščine naj ugotovijo.
(2) Če je potrebno za izvedenski
pregled poslovnih knjig podjetja ali druge pravne osebe, da se najprej uredi
njihovo knjigovodstvo, obremenjujejo stroški za ureditev knjigovodstva podjetje
oziroma drugo pravno osebo.
(3) Sklep o ureditvi knjigovodstva
izda organ, ki vodi postopek, na obrazloženo pisno poročilo izvedencev, katerim
je bil naložen pregled poslovnih knjig. V sklepu je treba navesti tudi,
kolikšen znesek mora podjetje oziroma druga pravna oseba založiti pri sodišču
kot predujem za stroške z ureditvijo njegovega knjigovodstva. Zoper ta sklep ni
pritožbe.
(4) Ko je knjigovodstvo urejeno, izda
organ, ki vodi kazenski postopek, na podlagi poročila izvedencev sklep, s
katerim ugotovi višino stroškov, ki so nastali zaradi ureditve knjigovodstva,
in določi, da trpi ta znesek podjetje oziroma druga pravna oseba. Podjetje
oziroma druga pravna oseba se lahko pritoži glede utemeljenosti odločbe o
povrnitvi stroškov in glede njihove višine. O pritožbi odloča senat sodišča
prve stopnje (šesti odstavek 25. člena).
(5) Stroški se izterjajo, če niso bili
založeni, v dobro organa, ki je naprej izplačal stroške in nagrado izvedencem.
XIX. poglavje
OBTOŽNICA IN UGOVOR ZOPER OBTOŽNICO
268. člen
(1) Ko je končana preiskava, kot tudi
kadar se brez preiskave lahko vloži obtožnica (170. člen), sme teči postopek
pred sodiščem samo na podlagi obtožnice državnega tožilca oziroma oškodovanca
kot tožilca.
(2) Določbe o obtožnici in o ugovoru
zoper obtožnico se uporabljajo smiselno tudi za zasebno tožbo, če se ta vloži
za kaznivo dejanje iz pristojnosti okrožnega sodišča.
269. člen
(1) Obtožnica obsega:
1)    
ime in priimek obdolženca z osebnimi podatki
(227. člen) in podatki o tem, ali je v priporu in od kdaj ali pa je na
prostosti; če pa je bil pred vložitvijo obtožnice izpuščen, koliko časa je bil
v priporu;
2)    
opis dejanja, iz katerega izhajajo zakonski
znaki kaznivega dejanja, čas in kraj storitve kaznivega dejanja, predmet na
katerem, in sredstvo, s katerim je bilo storjeno kaznivo dejanje ter druge
okoliščine, ki so potrebne, da se kaznivo dejanje kar najbolj natančno označi;
3)    
zakonsko označbo kaznivega dejanja z navedbo
določb kazenskega zakona, ki naj se po predlogu tožilca uporabijo;
4)    
označbo sodišča, pred katerim naj bo glavna
obravnava;
5)    
predlog, kateri dokazi naj se izvedejo na
glavni obravnavi, z navedbo imen prič in izvedencev, spisov, ki naj se
preberejo, in predmetov, ki so potrebni za dokazovanje;
6)    
obrazložitev, v kateri so s sklicevanjem na
identifikacijske oznake dokumentov pregledno navedena dejstva, ki se bodo
dokazovala z izvedbo predlaganih in pregledno navedenih oziroma označenih
dokazov, ter stališča tožilca o navedbah obrambe.
(2) Državni tožilec lahko v obtožnici
predlaga vrsto in višino kazni, ki naj se izreče obdolžencu, če bo, ko se prvič
izjavi o obtožbi, priznal krivdo; predlaga lahko omiljeno kazen, način
izvršitve kazni in namesto kazni opozorilno sankcijo, vse pod pogoji in v
mejah, ki jih določa kazenski zakon. 
(3) Če je obdolženec na prostosti, se
sme v obtožnici predlagati, naj se odredi pripor; če je v priporu, pa se sme
predlagati, naj se izpusti.
(4) Z isto
obtožnico se praviloma obseže več kaznivih dejanj ali več obdolžencev, če se je
po 31.a členu tega zakona izvedel enoten predkazenski postopek in če se po
32. členu tega zakona lahko izvede enoten postopek in izda ena sama sodba.
270. člen
(1) Obtožnica se pošlje pristojnemu
sodišču v toliko izvodih, kolikor je obdolžencev in zagovornikov, en izvod pa
za sodišče.
(2) Takoj po prejemu obtožnice
preizkusi predsednik senata, pred katerim naj bo glavna obravnava, ali je
obtožnica sestavljena po predpisih (269. člen); če spozna da ni, jo vrne
tožilcu, naj jo v treh dneh popravi. Iz opravičenih razlogov lahko senat na
tožilčevo zahtevo ta rok podaljša. Če oškodovanec kot tožilec ali zasebni
tožilec omenjeni rok zamudi, se šteje, da je odstopil od pregona in se postopek
ustavi.
271. člen
(1) Če je vložil oškodovanec kot
tožilec obtožnico brez preiskave (šesti odstavek 170. člena) ali če je bila
vložena zasebna tožba zaradi kaznivega dejanja, za katero ni bila opravljena
preiskava, zahteva predsednik senata okrožnega sodišča odločitev senata (šesti
odstavek 25. člena), če misli da ni razlogov za pregon, ker so podane
okoliščine iz 1., 2., 3. ali 5. točke prvega odstavka 277. člena tega zakona.
(2) Če je oškodovanec kot tožilec ali
zasebni tožilec v nasprotju s prvim in drugim odstavkom 170. člena tega zakona
vložil obtožnico ali zasebno tožbo brez preiskave za kaznivo dejanje, za katero
je predpisana kazen zapora nad pet let, se šteje, da je podal zahtevo za
preiskavo.
(3) Zoper sklep senata ima oškodovanec
kot tožilec oziroma zasebni tožilec pravico pritožbe.
272. člen
(1) Če je v obtožnici predlagano, naj
se zoper obdolženca odredi pripor, odloči o tem senat (šesti odstavek 25.
člena) takoj, najpozneje pa v oseminštiridesetih urah.
(2) Če je obdolženec v priporu in je v
obtožnici predlagano naj se pripor podaljša, ga sodišče pouči, da lahko v roku
24 ur poda odgovor na predlog. Senat iz prejšnjega odstavka o predlogu odloči v
roku treh dni od prejema odgovora oziroma izteka roka za odgovor in izda sklep,
s katerim pripor podaljša ali odpravi.
(3) Če je obdolženec v priporu in ob
vložitvi obtožnice ni predlagano, naj se pripor podaljša, predsednik senata
brez odlašanja izda sklep o odpravi pripora. 
(4) Pritožba zoper sklep iz prejšnjih
odstavkov ne zadrži njegove izvršitve.
273. člen
(1) Obtožnica se vroči obdolžencu, ki
je na prostosti, brez odlašanja, če je v priporu pa v štiriindvajsetih urah po
prejemu.
(2) Če je zoper obdolženca odrejen
pripor s sklepom senata (272. člen), se mu vroči obtožnica skupaj s sklepom, s
katerim je odrejen pripor, takrat, ko se zapre.
(3) Če obdolženec, ki mu je vzeta
prostost, ni v zaporih pri sodišču, pri katerem naj bo glavna obravnava, odredi
predsednik senata, naj ga takoj pripeljejo v te zapore, kjer se mu vroči
obtožnica.
274. člen
(1) Obdolženec ima pravico podati
ugovor zoper obtožnico v osmih dneh po njeni vročitvi. Ob vročitvi obtožnice
pouči sodišče obdolženca o tej njegovi pravici.
(2) Ugovor zoper obtožnico sme podati
brez posebnega pooblastila obdolženca tudi zagovornik, vendar pa ne proti
njegovi volji.
(3) Obdolženec se lahko odpove pravici
do ugovora zoper obtožnico.
275. člen
(1) Prepozen ugovor in ugovor, ki ga
poda neupravičena oseba, zavrže s sklepom predsednik senata, pred katerim naj
bo glavna obravnava. O pritožbi zoper ta sklep odloča senat (šesti odstavek 25.
člena).
(2) Če predsednik senata ne zavrže
ugovora po prvem odstavku tega člena, ga predloži skupaj s spisi senatu (šesti
odstavek 25. člena), ki nato na seji odloči o njem. Pred odločitvijo se izvod
ugovora pošlje tožilcu, ki lahko v treh dneh od prejema ugovora poda odgovor.
276. člen
(1) Če senat ne zavrže ugovora kot
prepoznega ali kot nedovoljenega, vzame v preizkus obtožnico.
(2) Če senat
ob ugovoru spozna, da so v obtožnici napake ali pomanjkljivosti (269. člen
tega zakona), vrne obtožnico, da se opažene pomanjkljivosti odpravijo. Tožilec
mora v treh dneh, odkar mu je bila sporočena odločba senata, predložiti
popravljeno obtožnico. Iz opravičenih razlogov sme senat na zahtevo tožilca ta
rok podaljšati. Če oškodovanec kot tožilec ali zasebni tožilec zamudi omenjeni
rok, se šteje, da je odstopil od pregona, postopek pa se ustavi. Če državni
tožilec zamudi rok, mora o razlogih obvestiti Vrhovno državno tožilstvo.
(3) Če senat spozna, da je za kaznivo
dejanje, ki je predmet obtožbe, pristojno kakšno drugo sodišče, izreče, da je
sodišče, kateremu je predložena obtožnica, nepristojno, in pošlje po
pravnomočnosti sklepa zadevo pristojnemu sodišču.
(4) Če senat ugotovi, da so v spisih
zapisniki ali obvestila iz 83. člena tega zakona, izda sklep o njihovi
izločitvi iz spisov. Zoper ta sklep je dovoljena posebna pritožba. Ko postane
sklep pravnomočen, poskrbi predsednik senata iz šestega odstavka 25. člena tega
zakona, preden pošlje zadevo predsedniku senata, ki razpiše glavno obravnavo,
da se izločeni zapisniki in obvestila zaprejo v poseben ovitek in izročijo
preiskovalnemu sodniku, da jih shrani ločeno od drugih spisov. Teh zapisnikov
in obvestil ni dovoljeno pregledovati in tudi ne uporabiti v postopku.
277. člen
(1) Ko senat sklepa o ugovoru zoper
obtožnico, odloči, da se obtožba ne dopusti in da se kazenski postopek ustavi,
če ugotovi:
1)    
da dejanje, ki je predmet obtožbe, ni kaznivo
dejanje;
2)    
da so podane okoliščine, ki izključujejo krivdo
ali kaznivost, in da ni razlogov za uporabo varnostnih ukrepov;
3)    
da je kazenski pregon zastaran, ali je dejanje
obseženo z amnestijo ali pomilostitvijo, ali če so podane druge okoliščine, ki
izključujejo pregon;
4)    
da ni zadosti dokazov, da bi bil obdolženec
utemeljeno sumljiv dejanja, ki je predmet obtožbe;
5)    
ali če je podana nesorazmernost med majhnim
pomenom kaznivega dejanja (njegova nevarnost je neznatna zaradi narave ali teže
dejanja ali zaradi tega, ker so škodljive posledice neznatne ali jih ni ali
zaradi drugih okoliščin, v katerih je bilo storjeno in zaradi nizke stopnje
storilčeve krivde ali zaradi njegovih osebnih okoliščin) ter posledicami, ki bi
jih povzročil kazenski pregon.
(2) Če senat ugotovi, da ni zahteve
upravičenega tožilca ali potrebnega predloga ali dovoljenja za pregon ali če so
podane druge okoliščine, ki začasno preprečujejo pregon, s sklepom
zavrže obtožnico.
278. člen
(1) Ko sklepa o ugovoru zoper
obtožnico državnega tožilca, vloženo po šestem odstavku 170. člena tega zakona,
ali o zahtevi predsednika senata v zvezi s to obtožnico (284. člen), ali ko
sklepa v primerih iz prvega odstavka 271. člena tega zakona o zahtevi
predsednika senata sodišča prve stopnje, ki se ne strinja z obtožnico
oškodovanca kot tožilca ali z zasebno tožbo, zavrže senat s sklepom obtožnico
oziroma zasebno tožbo, če spozna da je podan kakšen razlog iz 1., 2., 3. ali 5.
točke prvega oziroma iz drugega odstavka prejšnjega člena; če so bila
opravljena preiskovalna dejanja, pa tudi, če spozna, da je podan razlog iz 4.
točke prvega odstavka omenjenega člena.
(2) Če je bila po ugovoru zoper
obtožnico državnega tožilca iz prejšnjega odstavka ali po zahtevi predsednika
senata v zvezi s to obtožnico (284. člen) opravljena preiskava (drugi odstavek
276. člena), senat pa po preiskavi spozna, da je podan kakšen razlog iz prvega
odstavka prejšnjega člena, odloči s sklepom, da se obtožba ne dopusti in da se
kazenski postopek ustavi.
279. člen
Pri sklepu iz tretjega odstavka 276. člena
ter iz 277. člena in 278. člena tega zakona senat ni vezan na pravno presojo
dejanja, ki jo je tožilec navedel v obtožnici.
280. člen
(1) Če senat ne izda nobenega od
sklepov iz prvega do tretjega odstavka 276., 277. in 278. člena tega zakona,
zavrne ugovor kot neutemeljen.
(2) Z istim sklepom odloči senat tudi
o predlogih za združitev ali izločitev postopka.
281. člen
Če podajo samo nekateri od več obdolžencev
ugovor zoper obtožnico in če so razlogi, zaradi katerih je sodišče spoznalo, da
se obtožba ne dopusti ali da se obtožnica zavrže, v korist tudi nekaterim
obdolžencem, ki niso podali ugovora, ravna senat tako, kakor da bi bili podali
ugovor tudi ti.
282. člen
Vse odločbe, ki jih izda senat v zvezi z
ugovorom zoper obtožnico, morajo biti obrazložene, vendar tako, da se s tem ne
vpliva naprej na rešitev tistih vprašanj, ki se bodo obravnavala na glavni
obravnavi.
283. člen
(1) Zoper odločbo senata iz tretjega
odstavka 276. člena tega zakona je dovoljena pritožba, zoper odločbo iz 277. in
278. člena tega zakona pa se lahko pritožita tožilec in oškodovanec. Zoper
druge odločbe, ki jih izda senat v zvezi z ugovorom zoper obtožnico, ni
pritožbe.
(2) Če se je zoper sklep senata
pritožil samo oškodovanec in se pritožbi ugodi, se šteje, da je oškodovanec s
pritožbo prevzel pregon.
284. člen
(1) Če ugovor zoper obtožnico ni bil
vložen ali je bil zavržen, sme senat (šesti odstavek 25. člena) na zahtevo
predsednika senata, pred katerim naj bo glavna obravnava, odločiti o vsakem
vprašanju, o katerem se na podlagi tega zakona odloča v zvezi z ugovorom. Zahtevo lahko poda le do razpisa
predobravnavnega naroka.
(2) Zahtevo
iz prejšnjega odstavka lahko predsednik senata poda tudi v primeru, če je bil
vložen ugovor zoper obtožnico. V tem primeru lahko zahtevo poda senatu
najkasneje ob predložitvi obdolženčevega ugovora senatu.
(3) Določbe drugega odstavka 275.
člena in členov 276 do 279 ter 282 in 283 tega zakona se smiselno uporabljajo
tudi pri odločanju o zahtevi iz prvega odstavka tega člena.
285. člen
Obtožnica postane pravnomočna z dnem, ko je
ugovor zavrnjen; če ugovor ni bil vložen ali je bil zavržen - z dnem, ko je
senat, ki je obravnaval zahtevo predsednika senata (284. člen), odločil, da se
z obtožnico strinja; če take zahteve ni bilo, pa z dnem, ko je predsednik
senata razpisal predobravnavni narok.
B. GLAVNA OBRAVNAVA IN SODBA
XIX.a poglavje
PREDOBRAVNAVNI NAROK
285.a člen
(1) Najpozneje v
dveh mesecih po pravnomočnosti obtožnice predsednik
senata razpiše predobravnavni narok, na katerem se obtoženec izjavi o krivdi
ter o nadaljnjem poteku kazenskega postopka. Na narok se povabijo stranke in
zagovornik. Glede vabljenja in javnosti se smiselno uporabljajo določbe o
vabljenju na glavno obravnavo in javnosti glavne obravnave. Če predsednik senata v določenem roku ne razpiše predobravnavnega
naroka, obvesti predsednika sodišča, iz katerih razlogov predobravnavnega
naroka ni razpisal. Predsednik sodišča ukrene, kar je potrebno, da se
predobravnavni narok določi v nadaljnjem roku največ dveh mesecev.
(2) O naroku se sestavi zapisnik, ki ga
podpišejo navzoče osebe. 
(3) V vabilu na narok iz prvega odstavka se
obdolženec pouči: 
1.     
da se bo na naroku lahko izjavil o tem, ali
krivdo za kaznivo dejanje po obtožbi priznava ali ne priznava; 
2.     
da je udeležba na predobravnavnem naroku, razen
v primeru iz četrtega odstavka, obvezna, in da se bo lahko zoper obtoženca, če
se brez opravičenega razloga naroka ne bo udeležil, odredila privedba ali
pripor; 
3.     
da bo obtoženec na naroku, če ne prizna krivde,
lahko predlagal izločitev predsednika senata, izločitev dokazov, dokaze, ki naj
jih sodišče izvede na glavni obravnavi ter podal druge procesne predloge in se
izjavil o načinu poteka glavne obravnave; 
4.     
da bo imel obtoženec v nadaljnjem poteku
kazenskega postopka pravico dajati dokazne in druge predloge ter zahtevati
izločitev predsednika senata in izločitev dokazov le pod pogojem, da ne gre za očitno zavlačevanje ali zlorabo pravic; 
5.     
da se s priznanjem krivde, ki se ne more
preklicati, obtoženec odpoveduje pravici, da sodišče odloča o obtožbi na glavni
obravnavi ter da bo dokazni postopek izveden le glede tistih okoliščin, ki so
pomembne za izrek kazenske sankcije; 
6.     
da ima pravico vzeti si zagovornika, ki je
lahko navzoč na naroku. 
(4) Če na predobravnavni narok ne pride
obtoženec, ki je zoper obtožnico vložil ugovor, se narok ne opravi in se šteje,
da krivde po obtožbi ne priznava, da se odpoveduje možnosti dogovora o načinu
poteka glavne obravnave, ki bo razpisana na podlagi pravnomočne obtožnice, in
da posledice iz 3. in 4. točke prejšnjega odstavka veljajo tudi zanj. 
(5) Če je soobtožencev več, se
predobravnavni narok lahko izvede z vsakim obtožencem posebej.
285.b člen
(1) Narok, na katerem se obdolženec izjavi
o krivdi, se sme opraviti le v navzočnosti obeh strank in zagovornika, kadar je
obvezna obramba z zagovornikom. 
(2) Če državni tožilec ne pride na narok,
se le-ta preloži in o tem obvesti Vrhovno državno tožilstvo. 
(3) Če na narok ne pride obtoženec ali
zagovornik, se narok preloži. Za zagotovitev navzočnosti na naroku, kadar je
obvezen, sme predsednik senata zoper obtoženca odrediti privedbo ali pripor pod
enakimi pogoji kot veljajo za glavno obravnavo; če na narok ne pride
zagovornik, ga lahko predsednik senata kaznuje z denarno kaznijo, določeno v
78. členu tega zakona. 
(4) Na naroku predsednik senata ugotovi,
ali je obtoženec razumel vsebino obtožbe in ga pouči po določbah 3. do 5. točke
tretjega odstavka prejšnjega člena, nato pa ga pozove, da se izjavi, ali krivdo
po obtožbi priznava ali ne priznava. 
(5) Če predsednik senata ugotovi, da
obtoženec pouka iz prejšnjega odstavka ni razumel, se mu postavi zagovornika po
uradni dolžnosti do konca predobravnavnega naroka in narok preloži. 
(6) Izjave o priznanju krivde ne more
namesto obtoženca podati njegov zagovornik.
285.c člen
(1) Če obtoženec izjavi, da krivdo po
obtožbi priznava, predsednik senata presodi: 
1.
ali je obtoženec razumel naravo in posledice danega
priznanja; 
2.
ali je bilo priznanje dano prostovoljno; 
3.
ali je priznanje jasno in popolno ter podprto z
drugimi dokazi v spisu. 
(2) Po presoji pogojev iz prvega odstavka
predsednik senata s sklepom odloči, ali obtoženčevo priznanje sprejme ali
zavrne. Zoper ta sklep, ki se zapiše v zapisnik, ni pritožbe. 
(3) Priznanja krivde, ki ga je predsednik
senata sprejel, obtoženec ne more preklicati. Izjavo, da krivde ne priznava, pa
obtoženec v nadaljevanju postopka lahko spremeni in krivdo prizna. 
(4) Ob priznanju krivde se obtoženec lahko
izjavi, ali pripozna premoženjskopravni zahtevek oškodovanca. 
(5) Po sprejetem priznanju krivde
predsednik senata pozove stranki, da predlagata, kateri dokazi naj se izvedejo
na naroku za izrek kazenske sankcije, se izjavita o sestavi sodišča pri opravi
tega naroka ter hkrati določi datum tega naroka. Stranki in zagovornika se
opozori, da se bo narok, če nanj ne bodo prišli in svojega izostanka ne bodo
opravičili, opravil v njihovi nenavzočnosti. Dano opozorilo se zapiše v
zapisnik. 
(6) Na predlog strank in če predsednik
senata oceni, da so izpolnjeni vsi pogoji, se lahko narok za izrek kazenske
sankcije opravi takoj po sprejetem priznanju krivde. 
(7) Če je obtoženec obtožen za več kaznivih
dejanj in prizna krivdo samo za nekatera, se o obtožbi odloči z eno odločbo, po
opravljeni glavni obravnavi. Če je to smotrno, sme predsednik senata tudi
odločiti, da se postopek glede tistih kaznivih dejanj, za katera je obtoženec
krivdo priznal in je bilo priznanje sprejeto, nadaljuje po 285.č členu,
postopek glede kaznivih dejanj, za katera krivde ni priznal, pa se izloči in
dokonča posebej.
285.č člen
(1) Narok za izrek kazenske sankcije opravi
sodišče v taki sestavi kot pri odločanju o obtožnici na glavni obravnavi, razen
če sta se stranki sporazumeli, da ga opravi predsednik senata. 
(2) Oškodovancu, ki ni vabljen kot priča in
še ni bil obveščen, da sme podati predlog za uveljavitev premoženjskopravnega
zahtevka, se sporoči, da ima pravico biti navzoč na naroku ter uveljavljati
pravice, ki jih ima po določbah tega zakona na glavni obravnavi. Sodišče sme
oškodovanca še pred predobravnavnim narokom obvestiti, da sme podati tak
predlog. 
(3) Narok je javen. Javnost se lahko
izključi le ob pogojih in po postopku, ki veljajo za izključitev javnosti
glavne obravnave. 
(4) Narok se izvede s smiselno uporabo
določb tega zakona o glavni obravnavi, s tem, da predsednik senata prebere
sklep sodišča o sprejemu priznanja krivde, v dokaznem postopku pa se izvajajo
le dokazi, ki so pomembni za izrek kazenske sankcije. Obtožencu je treba
omogočiti, da se izjavi o vseh okoliščinah, ki so pomembne za izrek kazenske
sankcije. 
(5) Državni tožilec lahko v končni besedi v
korist obtoženca spremeni predlog za izrek kazenske sankcije. 
(6) V sodbi, s katero se obtoženec spozna
za krivega, sodišče ne more izreči strožje kazenske sankcije, kot jo je
predlagal državni tožilec. Glede sodbe se smiselno uporabljajo določbe XXII.
poglavja tega zakona, razen glede obrazložitve izreka o krivdi, ki se omeji
samo na ugotovitev, da je obtoženec priznal krivdo pred predsednikom senata, ki
je dano priznanje sprejel.
285.d člen
(1) Če obtoženec na naroku iz 285.b člena
izjavi, da krivde po obtožbi ne priznava, lahko navede, katera dejstva v
obtožbi priznava. Če se obtoženec o krivdi noče izjaviti, ali če sodišče
njegovega priznanja ni sprejelo, se šteje, da krivde ne priznava. 
(2) Po izjavi obtoženca o obtožbi ga
predsednik senata pozove, da predlaga dokaze, ki naj se izvedejo na glavni
obravnavi, poda druge procesne predloge in predlaga izločitev nedovoljenih
dokazov. 
(3) Predlogi iz prejšnjega odstavka morajo
biti konkretizirani in obrazloženi. Če se predlaga izločitev dokaza, je treba
navesti razloge, zakaj naj bi bil v obtožnici predlagan dokaz nedovoljen; glede
dokazov, ki naj jih sodišče izvede na glavni obravnavi, pa je treba navesti,
katera dejstva se želi z njimi dokazovati. 
(4) Državni tožilec ima pravico podati
odgovor na predloge obrambe.
285.e člen
(1) O predlogih obrambe za izločitev
nedovoljenih dokazov odloči predsednik senata po opravljenem naroku iz 285.b
člena. Če zaradi zapletenosti zadeve ali ker v pisnem gradivu v spisu ni dovolj
podatkov to ni mogoče, sme predsednik senata pred odločitvijo izvesti potrebne
dokaze. 
(2) O predlogu iz prejšnjega odstavka odloči
predsednik senata s posebnim sklepom. Zoper ta sklep je dopustna pritožba, o
kateri odloči sodišče druge stopnje. Po pravnomočnosti sklepa se izločeni
dokazi zaprejo v poseben ovitek in shranijo ločeno od drugih spisov. 
(3) Če stranke ne predlagajo izločitve
dokazov, predsednik senata pa ugotovi, da so v spisih zapisniki, obvestila ali
drugi dokazi, ki se po določbah 83. člena tega zakona morajo izločiti, ravna po
prejšnjem odstavku. 
(4) O drugih procesnih predlogih strank
odloči predsednik senata, če je pristojen za odločanje in če je to smotrno
glede na stanje zadeve.
285.f člen
(1) Obtoženca, ki krivde po obtožbi na
predobravnavnem naroku ne priznava, predsednik senata pouči o možnostih
dogovora za hitrejši potek in končanje glavne obravnave, če se odpove določenim
pravicam, ki jih ima po tem zakonu. 
(2) Na podlagi izjave obtoženca in po
zaslišanju državnega tožilca sme predsednik senata odločiti: 
1.     
da se takoj določi dan, ura in kraj glavne
obravnave in se šteje, da so bile stranke in zagovornik na glavno obravnavo
pravilno vabljene; 
2.     
da obtožencu namesto senata v predpisani
sestavi sodi sodnik posameznik okrožnega sodišča; 
3.     
da se bo v primeru, če obtoženec brez
opravičenega razloga ne bo prišel na glavno obravnavo, le-ta lahko opravila v
njegovi nenavzočnosti, razen če senat oceni, da je njegova navzočnost nujna; 
4.     
da se določene priče ali izvedenca ne bo vabilo
na glavno obravnavo, temveč se bo zapisnik o njunem zaslišanju oziroma pisni
izvid in mnenje prebral.
XX. poglavje
PRIPRAVE NA GLAVNO OBRAVNAVO
286. člen
(1) Predsednik senata določi z odredbo
dan, uro in kraj glavne obravnave.
(2) Predsednik senata določi glavno
obravnavo najkasneje v dveh mesecih od končanja naroka iz 285.b člena tega
zakona. Če v tem roku ne določi glavne obravnave, obvesti predsednika sodišča,
iz katerih razlogov glavne obravnave ni določil. Predsednik sodišča ukrene, kar
je potrebno, da se glavna obravnava določi.
287. člen
(1) Glavna obravnava se opravi na
sedežu sodišča, in sicer v sodnem poslopju.
(2) Če so v posameznih primerih
prostori v sodnem poslopju neprimerni za glavno obravnavo, sme predsednik
sodišča določiti, naj bo obravnava v kakšnem drugem poslopju.
(3) Glavna obravnava se sme opraviti tudi v
drugem kraju na območju pristojnega sodišča, če na predlog predsednika senata
to dovoli predsednik sodišča.
288. člen
(1) Na glavno obravnavo se povabijo
obtoženec in njegov zagovornik, tožilec, oškodovanec in njihovi zakoniti
zastopniki in pooblaščenci ter tolmač. Prav tako se na glavno obravnavo
povabijo priče in izvedenci, ki sta jih predlagala tožilec v obtožnici in
obdolženec v ugovoru zoper obtožnico oziroma na naroku iz 285.b člena tega
zakona, razen tistih, za katere predsednik senata misli, da njihovo zaslišanje
na glavni obravnavi ni potrebno. Tožilec in obtoženec lahko na glavni obravnavi
ponovita predloge, ki jim predsednik senata ni ugodil.
(2) Glede vsebine vabila za obtoženca
in priče veljajo določbe 193. in 239. člena tega zakona. V vabilu se obtoženec
opozori, da se bo glavna obravnava opravila tudi v njegovi nenavzočnosti, če
bodo zato podani zakonski pogoji (tretji odstavek 307. člena).
(3) Obtožencu se mora vabilo vročiti
tako, da mu ostane med vročitvijo vabila in dnevom glavne obravnave zadosti
časa za pripravo obrambe, najmanj pa osem dni. Na zahtevo obtoženca ali na
zahtevo tožilca s privolitvijo obtoženca se sme ta rok skrajšati.
(4) Oškodovancu, ki ni povabljen kot
priča, sporoči sodišče v vabilu, da se bo glavna obravnava opravila tudi brez
njega in da bo njegova izjava o premoženjskem zahtevku prebrana. Opozori ga
tudi, da se bo v primeru, če ne pride, štelo, da ne namerava nadaljevati
pregona, če bi državni tožilec umaknil obtožbo ter da bo v tem primeru imel možnost vrnitve v prejšnje stanje
(drugi odstavek 61. člena in 62.a člen). Če gre
za kaznivo dejanje, ki se preganja na predlog, se oškodovanca opozori, da lahko
predlog za pregon umakne do konca glavne obravnave in da bo z umikom izgubil
pravico, da vnovič poda predlog ter da bo v primeru, če ga umakne po začetku
glavne obravnave, moral plačati stroške kazenskega postopka, razen če bo
obdolženec izjavil, da jih bo plačal sam. Oškodovanca, ki je vabljen kot priča
v primeru iz prejšnjega stavka, se v vabilu opozori še, da se bo v primeru
neopravičenega izostanka štelo, da je umaknil predlog za pregon ter da bo v tem primeru imel možnost
vrnitve v prejšnje stanje (prvi odstavek 61.a člena in 62.a člen).
(5) Oškodovanec kot tožilec in zasebni
tožilec se opozorita v vabilu, da se bo v primeru, če ne prideta na glavno
obravnavo in tudi ne pošljeta pooblaščenca, štelo, da sta umaknila obtožbo ter da bosta v tem primeru imela možnost
vrnitve v prejšnje stanje (drugi odstavek 58. člena, drugi odstavek
62. člena in 62.a člen).
(6) Obtoženec, priča in izvedenec se
opozorijo v vabilu na posledice, če ne pridejo na glavno obravnavo (307. in
309. člen).
289. člen
(1) Stranke pod pogojem, da navedejo
utemeljene razloge, zakaj tega niso zahtevale že na predobravnavnem naroku, in
oškodovanec lahko tudi po razpisu glavne obravnave zahtevajo, da se na glavno
obravnavo povabijo nove priče ali novi izvedenci ali preskrbijo drugi novi
dokazi. V svoji obrazloženi zahtevi morajo stranke navesti, katera dejstva naj
bi se dokazala in s katerimi od predlaganih dokazov.
(2) Če predsednik senata zavrne
predlog za nove dokaze, se sme tak predlog ponoviti med glavno obravnavo.
(3) Predsednik senata sme tudi brez
predloga strank odrediti, naj se za glavno obravnavo preskrbijo novi dokazi.
(4) O odločbi, s katero se odredi, naj
se preskrbijo novi dokazi, se obvestijo stranke pred začetkom glavne obravnave.
290. člen
Če kaže, da bo glavna obravnava trajala
daljši čas, lahko predsednik senata zahteva od predsednika sodišča, naj določi
enega ali dva sodnika oziroma sodnika porotnika, ki naj bosta navzoča pri
glavni obravnavi, da bi lahko nadomestila člane senata, če bi bili zadržani.
291. člen
(1) Če se zve, da kakšna priča ali
izvedenec, ki je povabljen na glavno obravnavo, pa še ni bil zaslišan, ne bo
mogel priti na glavno obravnavo zaradi dolgotrajne bolezni ali drugih ovir, se
sme zaslišati tam, kjer je.
(2) Pričo oziroma izvedenca zasliši in
po potrebi izvedenca tudi zapriseže predsednik senata ali sodnik, ki je član
senata, ali pa se opravi njegovo zaslišanje po preiskovalnem sodniku sodišča,
na katerega območju priča oziroma izvedenec živi.
(3) O času in kraju zaslišanja se
obvestijo stranke in oškodovanec, če je glede na nujnost postopka to mogoče. Če
je obtoženec v priporu, odloči predsednik senata, ali je potrebna njegova
navzočnost pri zaslišanju. Kadar so stranke in oškodovanec navzoči pri
zaslišanju, imajo pravice iz sedmega odstavka 178. člena tega zakona.
292. člen
Predsednik senata sme iz tehtnih razlogov
na predlog strank ali po uradni dolžnosti z odredbo odložiti dan glavne
obravnave.
293. člen
(1) Če tožilec umakne obtožnico pred
začetkom glavne obravnave, predsednik senata obvesti o tem vse, ki so bili
povabljeni na glavno obravnavo. Oškodovanca pa posebej obvesti o njegovi
pravici, da sme nadaljevati pregon (60. in 62. člen). Če oškodovancu obvestila
ni bilo mogoče vročiti, ker sodišču ni prijavil spremembe naslova ali
prebivališča, se šteje, da ne namerava nadaljevati pregona.
(2) Če oškodovanec ne nadaljuje
pregona, ustavi predsednik senata s sklepom kazenski postopek. Ta sklep se
pošlje strankam in oškodovancu.
(3) Sklep o ustavitvi kazenskega postopka
izda predsednik senata tudi, če so po pravnomočnosti obtožnice oziroma zasebne
tožbe podane kakšne druge okoliščine, zaradi katerih bi se morala na glavni
obravnavi izdati zavrnilna sodba (2., 3. in 4. točka 357. člena).
XXI. poglavje
GLAVNA OBRAVNAVA
1. Javnost glavne obravnave
294. člen
(1) Glavna obravnava je javna.
(2) Na glavni obravnavi smejo biti
navzoče polnoletne osebe.
(3) Osebe, ki so navzoče na glavni
obravnavi, ne smejo imeti pri sebi orožja ali nevarnega orodja, razen pravosodnega
policista, ki je lahko oborožen.
295. člen
Od začetka zasedanja pa do konca glavne
obravnave, sme senat ob vsakem času po uradni dolžnosti ali na predlog strank,
vselej pa po njihovem zaslišanju, izključiti javnost vse ali dela glavne
obravnave, če je to potrebno za varovanje tajnosti, varstva javnega reda,
morale, varstva osebnega ali družinskega življenja obtoženca,
oškodovanca ali priče ali koristi mladoletnika, ali če
bi po mnenju senata javnost škodovala interesom pravičnosti.
296. člen
(1) Izključitev javnosti ne velja za
stranke, oškodovanca, njihove zastopnike, zagovornika in osebo, ki jo izbere oškodovanec.
(2) Senat sme dovoliti, da so na
glavni obravnavi, katere javnost je izključena, navzoče posamezne uradne osebe
ter znanstveni in javni delavci, na zahtevo obtoženca pa sme to dovoliti tudi
njegovemu zakoncu oziroma osebi, s katero živi v zunajzakonski skupnosti in
njegovim bližnjim sorodnikom.
(3) Predsednik senata opozori tiste,
ki so navzoči na glavni obravnavi, katere javnost je
izključena, da so dolžni varovati kot tajnost vse, kar zvedo na glavni
obravnavi, in jih opozori, da pomeni izdaja tajnosti kaznivo dejanje.
297. člen
(1) O izključitvi javnosti odloči
senat s sklepom, ki mora biti obrazložen in javno razglašen.
(2) Sklep o izključitvi javnosti se
sme izpodbijati samo v pritožbi zoper sodbo.
2. Vodstvo glavne obravnave
298. člen
(1) Predsednik, člani senata,
zapisnikar in nadomestni sodniki in sodniki porotniki (290. člen) morajo biti
nepretrgoma na glavni obravnavi.
(2) Dolžnost predsednika senata je, da
ugotovi, ali je senat sestavljen po zakonu in ali je podan kakšen razlog,
zaradi katerega bi bilo treba člane senata ali zapisnikarja izločiti (1. do 5.
točka 39. člena).
299. člen
(1) Predsednik senata vodi glavno
obravnavo, daje besedo strankam, oškodovancu, zakonskim zastopnikom,
pooblaščencem, zagovorniku, izvedencu in članom senata ter postavlja vprašanja
obtožencu, pričam in izvedencem.
(2) Predsednik senata je dolžan
skrbeti, da se zadeva vsestransko razčisti in odvrne vse, kar bi zavlačevalo
postopek, ne da bi koristilo razjasnitvi stvari.
(3) Predsednik senata odloča o
predlogih strank, če o njih ne odloča senat.
(4) O predlogu, glede katerega ni
soglasja med strankami, in o soglasnih predlogih strank, s katerimi se ne
strinja predsednik, odloča senat. Senat odloča tudi o ugovorih zoper ukrepe
predsednika senata, ki se nanašajo na vodstvo glavne obravnave.
(5) Sklepi senata se vselej razglasijo
in s kratko obrazložitvijo vpišejo v zapisnik o glavni obravnavi.
300. člen
Glavna obravnava poteka v tistem redu, ki
je določen v tem zakonu, vendar pa sme senat spremeniti določeni red
obravnavanja zaradi posebnih okoliščin, zlasti če je veliko obtožencev, veliko
kaznivih dejanj ali če je dokazno gradivo obsežno.
301. člen
(1) Dolžnost predsednika senata je
skrbeti za red v sodni dvorani in za dostojanstvo sodišča. V ta namen lahko
takoj po začetku zasedanja opozori tiste, ki so navzoči na glavni obravnavi,
naj se dostojno obnašajo in naj ne ovirajo dela sodišča. Predsednik senata
lahko odredi osebno preiskavo tistih, ki so navzoči na glavni obravnavi.
(2) Senat sme odrediti, da se
odstranijo z zasedanja vsi, ki so kot poslušalci navzoči na glavni obravnavi,
če se z ukrepi, ki jih določa ta zakon za vzdrževanje reda, ne more zagotoviti
neoviran potek glavne obravnave.
(3) V sodni
dvorani so v okviru izvrševanja pravice javnosti sojenja izjemoma dovoljena
snemanja glavnih obravnav. Predsednik sodišča lahko dovoli snemanje na
posamezni glavni obravnavi, senat na glavni obravnavi pa lahko iz opravičenih
razlogov, zlasti spoštovanja domneve nedolžnosti in pravic drugih oseb, odloči,
da se posamezni deli glavne obravnave ne snemajo. Snemanje se dovoli in izvaja
v skladu s pravili sodnega reda.
302. člen
(1) Če obtoženec, zagovornik,
oškodovanec, zakoniti zastopnik, pooblaščenec, priča, izvedenec, tolmač ali kdo
drug, ki je navzoč na glavni obravnavi, moti red ali se ne pokori ukazom
predsednika senata glede vzdrževanja reda, ga predsednik senata opomni. Če
opomin ne zaleže, sme senat odrediti, naj se obtoženec odstrani iz sodne
dvorane; druge pa sme ne le odstraniti, marveč tudi kaznovati z denarno
kaznijo, določeno v prvem odstavku 78. člena tega zakona.
(2) Po odločbi senata sme biti
obtoženec odstranjen iz sodne dvorane za določen čas; če je bil na glavni
obravnavi že zaslišan, pa tudi za ves čas, dokler traja dokazni postopek. Pred
koncem dokaznega postopka pokliče predsednik senata obtoženca in mu sporoči
potek glavne obravnave. Če obtoženec še naprej moti red ali žali dostojanstvo
sodišča, ga sme senat znova odstraniti z zasedanja. V takem primeru se glavna
obravnava dokonča brez njegove navzočnosti, sodbo pa mu naznani predsednik ali
sodnik, ki je član senata, v navzočnosti zapisnikarja.
(3) Zagovorniku ali pooblaščencu, ki
kljub kazni še naprej moti red, sme senat odreči nadaljnjo obrambo oziroma
zastopanje na glavi obravnavi; v tem primeru se od stranke zahteva, naj si
vzame drugega zagovornika oziroma pooblaščenca. Če ni možnosti, da bi si
obtoženec takoj vzel drugega zagovornika oziroma, da bi ga brez škode za
obrambo postavilo sodišče, se glavna obravnava prekine ali preloži. Če si
zasebni tožilec ali oškodovanec kot tožilec ne vzame takoj drugega
pooblaščenca, sme senat odločiti, da bo opravil glavno obravnavo brez navzočnosti
pooblaščenca, če po pretehtanju vseh okoliščin spozna, da nenavzočnost
pooblaščenca ni v škodo zastopanega. Sklep o tem se z obrazložitvijo vpiše v
zapisnik o glavni obravnavi. Zoper ta sklep ni dovoljena posebna pritožba.
(4) Če sodišče odstrani iz sodne
dvorane oškodovanca kot tožilca ali zasebnega tožilca, ki nimata pooblaščenca
ali če odstrani njunega zakonitega zastopnika, ki nima pooblaščenca, se glavna
obravnava prekine oziroma preloži, dokler si ne vzamejo pooblaščenca.
(5) Če moti red državni tožilec,
obvesti predsednik senata o tem pristojnega državnega tožilca, lahko pa tudi prekine
glavno obravnavo in zahteva od pristojnega državnega tožilca, naj določi koga
drugega za zastopanje obtožnice.
(6) Če sodišče kaznuje odvetnika
oziroma odvetniškega kandidata, ki moti red, sporoči to odvetniški zbornici.
303. člen
(1) Zoper sklep o kazni je dovoljena
pritožba, vendar lahko senat ta sklep prekliče.
(2) Zoper druge odločbe, ki se
nanašajo na vzdrževanje reda in vodstvo glavne obravnave, ni pritožbe.
304. člen
 Če so podani razlogi za sum, da je priča ali izvedenec na glavni obravnavi po krivem izpovedal, se za tako kaznivo dejanje ne more
soditi takoj. V takem primeru sme predsednik senata odrediti, naj se o
izpovedbi priče oziroma izvedenca napravi poseben zapisnik in ta pošlje
državnemu tožilcu. Ta zapisnik podpiše zaslišana priča oziroma izvedenec.
304.a člen
(1) Predobravnavni narok in narok glavne
obravnave se lahko opravita tudi preko videokonference, če:
1)    
s tem strinjata stranki postopka ali
2)    
je glede na okoliščine zadeve to potrebno za
uspešno izvedbo kazenskega postopka.
(2) O opravi naroka preko videokonference
odloči senat s sklepom, ki mora biti obrazložen in v primeru izključitve
javnosti javno razglašen oziroma objavljen na spletnih straneh sodstva. Sklep
se vroči strankam in drugim udeležencem skupaj z vabilom na narok, v katerem
predsednik senata odredi način preverjanja identitete skupaj s podatki in
navodili za uporabo videokonferenčnega sistema.
(3) Zoper sklep iz prejšnjega odstavka ni
posebne pritožbe.
3. Pogoji za glavno obravnavo
305. člen
Predsednik senata začne zasedanje in
naznani predmet glavne obravnave in sestavo senata. Nato ugotovi, ali so prišli
vsi, ki so bili povabljeni; če niso, se prepriča, ali so jim bila vabila vročena
in ali so svoj izostanek opravičili.
306. člen
(1) Če na glavno obravnavo, ki je bila
razpisana na podlagi obtožnice državnega tožilca, ne pride državni tožilec, se
glavna obravnava preloži, predsednik senata pa o tem obvesti Vrhovno državno
tožilstvo.
(2) Če na glavno obravnavo ne pride
oškodovanec kot tožilec ali zasebni tožilec, čeprav sta bila v redu povabljena,
in tudi ne njun pooblaščenec, ustavi senat postopek s sklepom.
(3) Če gre za kaznivo dejanje, ki se
preganja na predlog, in oškodovanec, ki je bil v redu povabljen kot priča, ne
pride na glavno obravnavo in svojega izostanka ne opraviči, se šteje, da je
umaknil predlog za pregon in se pred začetkom glavne obravnave za to dejanje
izda sklep o ustavitvi kazenskega postopka, po začetku glavne obravnave pa
sodba, s katero se obtožba zavrne.
307. člen
(1) Če je bil obtoženec v redu
povabljen, pa ne pride na glavno obravnavo, in tudi ne
opraviči svojega izostanka, odredi senat, da se privede s silo. Če ga ni mogoče
privesti takoj, senat preloži glavno obravnavo, in odredi, da se obtoženec s
silo privede na prihodnjo obravnavo. Če obtoženec opraviči svoj izostanek,
preden ga privedejo, prekliče predsednik senata odredbo o privedbi.
(2) Če se obtoženec, ki je bil v redu
povabljen, očitno izmika in noče priti na glavno obravnavo, za pripor pa ni
nobenega od razlogov iz 201. člena tega zakona, sme senat odrediti pripor, da
zagotovi njegovo navzočnost na glavni obravnavi. Pritožba ne zadrži izvršitve
sklepa o priporu. Za pripor, ki je bil odrejen iz tega razloga, se smiselno
uporabljajo določbe 200. člena, drugega, tretjega, četrtega in šestega odstavka
202. člena ter 208. do 213.d člena tega zakona. Če ni prej odpravljen, traja
pripor do objave sodbe, najdalj pa mesec dni.
(3) Če obtoženec ne pride na glavno
obravnavo, kljub temu da je bil v redu povabljen, sme senat odločiti, da se
glavna obravnava opravi tudi v njegovi nenavzočnosti, če njegova navzočnost ni
nujna, če je navzoč njegov zagovornik in če je bil pred tem že zaslišan. Če
obtoženec nima zagovornika, senat ravna po prvem odstavku tega člena, sme pa
tudi odločiti, da se obtožencu postavi zagovornik po uradni dolžnosti.
(4) Sklep o tem, da bo obtoženca sodil
v nenavzočnosti izda senat po zaslišanju tožilca in zagovornika. Pritožba ne
zadrži izvršitve sklepa.
308. člen
Če ne pride na glavno obravnavo zagovornik,
ki je bil v redu povabljen, pa ne obvesti sodišča, zakaj je zadržan, brž ko za
to zve, ali če brez dovoljenja zapusti obravnavo, zahteva sodišče od obtoženca,
naj si takoj vzame drugega zagovornika. Če obtoženec tega ne stori in ni
možnosti, da bi brez škode za obrambo zagovornika postavilo sodišče, se glavna
obravnava preloži.
309. člen
(1) Če priča ali izvedenec
neopravičeno izostane, čeprav je bil v redu povabljen, sme senat odrediti, da
se takoj privede s silo.
(2) Glavna obravnava se lahko začne
tudi brez povabljene priče ali izvedenca; v takem primeru odloči senat med
glavno obravnavo, ali naj se zaradi nenavzočnosti priče ali izvedenca glavna
obravnava prekine ali preloži.
(3) Pričo ali izvedenca, ki je bil v
redu povabljen, pa svojega izostanka ni opravičil, sme senat kaznovati z
denarno kaznijo, določeno v prvem odstavku 78. člena tega zakona, sme pa
odrediti tudi prisilno privedbo na novo glavno obravnavo. V opravičenem primeru
sme senat preklicati svojo odločbo o kazni.
4. Preložitev in prekinitev glavne
obravnave
310. člen
(1) Poleg primerov, ki so posebej
določeni v tem zakonu, se glavna obravnava preloži s sklepom senata, če
je treba preskrbeti nove dokaze ali če se med glavno obravnavo ugotovi, da je
obtoženec po storitvi kaznivega dejanja začasno duševno zbolel ali da je pri
njem nastala začasna duševna motnja, ali če so podane druge ovire, da se glavna
obravnava ne more uspešno izvesti do konca.
(2) V sklepu, s katerim se preloži
glavna obravnava, se določi, če je to mogoče, dan in ura, kdaj se bo
nadaljevala. Z istim sklepom sme senat odrediti tudi, naj se zberejo tisti
dokazi, ki bi se s časom utegnili izgubiti.
(3) Zoper sklep iz prejšnjega odstavka
ni pritožbe.
311. člen
(1) Glavna obravnava, ki je bila
preložena, se mora začeti znova, če se je spremenila sestava senata. Vendar pa
sme senat po zaslišanju strank odločiti, da se v takem primeru priče in
izvedenci ne zaslišijo znova in ne opravi nov ogled, temveč da se preberejo
izpovedbe prič in izvedencev, dane na prejšnji glavni obravnavi, oziroma da se
prebere zapisnik o ogledu.
(2) Če se glavna obravnava, ki je bila
preložena, opravlja pred istim senatom, se nadaljuje, predsednik senata pa na
kratko pove potek prejšnje glavne obravnave; vendar pa sme senat v tem primeru
odločiti, da se začne obravnava znova.
(3) Če je bila glavna obravnava
preložena za več kot šest mesecev ali če se opravlja pred drugim predsednikom senata, se mora začeti
znova in se morajo vsi dokazi znova izvesti.
312. člen
(1) Poleg primerov, ki so posebej
določeni v tem zakonu, sme predsednik senata prekiniti glavno obravnavo za
odmor ali zato, ker je delovni čas pretekel, ali pa zato, da se v kratkem času
preskrbijo določeni dokazi ali da se pripravi obtožba ali obramba.
(2) Prekinjena glavna obravnava se
vselej nadaljuje pred istim senatom.
(3) Če se glavna obravnava ne more
nadaljevati pred istim senatom ali če je bila prekinjena za več kot osem dni,
je treba ravnati po določbi prejšnjega člena.
313. člen
Če se pokaže med glavno obravnavo pred
senatom, sestavljenim iz enega sodnika in dveh sodnikov porotnikov, da kažejo
dejstva, na katera se opira obtožba, na kaznivo dejanje, za katero je pristojen
senat dveh sodnikov in treh sodnikov porotnikov, se senat dopolni in glavna
obravnava začne znova.
5. Zapisnik o glavni obravnavi
314. člen
(1) O glavni obravnavi se mora pisati
zapisnik, v katerega se vpisuje bistvena vsebina vsega poteka glavne obravnave.
(2) Predsednik senata lahko odredi, da se
ves potek glavne obravnave ali njeni posamezni deli stenografirajo.
Stenografski zapisniki se v oseminštiridesetih urah prepišejo, pregledajo in
priložijo zapisniku.
(3) Predsednik senata lahko odredi , da se
glavna obravnava snema z ustreznimi tehničnimi sredstvi za zvočno ali
zvočno-slikovno snemanje. Za tako snemanje se smiselno uporabljajo določbe 84.
člena tega zakona. Kadar se glavna obravnava snema, se ne glede na prvi
odstavek tega člena v zapisnik vpiše le, da je glavna obravnava posneta,
podatke iz prvega in drugega odstavka 316. člena in 317. člena tega zakona
ter kje je shranjen posnetek, če ni priložen spisom ali samodejno zabeležen v
informacijskem sistemu e-sodstvo.
(4) Če se glavna obravnava ne snema, lahko
predsednik senata na predlog strank ali po uradni dolžnosti odredi, da se v
zapisnik dobesedno vpišejo izjave, za katere misli, da so posebno pomembne.
(5) Na glavni obravnavi, ki se ne snema,
sme predsednik senata, če je to potrebno, zlasti pa, če se v zapisnik dobesedno
vpiše kakšna izjava, odrediti, da se ta del zapisnika takoj prebere. Vselej se
takoj prebere, če to zahteva stranka, zagovornik ali tisti, čigar izjava se
vpisuje v zapisnik.
(6) Strankam se omogoči predvajanje in
pridobitev kopije posnetka iz informacijskega sistema e-sodstvo takoj, ko je to tehnično izvedljivo. Posnetki glavnih obravnav se
v celoti ali deloma prepišejo na utemeljeno zahtevo strank ali če sodnik sam
tako odredi.
315. člen
(1) Zapisnik mora biti končan na koncu
zasedanja. Podpišeta ga predsednik senata in zapisnikar.
(2) Stranke imajo pravico pregledati
končani zapisnik in njegove priloge, podati pripombe glede vsebine in zahtevati
njegov popravek.
(3) Popravke napačno vpisanih imen,
številk in drugih očitnih napak v pisanju sme odrediti predsednik senata na
predlog stranke ali zaslišanca ali po uradni dolžnosti. Druge popravke in
dopolnitve zapisnika sme odrediti samo senat.
(4) Pripombe in predloge strank glede
zapisnika ter popravke in dopolnitve zapisnika je treba zapisati v nadaljevanju
končanega zapisnika. V nadaljevanju zapisnika se zapišejo tudi razlogi, zaradi
katerih posamezni predlogi in pripombe niso bili sprejeti. Predsednik senata in
zapisnikar podpišeta tudi nadaljevanje zapisnika.
(5) Zapisnik,
izdelan v elektronski obliki, podpiše predsednik senata z elektronskim
podpisom. Zapisnik podpiše tudi zapisnikar, če je sodeloval pri njegovi
sestavi. Podpisa nista obvezna, če se podatki o datumu zapisnika v elektronski
obliki ter podatki o zapisnikarju, ki ga je sestavil, in o sodniku, ki je vodil
zapisnik, samodejno evidentirajo v informacijskem sistemu e-sodstvo.
(6) Minister, pristojen za pravosodje,
podrobneje predpiše pogoje, obliko in način vodenja zapisnika o glavni
obravnavi in spisa v elektronski obliki.
316. člen
(1) V uvodu zapisnika se mora navesti
sodišče, pred katerim se opravlja glavna obravnava, kraj in čas zasedanja, ime
in priimek predsednika senata, članov senata in zapisnikarja, tožilca,
obtoženca in zagovornika, oškodovanca in njegovega zakonitega zastopnika ali
pooblaščenca ter tolmača, kaznivo dejanje, ki je predmet obravnavanja in ali je
glavna obravnava javna ali pa je javnost izključena.
(2) Zapisnik mora zlasti vsebovati
podatke o tem, katera obtožnica je bila na glavni obravnavi prebrana in ali je
tožilec obtožbo spremenil ali razširil, kaj so predlagale stranke in kaj je
odločil predsednik senata ali senat, kateri dokazi so bili izvedeni, ali so
bili prebrani kakšni zapisniki in druga pisanja, ali so bili reproducirani
zvočni ali drugi posnetki in kakšne pripombe so glede prebranih zapisnikov,
pisanj ali reproduciranih posnetkov podale stranke. Če je bila javnost na
glavni obravnavi izključena, se mora navesti, da je predsednik senata opozoril
navzoče na posledice, če bi neupravičeno izdali, kar so na tej glavni obravnavi
zvedeli kot tajnost.
(3) Izpovedbe obdolženca, prič in
izvedencev se vpišejo v zapisnik tako, da se poda njihova bistvena vsebina. Te
izpovedbe se vpišejo v zapisnik samo, če vsebujejo kakšno spremembo ali
dopolnitev njihovih prejšnjih izpovedb. Na zahtevo stranke predsednik senata
odredi, da se deloma ali v celoti prebere zapisnik o prejšnji izpovedbi.
(4) Na zahtevo stranke se v zapisnik vpiše
tudi vprašanje oziroma odgovor, ki ga senat ni dovolil.
317. člen
(1) V zapisnik o glavni obravnavi se
vnese celoten izrek sodbe (tretji, četrti in peti odstavek 364. člena) in
navede, ali je bila sodba razglašena javno. Izrek sodbe v zapisniku o glavni
obravnavi je izvirnik.
(2) Če je bil izdan sklep o priporu
(361. člen), se mora tudi ta vnesti v zapisnik o glavni obravnavi.
6. Začetek glavne obravnave in
zaslišanje obtoženca
318. člen
Ko predsednik senata ugotovi, da so prišli
na glavno obravnavo vsi, ki so bili povabljeni, ali ko senat sklene, da bo
opravil glavno obravnavo brez nekoga od povabljenih ali da bo o teh vprašanjih
odločil pozneje, pokliče predsednik senata obtoženca in zahteva od njega osebne
podatke (227. člen), da se prepriča o njegovi istovetnosti.
319. člen
(1) Po ugotovitvi obtoženčeve
istovetnosti napoti predsednik senata priče in izvedence na kraj, ki je zanje
določen in kjer naj počakajo, dokler jih ne pokličejo k zasliševanju. Če je
potrebno, lahko predsednik senata pridrži izvedence, da spremljajo potek glavne
obravnave.
(2) Če je oškodovanec navzoč, pa še ni
priglasil svojega premoženjskopravnega zahtevka, ga predsednik senata pouči, da
lahko poda predlog za uveljavitev tega zahtevka v kazenskem postopku in o
pravicah iz 59. člena tega zakona. "Če gre za
kaznivo dejanje, ki se preganja na predlog, predsednik senata oškodovanca
opozori, da lahko predlog za pregon umakne do konca glavne obravnave in da bo z
umikom izgubil pravico, da vnovič poda predlog ter da bo v primeru, če ga
umakne po predstavitvi obtožnice, moral plačati stroške kazenskega postopka,
razen če bo obdolženec izjavil, da jih bo plačal sam.
(3) Če je treba oškodovanca kot
tožilca ali zasebnega tožilca zaslišati kot pričo, ju ni dopustno odstraniti z
zasedanja.
(4) Predsednik senata sme odrediti,
kar je potrebno, da prepreči dogovarjanje med pričami, izvedenci in strankami.
320. člen
Predsednik senata opozori obtoženca, naj
pazljivo spremlja potek glavne obravnave, ter ga pouči, da sme navajati dejstva
in predlagati dokaze v svojo obrambo, da sme postavljati vprašanja
soobtožencem, pričam in izvedencem ter da sme podajati pripombe in pojasnila
glede njihovih izpovedb.
321. člen
(1) Glavna obravnava se začne s
predstavitvijo obtožnice ali zasebne tožbe.
(2) Obtožnico in zasebno tožbo predstavi
tožilec.
(3) Če je oškodovanec navzoč, sme
obrazložiti svoj premoženjskopravni zahtevek; če ni navzoč, pa prebere njegov
predlog predsednik senata.
(4) Predsednik senata vpraša
obtoženca, ali je razumel obtožbo. Če obtoženec ni razumel obtožbe, predsednik
senata pozove tožilca, da mu razloži vsebino obtožnice tako, da jo najlažje
razume.
(5) Predsednik senata pouči obtoženca
po tretjem odstavku 5. člena tega zakona.
(6) Državni tožilec sme po začetku glavne
obravnave podati nov predlog iz drugega odstavka 269. člena tega zakona.
322. člen
(1) Obtoženec in zagovornik imata
pravico, da odgovorita na obtožbo in zavzemata svoje stališče glede obtožbe in
premoženjskopravnega zahtevka oškodovanca.
(2) V odgovoru na obtožbo se obtoženec
lahko izjavi le o tem, ali dejanje in premoženjskopravni zahtevek priznava in
ali ima ugovore pravne narave. Namesto obtoženca lahko poda odgovor na obtožbo
zagovornik, vendar ne o tem, ali obtoženec dejanje priznava.
323. člen
(1) Ko obramba zavzame svoje stališče
do obtožbe, predsednik senata vpraša obtoženca, ali se želi zagovarjati.
(2) Če obtoženec izjavi, da se želi
zagovarjati, se ga zasliši.
(3) Pri zasliševanju obtoženca na
glavni obravnavi se smiselno uporabljajo določbe, ki veljajo za zasliševanje
obdolženca med preiskavo.
(4) Pri zaslišanju obtoženca ne smejo
biti navzoči soobtoženci, ki še niso bili zaslišani.
324. člen
(1) Zaslišanje obtoženca se začne s
pozivom predsednika senata obtožencu, da naj poda svoj zagovor.
(2) Ko obtoženec konča svojo
izpovedbo, se mu lahko postavijo vprašanja. Predsednik senata pozove najprej
tožilca, nato pa zagovornika, da postavljata obtožencu vprašanja. Oškodovanec,
zakoniti zastopnik, pooblaščenec, soobtoženec in izvedenec smejo obtožencu
postavljati neposredna vprašanja le z dovoljenjem predsednika senata.
(3) Predsednik senata prepove
vprašanje ali odgovor na že postavljeno vprašanje, če ni dovoljeno (228. člen)
ali če ni v zvezi z zadevo. Če predsednik senata prepove kakšno vprašanje ali
odgovor, smejo stranke zahtevati, naj o tem odloči senat.
(4) Ko predsednik senata ugotovi, da
tožilec, zagovornik in druge osebe iz drugega odstavka tega člena nimajo več
vprašanj, lahko sam postavlja obtožencu vprašanja, če misli, da so v
obtoženčevi izpovedbi ali v odgovorih na vprašanja vrzeli, nejasnosti ali
nasprotja. Nato smejo obtožencu neposredno postavljati vprašanja še člani
senata.
(5) Po končanem zaslišanju mora
predsednik senata obtoženca vprašati, če želi še kaj povedati v svoj zagovor.
Če obtoženec še kaj pove v svoj zagovor, se mu lahko znova postavljajo
vprašanja.
325. člen
(1) Če obtoženec na glavni obravnavi
izjavi, da se ne želi zagovarjati ali če noče odgovarjati na posamezna
vprašanja, prebere predsednik senata njegovo prejšnjo izpovedbo ali del te
izpovedbe.
(2) Če obtoženec na glavni obravnavi
pri zaslišanju spremeni svojo prejšnjo izpovedbo, ga tožilec, zagovornik ali
predsednik senata lahko opozorijo na spremembo in vprašajo, zakaj sedaj
izpoveduje drugače; po potrebi pa predsednik senata prebere njegovo prejšnjo
izpovedbo ali del izpovedbe.
326. člen
(1) Ko je končano zasliševanje prvega
obtoženca, se nadaljuje po vrsti zasliševanje morebitnih drugih obtožencev. Po
vsakem zasliševanju seznani predsednik senata zaslišanca z izpovedbami prej
zaslišanih soobtožencev in ga vpraša, ali ima kaj pripomniti, prej zaslišanega
obtoženca pa vpraša, ali ima kaj pripomniti k izpovedbi pozneje zaslišanega
obtoženca. Vsak obtoženec ima pravico postavljati vprašanja drugim zaslišanim
soobtožencem.
(2) Če se izpovedbe posameznih
soobtožencev o isti okoliščini med seboj razlikujejo, sme predsednik senata
soobtožence soočiti.
327. člen
Senat sme izjemoma skleniti, da se
obtoženec začasno odstrani iz sodne dvorane, če soobtoženec ali priča v njegovi
navzočnosti noče izpovedovati ali če okoliščine kažejo, da v njegovi
navzočnosti ne bo govoril resnice. Po vrnitvi obtoženca na zasedanje se mu
prebere izpovedba soobtoženca oziroma priče. Obtoženec ima pravico postavljati
soobtožencu oziroma priči vprašanja, predsednik senata pa ga vpraša, ali ima
kaj pripomniti k njuni izpovedbi. Po potrebi se lahko opravi soočenje.
328. člen
Obtoženec se sme med glavno obravnavo dogovarjati
s svojim zagovornikom, vendar pa se o tem, kako naj odgovori na postavljeno
vprašanje, ne sme posvetovati ne s svojim zagovornikom ne s kom drugim.
7. Dokazni postopek
329. člen
(1) Ko je obtoženec zaslišan, se
postopek nadaljuje s sprejemanjem dokazov.
(2) Dokazovanje obsega vsa dejstva, za
katera sodišče misli, da so pomembna za pravilno razsojo.
(3) Če senat ne odloči drugače, se v
dokaznem postopku najprej izvedejo dokazi, ki jih je predlagal tožilec, nato
tisti, ki jih je predlagala obramba, na koncu pa še dokazi, katerih izvedbo
odredi po uradni dolžnosti senat. Če naj bo oškodovanec, ki je navzoč, zaslišan
kot priča, se njegovo zaslišanje opravi takoj za zaslišanjem obtoženca.
(4) Stranke, pod pogojem iz 4. točke
tretjega odstavka 285.a člena tega zakona, in oškodovanec smejo do konca glavne
obravnave predlagati, naj se raziščejo nova dejstva in preskrbijo novi dokazi,
smejo pa tudi ponoviti tiste predloge, ki jih je predsednik senata ali senat
prej zavrnil.
(5) Senat sme odločiti, da se izvedejo
tudi dokazi, ki niso bili predlagani ali jih je predlagatelj umaknil.
330. člen
Če obtoženec med glavno obravnavo krivdo po
obtožbi prizna in senat to priznanje sprejme, glavno obravnavo nadaljuje ob
smiselni uporabi določb 285.c in 285.č člena tega zakona.
331. člen
(1) Pri zasliševanju prič in
izvedencev na glavni obravnavi se smiselno uporabljajo določbe, ki veljajo za
njihovo zasliševanje med preiskavo, kolikor ni v tem poglavju drugače določeno.
(2) Priča, ki še ni bila zaslišana,
praviloma ne sme biti navzoča pri sprejemanju dokazov; izvedenec, ki še ni dal
svojega izvida in mnenja, pa ne sme biti navzoč pri glavni obravnavi, ko daje
drug izvedenec svojo izpovedbo o isti zadevi.
(3) Če se zaslišuje kot priča oseba,
ki še ni stara 18 let, lahko senat sklene, naj bo med
njenim zasliševanjem izključena javnost.
(4) Če je mladoletna oseba navzoča na
glavni obravnavi kot priča ali oškodovanec, jo je treba odstraniti iz sodne
dvorane, brž ko njena navzočnost ni več potrebna.
(5) Neposredno
zaslišanje oseb, mlajših od 15 let, ki so bile oškodovanci kaznivih dejanj iz
tretjega odstavka 65. člena tega zakona, je na glavni obravnavi dopustno
le izjemoma, sicer pa sodišče odloči, da se prebere zapisnik o prejšnjem
zaslišanju teh oseb. Po potrebi sodišče enako ravna tudi glede drugih
mladoletnih oškodovancev in glede oškodovanca s posebnimi potrebami po zaščiti.
(6) Stranke lahko
v primerih iz prejšnjega odstavka postavijo posredna vprašanja. Če senat
spozna, da so vprašanja utemeljena in potrebna za razjasnitev dejanskega
stanja, opravi zaslišanje.
332. člen
Pred zaslišanjem opomni predsednik senata
pričo, da mora povedati sodišču vse, kar ji je o zadevi znano, in jo opozori,
da pomeni krivo pričanje kaznivo dejanje.
333. člen
(1) Pred zaslišanjem opomni predsednik
senata izvedenca, da mora dati izvid in mnenje po najboljši vednosti in ga
opozori, da pomeni kriv izvid in mnenje kaznivo dejanje.
(2) Senat sme odločiti, naj izvedenec
pred zaslišanjem priseže.
(3) Izvedenec priseže ustno.
(4) Besedilo prisege se glasi: »Prisegam
pri svoji časti, da bom svoje izvedensko delo opravil po svoji najboljši vesti
in vednosti in da bom podal svoj izvid in mnenje natančno in popolno.«.
(5) Stalni zapriseženi izvedenec se
namesto nove prisege opomni na že dano prisego.
(6) Izvedenec poda na glavni obravnavi
svoj izvid in mnenje ustno. Če je pred glavno obravnavo pripravil svoj izvid in
mnenje pisno, se mu lahko dovoli, da ga prebere. V tem primeru se njegov pisni
sestavek priloži zapisniku.
(7) Če je opravil izvedensko delo strokovni
zavod oziroma državni organ, lahko sodišče odloči, da ne bo vabilo
strokovnjakov, katerim je zavod oziroma organ zaupal izvedensko delo, če glede
na naravo opravljenega izvedenskega dela ni pričakovati popolnejšega pojasnila
pisnega izvida in mnenja. V takem primeru sme senat na glavni obravnavi
odločiti, da bosta izvid in mnenje strokovnega zavoda oziroma državnega organa
samo prebrana. Če pa spozna, da je to potrebno glede na druge izvedene dokaze
in pripombe strank (342. člen), lahko pozneje odloči, da bodo strokovnjaki,
katerim je bilo zaupano izvedensko delo, neposredno zaslišani.
334. člen
(1) Ko priča konča svojo izpovedbo
oziroma, ko izvedenec poda svoj izvid in mnenje, se jima lahko postavljajo
vprašanja. Vprašanja postavlja najprej stranka, ki je predlagala izvedbo
dokaza, nato nasprotna stranka ter osebe iz drugega odstavka 324. člena tega
zakona, na koncu pa še predsednik senata in člani senata. Če je bila izvedba
dokaza odrejena po uradni dolžnosti, postavlja vprašanja najprej predsednik senata
in člani senata, nato tožilec, obramba in na koncu osebe iz drugega odstavka
324. člena tega zakona. Oškodovanec, zakoniti zastopnik, pooblaščenec in
izvedenec smejo naravnost postavljati vprašanja pričam in izvedencem le z
dovoljenjem predsednika senata.
(2) Predsednik prepove vprašanje ali
odgovor na že postavljeno vprašanje, če to ni dovoljeno (228. člen) ali če ni v
zvezi z zadevo. Če predsednik senata prepove določeno vprašanje ali odgovor,
smejo stranke zahtevati, naj o tem odloči senat.
335. člen
Če je priča ali izvedenec pri prejšnjem
zaslišanju povedal dejstva, ki se jih več ne spominja, ali če spremeni svojo
izpovedbo, ga predsednik senata ali stranke opozorijo na prejšnjo izpovedbo in
vprašajo, zakaj sedaj izpoveduje drugače; po potrebi pa predsednik senata
prebere njegovo prejšnjo izpovedbo ali njen del.
336. člen
(1) Zaslišane priče in izvedenci
ostanejo v sodni dvorani, razen če jih predsednik senata po zaslišanju strank
odpusti ali če odredi, naj se začasno odstranijo iz dvorane.
(2) Predsednik sme po predlogu strank
ali po uradni dolžnosti odrediti, da se zaslišane priče in izvedenci odstranijo
iz sodne dvorane, pozneje pa znova pokličejo in še enkrat zaslišijo v
navzočnosti ali v nenavzočnosti drugih prič in izvedencev.
337. člen
(1) Če se na glavni obravnavi zve, da
priča ali izvedenec ne more priti ali zelo težko pride k sodišču, sme senat, če
je po njegovem mnenju izpovedba pomembna, odrediti, naj ga zunaj glavne
obravnave zasliši predsednik senata ali sodnik, ki je član senata, ali naj ga
zasliši preiskovalni sodnik sodišča, na katerega območju priča oziroma
izvedenec živi.
(2) Če je treba opraviti ogled ali
rekonstrukcijo zunaj glavne obravnave, ju opravi predsednik senata ali sodnik,
ki je član senata.
(3) Strankam in oškodovancu se vselej
sporoči, kdaj in kje bo zaslišana priča oziroma kdaj in kje bo ogled ali
rekonstrukcija dogodka in se poučijo, da smejo biti pri teh dejanjih navzoči.
Če je obtoženec v priporu, odloči senat, ali je potrebna njegova navzočnost pri
teh dejanjih. Če so stranke in oškodovanec navzoči pri teh dejanjih, imajo
pravice iz sedmega odstavka 178. člena tega zakona.
338. člen
Senat sme med glavno obravnavo po
zaslišanju strank odločiti, da bo zahteval od preiskovalnega sodnika določena
dejanja za razjasnitev posameznih dejstev, če bi bilo povezano s precejšnjim
zavlačevanjem postopka ali s precejšnjimi drugimi težavami, ko bi se to moralo
opraviti na glavni obravnavi. Kadar preiskovalni sodnik ravna po taki zahtevi
senata, se uporabljajo določbe, ki se nanašajo na preiskovalna dejanja.
339. člen
(1) Zapisnike o ogledu zunaj glavne
obravnave, o hišni ali osebni preiskavi, prepoznavi oseb, predmetov ali kraja
storitve in o zasegu stvari ter listine, knjige, spise in druga pisanja, ki se
uporabijo kot dokaz, na glavni obravnavi zaradi ugotovitve vsebine preberejo
stranke oziroma upravičeni predlagatelji izvedbe posameznega dokaza ali
predsednik senata, če gre za izvedbo dokaza po uradni dolžnosti. Predsednik
senata lahko odredi, da se reproducira zvočni ali slikovni posnetek opravljanja
preiskovalnega dejanja. Pisanja, ki pomenijo dokaz, se po možnosti predložijo v
izvirniku.
(2) Predsednik senata lahko odredi, da
osebe iz prejšnjega odstavka vsebino pisanj na kratko povzamejo ali pisanj ne
preberejo, če se je senat seznanil z besedilom pisanj, drugi pa so z
razpoložljivostjo pisanj v spisu imeli možnost, da to storijo. Vselej se
prebere predhodni zapisnik o zaslišanju priče ali izvedenca, če je to potrebno
zaradi obuditve spomina ali razjasnitve protislovij, in predhodni zapisnik o
zaslišanju obtoženca, če je to potrebno zaradi izvedbe dokaza o priznanju
krivde ali razjasnitve protislovij. Če upravičeni tožilec, obtoženec ali
zagovornik nemudoma vloži ugovor na odredbo predsednika senata, da se v skladu
z določbami tega člena vsebina pisanj na kratko povzame ali, da se pisanja ne
preberejo, odloči senat. V zapisnik se vnese odredba predsednika senata,
ugotovitev, da se je senat z besedilom pisanja seznanil, drugi pa so z
razpoložljivostjo pisanj v spisu imeli možnost, da to storijo, da je bila dana
možnost ugovora in sam ugovor.
(3) Predmeti, ki utegnejo pripomoči k
razjasnitvi stvari, se lahko med glavno obravnavo pokažejo obtožencu, po
potrebi pa tudi pričam in izvedencem.
340. člen
(1) Poleg primerov, ki so posebej določeni
v tem zakonu, se smejo zapisniki o izpovedbah prič, soobtožencev ali že
obsojenih udeležencev pri kaznivem dejanju ter zapisniki ali drugi zapisi o
izvidu in mnenju izvedencev prebrati po odločbi senata samo v tehle primerih:
1)    
če so zaslišane osebe umrle, duševno zbolele
ali jih ni mogoče najti ali če zaradi starosti, bolezni ali iz drugih tehtnih
vzrokov ne morejo priti ali zelo težko pridejo k sodišču ali če prebivajo v
tujini in na glavno obravnavo ne pridejo, kljub temu, da so bile nanjo pravilno
povabljene;
2)    
če priče ali izvedenci brez zakonskega razloga
nočejo izpovedati na glavni obravnavi.
(2) Senat sme s soglasjem strank
odločiti, naj se zapisnik o prejšnjem zaslišanju priče ali izvedenca oziroma
njegov pisni izvid in mnenje prebereta tudi, če priča oziroma izvedenec nista
navzoča, ne glede na to, ali sta bila povabljena na glavno obravnavo ali ne.
(3) Razlogi, zakaj se bere zapisnik, se
navedejo v zapisniku o glavni obravnavi; pri branju pa se sporoči, ali je bil
izvedenec zaprisežen ali ne.
(4) Pred koncem dokaznega postopka izda
senat po uradni dolžnosti ali na predlog strank sklep, s katerim izloči iz
spisov zapisnike in druge dokaze, na katere se po določbah tega zakona ne sme
opirati sodna odločba. Poseben sklep izda tudi, če zavrne predlog stranke za
izločitev. Sklep, s katerim je bilo odločeno o izločitvi zapisnikov in drugih
dokazov, se sme izpodbijati le s pritožbo zoper sodbo. Izločeni zapisniki in
drugi dokazi se zaprejo v poseben ovitek in izročijo preiskovalnemu sodniku, da
jih shrani ločeno od drugih spisov (tretji odstavek 83. člena).
(5) Ko sodišče druge stopnje odloča o
pritožbi zoper sodbo, s katero se izpodbija tudi sklep iz prejšnjega odstavka,
sme glede na vsebino izločenega zapisnika oziroma drugega dokaza odrediti, da
se opravi nova glavna obravnava pred popolnoma spremenjenim senatom.
341. člen
V primerih iz 325., petega odstavka 331., 335. in 340. člena tega zakona, kot tudi
v drugih primerih, če je to potrebno, sme senat odločiti, da bo na glavni
obravnavi poleg branja zapisnika reproduciral tudi zvočni ali slikovni posnetek
(84. člen).
342. člen
Po končanem zaslišanju vsake priče ali
izvedenca in po branju vsakega zapisnika ali drugega pisanja vpraša predsednik
senata stranke in oškodovanca, ali imajo kaj pripomniti.
343. člen
(1) Po končanem dokaznem postopku
vpraša predsednik senata stranke in oškodovanca, ali imajo kakšne predloge za
dopolnitev dokaznega postopka.
(2) Če nihče ne predlaga dopolnitve
dokaznega postopka ali če se tak predlog zavrne, sodišče pa spozna, da je
stanje stvari razjasnjeno, naznani predsednik, da je dokazni postopek končan.
8. Sprememba in razširitev obtožbe
344. člen
(1) Če tožilec med dokaznim postopkom
spozna, da izvedeni dokazi kažejo na to, da se je spremenilo v obtožnici
navedeno dejansko stanje, sme ustno spremeniti obtožnico, sme pa tudi
predlagati, naj se glavna obravnava prekine, da pripravi novo obtožnico.
Spremenjena obtožnica se sme nanašati le na dejanje, ki je že predmet obtožbe.
 (2) Za pripravo obrambe sme sodišče v
takem primeru prekiniti glavno obravnavo.
(3) Če senat dovoli prekinitev glavne
obravnave zaradi priprave nove obtožnice, določi rok, v katerem mora tožilec
vložiti obtožnico. Izvod nove obtožnice se vroči obtožencu; zoper to obtožnico
ni ugovora. Če tožilec v danem roku ne vloži obtožnice, nadaljuje senat glavno
obravnavo na podlagi prejšnje.
345. člen
(1) Če se med glavno obravnavo odkrije
kakšno obtoženčevo prejšnje kaznivo dejanje, razširi senat po obtožbi
upravičenega tožilca, ki jo sme ta podati tudi ustno, glavno obravnavo
praviloma tudi na to dejanje. Zoper to obtožbo ni ugovora.
(2) Za pripravo obrambe sme sodišče v
takem primeru prekiniti glavno obravnavo, sme pa po zaslišanju strank odločiti,
da se obtoženec za dejanje iz prejšnjega odstavka sodi posebej.
9. Beseda strank
346. člen
Po končanem dokaznem postopku da predsednik
senata besedo strankam, oškodovancu in zagovorniku. Najprej govori tožilec, za
njim oškodovanec in zagovornik, nato pa obtoženec.
347. člen
Tožilec poda v svoji besedi presojo
dokazov, ki so bili izvedeni na glavni obravnavi, nato pa razloži svoje sklepe
o dejstvih, ki so pomembna za odločbo, ter poda in obrazloži svoj predlog o
obtoženčevi kazenski odgovornosti, o določbah kazenskega zakona, ki naj se
uporabijo, ter o olajševalnih in obteževalnih okoliščinah, ki bi jih bilo treba
upoštevati pri odmeri kazni. Tožilec lahko poda predlog o vrsti in višini
kazni, varnostnih ukrepih ter sme predlagati, naj se izreče sodni opomin ali
pogojna obsodba.
348. člen
Oškodovanec ali njegov pooblaščenec sme v
svoji besedi obrazložiti premoženjskopravni zahtevek in opozoriti na dokaze o
kazenski odgovornosti obtoženca.
349. člen
(1) Zagovornik ali obtoženec sam
razloži v svoji besedi zagovor; pri tem sme odgovoriti na navedbe tožilca in
oškodovanca.
(2) Za zagovornikom ima obtoženec
pravico govoriti tudi sam, da izjavi, ali se strinja z njegovim zagovorom in da
ga dopolni.
(3) Tožilec in oškodovanec imata
pravico odgovoriti na zagovor, zagovornik oziroma obtoženec pa pravico
odgovoriti njima.
(4) Zadnjo besedo ima vselej
obtoženec.
350. člen
(1) Beseda strank se ne sme omejiti na
določen čas.
(2) Predsednik senata sme po
poprejšnjem opominu ustaviti tistega, ki v svoji besedi žali javni red in
moralo ali žali drugega ali se spušča v ponavljanja ali izvajanja, ki očitno
niso v nobeni zvezi z zadevo. V zapisniku o glavni obravnavi se mora navesti,
da ga je predsednik ustavil in zakaj ga je ustavil.
(3) Kadar zastopa obtožbo več oseb ali
obrambo več zagovornikov, se ti ne smejo ponavljati. Zastopniki obtožbe oziroma
obrambe se morajo sporazumeti o vprašanjih, o katerih bodo govorili.
(4) Po vseh končanih govorih mora
predsednik senata vprašati, ali želi še kdo kaj povedati.
(5) Določbo tretjega odstavka 294. člena
Kazenskega zakonika o omilitvi kazni je mogoče uporabiti le v primerih, ko je
obdolženec do konca glavne obravnave preprečil nadaljnje izvrševanje kaznivih
dejanj v hudodelski združbi ali kaznivega dejanja hudodelskega združevanja, ali
če je do konca glavne obravnave razkril podatke, ki so pomembni za preiskovanje
in dokazovanje že storjenih kaznivih dejanj.
351. člen
(1) Če senat po končanih izvajanjih
strank ne spozna, da bi bilo treba izvesti še kakšne dokaze, naznani predsednik
senata, da je glavna obravnava končana.
(2) Nato se senat umakne k posvetovanju
in glasovanju, da izreče odločbo.
352. člen
(1) Senat s sklepom zavrže obtožnico:
1)    
če je tekel postopek brez zahteve upravičenega
tožilca;
2)    
če ni potrebnega predloga oškodovanca ali
dovoljenja pristojnega državnega organa, ali če je pristojni državni organ
umaknil dovoljenje;
3)    
če so podane druge okoliščine ki začasno
preprečujejo pregon.
(2) Sklep o zavrženju obtožnice lahko
izda senat tudi po preloženi glavni obravnavi.
XXII. poglavje
SODBA
1. Izrekanje sodbe
353. člen
(1) Če sodišče med posvetovanjem ne spozna,
da bi bilo treba za dopolnitev postopka ali za razjasnitev posameznih vprašanj
na novo začeti glavno obravnavo, izreče sodbo.
(2) Sodba se izreče in razglasi v
imenu ljudstva.
354. člen
(1) Sodba se sme nanašati samo na
osebo, ki je obtožena, in samo na dejanje, ki je predmet obtožbe, obsežene v
vloženi oziroma na glavni obravnavi spremenjeni ali razširjeni obtožnici.
(2) Sodišče ni vezano na predloge
tožilca glede pravne presoje dejanja.
355. člen
(1) Sodišče opre sodbo samo na dejstva
in dokaze, ki so bili pretreseni na glavni obravnavi.
(2) Sodišče mora vestno pretehtati
vsak dokaz posebej in v zvezi z drugimi dokazi in na podlagi take presoje
storiti sklep, ali je kakšno dejstvo dokazano ali ne.
2. Vrste sodb
356. člen
(1) S sodbo se obtožba zavrne ali se
obtoženec oprosti obtožbe ali pa spozna za krivega.
(2) Če obsega obtožba več kaznivih
dejanj, se v sodbi izreče, ali se obtožba zavrne in glede katerih dejanj; ali
se obtoženec oprosti obtožbe in glede katerih dejanj; ali se spozna za krivega
in za katera dejanja.
357. člen
Sodbo, s katero zavrne obtožbo, izreče
sodišče:
1)    
če je tožilec v času od začetka do konca glavne
obravnave umaknil obtožbo;
2)    
če je oškodovanec umaknil predlog;
3)    
če je bil obtoženec za isto dejanje že
pravnomočno obsojen, oproščen obtožbe ali je bil postopek zoper njega s sklepom
pravnomočno ustavljen;
4)    
če je bil obtožencu odpuščen pregon z amnestijo
ali pomilostitvijo ali če kazenski pregon ni več dopusten zaradi zastaranja ali
če so podane druge okoliščine, ki izključujejo kazenski pregon.
358. člen
Sodbo, s katero oprosti obtoženca obtožbe,
izreče sodišče:
1)    
če dejanje, za katero je obtožen, po zakonu ni
kaznivo dejanje;
2)    
če so podane okoliščine, ki izključujejo krivdo
ali kaznivost;
3)    
če ni dokazano, da je obtoženec storil dejanje,
katerega je obtožen;
4)    
ali če je podana nesorazmernost med majhnim
pomenom kaznivega dejanja (njegova nevarnost je neznatna zaradi narave ali teže
dejanja ali zaradi tega, ker so škodljive posledice neznatne ali jih ni ali
zaradi drugih okoliščin, v katerih je bilo storjeno in zaradi nizke stopnje
storilčeve krivde ali zaradi njegovih osebnih okoliščin) ter posledicami, ki bi
jih povzročila obsodba.
359. člen
(1) V sodbi, s katero spozna obtoženca
za krivega, izreče sodišče:
1)    
katerega dejanja ga spozna za krivega. Pri tem
navede dejstva in okoliščine, ki so znaki kaznivega dejanja, in tiste od
katerih je odvisna uporaba posamezne določbe kazenskega zakona;
2)    
zakonsko označbo kaznivega dejanja in katere
določbe kazenskega zakona je uporabilo;
3)    
na kakšno kazen se obtoženec obsodi ali se mu
po določbah kazenskega zakona odpusti kazen;
4)    
odločbo o pogojni obsodbi;
5)    
odločbo o varnostnih ukrepih in o odvzemu
premoženjske koristi;
6)    
odločbo o vštetju pripora ali že prestane
kazni;
7)    
odločbo o stroških kazenskega postopka, o
premoženjskopravnem zahtevku in o tem, ali naj se pravnomočna sodba objavi v
tisku oziroma po radiu ali televiziji.
(2) Če je obtoženec obsojen na denarno
kazen, se v sodbi navede rok, v katerem mora denarno kazen plačati in način,
kako se izvrši denarna kazen, če se tudi prisilno ne more izterjati.
(3) Sodišče lahko
v sodbi odloči tudi o načinu izvršitve kazni.
(4) V primeru objave sodbe po 7. točki
prvega odstavka tega člena se objavijo le naslednji osebni podatki iz izreka
sodbe: ime in priimek, datum rojstva, naslov stalnega, začasnega ali drugega
prebivališča ter državljanstvo obtoženca.
3. Razglasitev sodbe
360. člen
(1) Ko sodišče izreče sodbo, jo
predsednik senata takoj razglasi. Če sodišče po končani glavni obravnavi ne
more izreči sodbe še isti dan, odloži razglasitev sodbe največ za tri dni in
določi, kdaj in kje bo razglašena.
(2) Predsednik senata prebere javno v
navzočnosti strank, njihovih zakonskih zastopnikov, pooblaščencev in
zagovornika izrek sodbe in pove na kratko njene razloge.
(3) Sodba se razglasi tudi tedaj, če
stranka, zakoniti zastopnik, pooblaščenec ali zagovornik ni navzoč. Senat sme
odrediti, da predsednik senata obtožencu, ki ni navzoč, sodbo ustno naznani ali
da se mu sodba samo vroči.
(4) Če je bila javnost glavne
obravnave izključena, se izrek sodbe vselej prebere na javnem zasedanju. Senat
odloči, ali naj se in koliko izključi javnost pri razglasitvi razlogov sodbe.
(5) Vsi navzoči poslušajo branje
izreka sodbe stoje.
361. člen
(1) Ob izreku sodbe, s katero je obtoženec
obsojen na kazen zapora, senat na obrazložen predlog tožilca po predhodnem
zaslišanju obtoženca in zagovornika odredi pripor, če je obtoženec že v priporu
pa pripor podaljša, če je podan kakšen razlog iz 1. ali 3. točke prvega
odstavka 201. člena tega zakona. 
(2) Prejšnji odstavek se smiselno uporablja
tudi glede ukrepa približevanja določenemu kraju ali osebi v primeru izreka
pogojne obsodbe z varstvenim nadzorstvom in določenimi navodili prepovedi
približevanja žrtvi ali kakšni drugi osebi ali prepovedi dostopa na posamezne
kraje. 
(3) Pripor senat vselej odpravi in odredi
izpustitev obtoženca, če tožilec pred izrekom sodbe ni predlagal podaljšanja
pripora, če je obtoženec oproščen obtožbe ali spoznan za krivega, pa mu je
odpuščena kazen, če je obsojen samo na denarno kazen ali mu je izrečen sodni
opomin ali pogojna obsodba, če je zaradi vštetja pripora kazen že prestal ali
če je obtožba zavrnjena ali obtožnica zavržena, razen če je zavržena zaradi
nepristojnosti sodišča. 
(4) O odreditvi ali odpravi pripora po
razglasitvi sodbe do njene pravnomočnosti oziroma do nastopa kazni odloča senat
sodišča prve stopnje (šesti odstavek 25. člena). Pripor odredi na obrazložen
predlog tožilca, odpravi pa po uradni dolžnosti ali na predlog strank po
zaslišanju državnega tožilca, če teče postopek na njegovo zahtevo. 
(5) O odreditvi, podaljšanju ali odpravi
pripora iz prejšnjih odstavkov tega člena senat odloči s posebnim sklepom.
Pritožba zoper ta sklep ne zadrži njegove izvršitve. 
(6) Pripor, ki je bil odrejen ali podaljšan
po določbah prejšnjih odstavkov tega člena, sme trajati do nastopa kazni,
vendar najdalj do izteka kazni, izrečene v sodbi sodišča prve stopnje. 
(7) Kadar izreče sodišče kazen zapora, se
sme obtoženec, ki je v priporu, oddati na podlagi sklepa predsednika senata še
pred pravnomočnostjo sodbe v zavod za prestajanje kazni zapora, če to sam
zahteva.
362. člen
(1) Po razglasitvi sodbe pouči predsednik
senata upravičence do pritožbe (367. člen) o pravici do pritožbe in o dolžnosti
predhodne napovedi pritožbe ter da se bo štelo, da so se odpovedali pravici do
pritožbe, če najkasneje v osmih dneh od dneva razglasitve sodbe pritožbe ne
bodo napovedali. Pouk se vnese v zapisnik o glavni obravnavi.
(2) Če je obtožencu izrečena pogojna
obsodba, ga predsednik opozori na pomen pogojne obsodbe in na pogoje, ki se jih
mora držati.
(3) Upravičencu do pritožbe, ki ni bil
navzoč pri razglasitvi sodbe, se pošlje prepis izreka sodbe, s poukom iz prvega
odstavka tega člena, s tem, da mu rok za napoved pritožbe teče od vročitve
prepisa izreka sodbe.
(4) Predsednik senata opozori stranke,
da morajo do pravnomočnega konca postopka vsako spremembo naslova sporočiti
sodišču.
4. Pisna izdelava in vročitev sodbe
363. člen
(1) Razglašena sodba mora biti pisno
izdelana v petnajstih dneh po razglasitvi, če je obtoženec v priporu, v ostalih
primerih pa v tridesetih dneh. Če sodba ni izdelana v tem roku, mora predsednik
senata obvestiti predsednika sodišča, zakaj to ni bilo storjeno. Predsednik
sodišča ukrene, kar je potrebno, da se sodba čimprej izdela.
(2) Sodbo, ki se
izdela v fizični obliki, lastnoročno podpiše predsednik senata. Sodbo, ki se
izdela v elektronski obliki, podpiše predsednik senata s svojim elektronskim
podpisom.
(3) Sodba, ki je
bila izdana v fizični ali elektronski obliki, se strankam vroči v overjenem
prepisu, elektronskem (skeniranem) prepisu ali elektronski obliki.
(4) Overjen prepis sodbe, elektronski
(skeniran) prepis ali elektronska oblika sodbe se vroči tožilcu, obtožencu in
zagovorniku pa v skladu s 120. členom tega zakona. Če je obtoženec v priporu,
morajo biti overjeni prepisi sodbe, elektronski (skeniran) prepis ali
elektronska oblika sodbe odposlani v roku iz prvega odstavka tega člena.
(5) Obtožencu, zasebnemu tožilcu in
oškodovancu kot tožilcu se vroči sodba s poukom o pravici do pritožbe.
(6) Overjen prepis sodbe, elektronski
(skeniran) prepis ali elektronsko obliko sodbe s poukom o pravici do pritožbe
vroči sodišče oškodovancu, če ima pravico do pritožbe, osebi, kateri je s to
sodbo vzet predmet (drugi odstavek 73. člena kazenskega zakonika), ter pravni
osebi, kateri je izrečen odvzem premoženjske koristi. Oškodovancu, ki nima
pravice do pritožbe, vroči overjen prepis sodbe, elektronski (skeniran) prepis
ali elektronsko obliko sodbe v primerih iz drugega odstavka 61. člena tega
zakona s poukom, da ima pravico zahtevati vrnitev v prejšnje stanje.
Pravnomočna sodba se vroči oškodovancu, če to zahteva, v vsakem primeru pa, če je bila izrečena pogojna obsodba z
varstvenim nadzorstvom in določenim navodilom prepovedi približevanja žrtvi (7.
točka tretjega odstavka 65. člena Kazenskega zakonika) ali če je bil
izrečen varnostni ukrep prepovedi približevanja ali komuniciranja z žrtvijo (4.
točka 69. člena Kazenskega zakonika).
(7) Če je sodišče po določbah o odmeri
enotne kazni za kazniva dejanja v steku izreklo kazen in pri tem upoštevalo
tudi sodbe, ki so jih izdala druga sodišča, pošlje overjen prepis, elektronski
(skeniran) prepis ali elektronsko obliko pravnomočne sodbe tem sodiščem.
(8) Določbe tega člena o tem, v kakšni obliki
se izdela in vroči ali pošlje sodba, se smiselno uporabljajo pri vseh vrstah
sodnih odločb.
364. člen
(1) Pisno izdelana sodba se mora
popolnoma ujemati s sodbo, ki je bila razglašena. Sodba mora imeti uvod, izrek
in obrazložitev.
(2) Uvod sodbe obsega: navedbo, da se
sodba izreka v imenu ljudstva, naslov sodišča, ime in priimek predsednika in
članov senata ter zapisnikarja, ime in priimek obtoženca, kaznivo dejanje, za
katero je bil obtožen, ali je bil navzoč na glavni obravnavi, dan glavne
obravnave, ali je bila glavna obravnava javna, ime in priimek tožilca,
zagovornika, zakonitega zastopnika in pooblaščenca, ki so bili navzoči na
glavni obravnavi, in dan razglasitve izrečene sodbe.
(3) Izrek sodbe obsega osebne podatke
o obtožencu (prvi odstavek 227. člena) in odločbo, s katero se obtoženec spozna
za krivega dejanja, katerega je obtožen, s katero se oprosti obtožbe za to
dejanje ali s katero se obtožba zavrne.
(4) Če je obtoženec spoznan za
krivega, mora izrek sodbe obsegati vse potrebne podatke, ki so navedeni v 359.
členu tega zakona, če pa je oproščen obtožbe ali je obtožba zavrnjena, mora
izrek sodbe obsegati opis dejanja, katerega je bil obtožen, ter odločbo o
stroških kazenskega postopka in o premoženjskopravnem zahtevku, če je bil
podan.
(5) Če gre za stek kaznivih dejanj,
navede sodišče v izreku sodbe kazni, ki jih je določilo za vsako posamezno
kaznivo dejanje, nato pa kazen, ki jo je izreklo za vsa dejanja v steku.
(6) V obrazložitvi sodbe navede
sodišče razloge za vsako posamezno točko sodbe.
(7) Sodišče navede določno in
popolnoma, katera dejstva šteje za dokazana ali nedokazana in iz katerih
razlogov. Pri tem navede zlasti, kako presoja verodostojnost protislovnih
dokazov, iz katerih razlogov ni ugodilo posameznim predlogom strank, in kateri
razlogi so bili za sodišče odločilni pri reševanju pravnih vprašanj, zlasti pri
ugotavljanju, ali sta podana kaznivo dejanje in kazenska odgovornost obtoženca
in pri uporabi posameznih določb kazenskega zakona glede obtoženca in njegovega
dejanja.
(8) Če se obtoženec obsodi na kazen,
je treba v obrazložitvi povedati, katere okoliščine je sodišče upoštevalo pri
odmeri kazni. Sodišče mora posebej obrazložiti, kateri razlogi so bili zanj
odločilni, ko je spoznalo, da je treba kazen omiliti, obtožencu kazen odpustiti
ali izreči pogojno obsodbo ali da je treba izreči varnostni ukrep ali odvzem
premoženjske koristi.
(9) Če se obtoženec oprosti obtožbe,
je treba v obrazložitvi navesti zlasti, iz katerih razlogov iz 358. člena tega
zakona se oprošča.
(10) V obrazložitvi sodbe, s katero
zavrne obtožbo, se sodišče ne spušča v presojo glavne stvari, temveč se omeji
samo na razloge za zavrnitev obtožbe.
365. člen
(1) Pomote v imenih in številkah ter
druge očitne pisne in računske pomote, pomanjkljivosti glede oblike in
neskladnosti pisno izdelane sodbe z izvirnikom popravi s posebnim sklepom
predsednik senata na zahtevo strank ali po uradni dolžnosti.
(2) Če se pisno izdelana sodba in njen
izvirnik ne ujemata glede podatkov iz 1. do 5. in 7. točke prvega odstavka 359.
člena tega zakona, se sklep o popravku vroči osebam, ki so naštete v 363. členu
tega zakona. V tem primeru teče rok za pritožbo zoper sodbo od dneva vročitve
tega sklepa, zoper katerega ni posebne pritožbe.
C. POSTOPEK S PRAVNIMI SREDSTVI
XXIII. poglavje
REDNA PRAVNA SREDSTVA
1. Pritožba zoper sodbo sodišča prve
stopnje
a) Pravica do pritožbe
366. člen
(1) Zoper sodbo, izdano na prvi stopnji, se
smejo upravičenci pritožiti v 30 dneh od vročitve
prepisa sodbe.
(2) Pravočasna pritožba upravičenca
zadrži izvršitev sodbe.
367. člen
(1) Pravico do pritožbe imajo stranke,
zagovornik, obtoženčev zakoniti zastopnik in oškodovanec.
(2) V korist obtoženca se smejo
pritožiti tudi njegov zakonec oziroma oseba, s katero živi v zunajzakonski
skupnosti, krvni sorodnik v ravni vrsti, posvojitelj, posvojenec, brat, sestra
in rejnik. Rok za pritožbo teče tudi v tem primeru od dneva, ko je bil prepis
sodbe vročen obtožencu oziroma njegovemu zagovorniku (četrti odstavek 120.
člena).
(3) Državni tožilec se sme pritožiti
tako v škodo kakor tudi v korist obtoženca.
(4) Oškodovanec
sme izpodbijati sodbo, s katero je sodišče zavrnilo obtožbo (357. člen),
oprostilo obtoženca obtožbe (358. člen), sodbo, s katero je sodišče
obtoženca spoznalo za krivega, pa sme izpodbijati le glede odločbe o
premoženjskopravnem zahtevku (7. točka prvega odstavka 359. člena), objavi
pravnomočne sodbe in odločbe o stroških. Če je državni tožilec prevzel pregon
od oškodovanca kot tožilca (drugi odstavek 63. člena), se sme oškodovanec
pritožiti iz vseh razlogov, iz katerih se sme izpodbijati sodba
(370. člen).
(5) Pritoži se lahko tudi oseba,
kateri je bil vzet predmet (drugi odstavek 73. člena kazenskega zakonika) ali
kateri je bila odvzeta premoženjska korist, pridobljena s kaznivim dejanjem (75.,
77.a in 77.b člen kazenskega zakonika), in pravna oseba, kateri je bil izrečen
odvzem premoženjske koristi (77. člen kazenskega zakonika).
(6) Zagovornik in osebe iz drugega
odstavka tega člena se smejo pritožiti tudi brez posebnega obtoženčevega
pooblastila, vendar ne proti njegovi volji.
368. člen
(1) Upravičenci do pritožbe (367. člen)
morajo pritožbo napovedati. Pritožbo lahko napovejo takoj po razglasitvi sodbe
oziroma po pouku o pravici do pritožbe (prvi odstavek 362. člena), najkasneje
pa v osmih dneh od dneva razglasitve sodbe, oziroma od vročitve prepisa izreka
sodbe, če niso bili navzoči pri razglasitvi sodbe (tretji odstavek 362. člena).
(2) Če upravičenec do pritožbe v zakonskem
roku pritožbe ne napove, se, razen v primeru iz četrtega odstavka tega člena, šteje,
da se je odpovedal pravici do pritožbe.
(3) Če nihče od upravičencev do pritožbe
(367. člen) pritožbe ne napove, ni potrebno, da bi pisno izdelana sodba
vsebovala obrazložitev.
(4) Če je bila obdolžencu izrečena zaporna
kazen, napoved pritožbe ni potrebna. V tem primeru mora biti pisno izdelana
sodba vselej obrazložena.
(5) Obtoženec, tožilec in oškodovanec se
lahko odpovejo pravici do pritožbe od razglasitve sodbe do izteka roka za
pritožbo. Če je bila obtožencu izrečena zaporna kazen, pa se sme obtoženec
pravici do pritožbe odpovedati šele, ko mu je bila sodba vročena. Dokler
sodišče druge stopnje ne izda odločbe, lahko pritožniki že podano pritožbo
umaknejo. Odpoved pritožbe in umik pritožbe se ne moreta preklicati.
b) Vsebina pritožbe
369. člen
(1) Pritožba mora obsegati:
1)    
navedbo sodbe, zoper katero se podaja pritožba;
2)    
razlog za izpodbijanje (370. člen);
3)    
obrazložitev pritožbe;
4)    
predlog, da se izpodbijana sodba popolnoma ali
deloma razveljavi ali spremeni;
5)    
na koncu podpis osebe, ki se pritožuje.
(2) Če se je zoper sodbo pritožil
obtoženec ali kdo iz drugega odstavka 367. člena tega zakona, ali če se je
zoper sodbo pritožil oškodovanec, oškodovanec kot tožilec ali zasebni tožilec,
ki nima pooblaščenca, pa pritožba ni sestavljena v skladu z določbami prejšnjega
odstavka, zahteva sodišče prve stopnje od pritožnika, naj jo v določenem roku
dopolni s pisno vlogo ali na zapisnik pri tem sodišču. Če pritožnik tej zahtevi
ne ustreže in pritožba ne vsebuje podatkov iz 2., 3. ali 5. točke prejšnjega
odstavka, jo sodišče zavrže. Če pa pritožba ne vsebuje podatka iz 1. točke
prejšnjega odstavka, jo zavrže samo, če ne more ugotoviti, na katero sodbo se
nanaša. Če je pritožba podana v korist obtoženca in se da dognati, na katero
sodbo se nanaša, jo sodišče vendarle pošlje sodišču druge stopnje; če pa se to
ne da ugotoviti, jo zavrže.
(3) Če se je zoper sodbo pritožil
oškodovanec, oškodovanec kot tožilec ali zasebni tožilec, ki ima pooblaščenca,
ali državni tožilec, pa pritožba ne vsebuje podatkov iz 2., 3. ali 5. točke
prvega odstavka tega člena in se ne da dognati, na katero sodbo se nanaša, jo
sodišče zavrže.
(4) V pritožbi sme navajati pritožnik
nova dejstva in nove dokaze, vendar pa mora povedati razloge, zakaj jih ni
navedel že prej. Ko se sklicuje na nova dejstva, mora navesti dokaze, s
katerimi naj bi se ta dejstva dokazala; ko se sklicuje na nove dokaze, pa mora
navesti dejstva, ki jih s temi dokazi želi dokazati.
c) Razlogi, s katerimi se sme sodba
izpodbijati
370. člen
(1) Sodba se sme izpodbijati:
1)    
zaradi bistvene kršitve določb kazenskega
postopka;
2)    
zaradi kršitve kazenskega zakona;
3)    
zaradi zmotne ali nepopolne ugotovitve
dejanskega stanja;
4)    
zaradi odločbe o kazenskih sankcijah, o odvzemu
premoženjske koristi, o stroških kazenskega postopka, o premoženjskopravnih
zahtevkih in zaradi odločbe o objavi sodbe v tisku, po radiu ali po televiziji.
(2) Sodba, izrečena na podlagi sprejetega
priznanja krivde in sporazuma o priznanju krivde se ne sme izpodbijati iz
razloga po 3. točki prejšnjega odstavka, sodba, izrečena na podlagi sklenjenega
sporazuma o priznanju krivde pa ne zaradi odločb iz 4. točke prejšnjega
odstavka, če je sodba izrečena v skladu s pogoji, ki jih je državni tožilec
določil za priznanje krivde v obtožnici ali s sklenjenim sporazumom o priznanju
krivde.
371. člen
(1) Bistvena kršitev določb kazenskega
postopka je podana:
1)    
če je bilo sodišče nepravilno sestavljeno ali
če je pri izrekanju sodbe sodeloval sodnik ali sodnik porotnik, ki ni sodeloval
na glavni obravnavi ali je bil s pravnomočno odločbo izločen iz sojenja;
2)    
če je na glavni obravnavi sodeloval sodnik ali
sodnik porotnik, ki bi bil moral biti izločen (1. do 5. točka prvega odstavka
in 1. do 3. točka drugega odstavka 39. člena);
3)    
če je bila glavna obravnava opravljena brez
oseb, katerih navzočnost na glavni obravnavi je po zakonu obvezna, ali če je
bil obdolženec, zagovornik, oškodovanec kot tožilec ali zasebni tožilec kljub
svoji zahtevi prikrajšan za pravico uporabljati pri preiskovalnih in drugih
sodnih dejanjih ali na glavni obravnavi svoj jezik in v svojem jeziku
spremljati njen potek (8. člen), ali če so bile prekršene določbe o
nenadzorovanem in učinkovitem posvetovanju obdolženca z zagovornikom (74. člen);
4)    
če je bila v nasprotju z zakonom izključena
javnost glavne obravnave;
5)    
če je sodišče prekršilo predpise kazenskega
postopka o vprašanju, ali je podana obtožba upravičenega tožilca, ali je podan
predlog oškodovanca ali dovoljenje pristojnega državnega organa;
6)    
če je sodbo izdalo sodišče, ki zaradi stvarne
nepristojnosti ne bi smelo soditi v tej stvari, ali če je sodišče nepravilno
zavrnilo obtožbo zaradi stvarne nepristojnosti;
7)    
če sodišče s svojo sodbo ni popolnoma rešilo
predmeta obtožbe;
8)    
če se sodba opira na dokaz, ki je bil
pridobljen s kršitvijo z ustavo določenih človekovih pravic in temeljnih
svoboščin ali na dokaz, na katerega se po določbah tega zakona sodba ne more
opirati, ali na dokaz, ki je bil pridobljen na podlagi takega nedovoljenega
dokaza;
9)    
če je bila obtožba prekoračena (prvi odstavek
354. člena);
10) 
če je bil s sodbo prekršen 385. člen tega
zakona;
11) 
če je izrek sodbe nerazumljiv, če nasprotuje
sam sebi ali razlogom sodbe; ali če sodba sploh nima razlogov ali če v njej
niso navedeni razlogi o odločilnih dejstvih ali so ti razlogi popolnoma nejasni
ali v precejšnji meri s seboj v nasprotju; ali če je o odločilnih dejstvih
precejšnje nasprotje med tem, kar se navaja v razlogih sodbe o vsebini listin
ali zapisnikov o izpovedbah v postopku, in med samimi temi listinami oziroma
zapisniki.
(2) Bistvena kršitev določb kazenskega
postopka je podana tudi, če sodišče med pripravo glavne obravnave ali med
glavno obravnavo ali pri izdaji sodbe ni uporabilo kakšne določbe tega zakona
ali jo je uporabilo nepravilno ali če je na glavni obravnavi prekršilo pravice
obrambe, pa je to vplivalo ali moglo vplivati na zakonitost in pravilnost
sodbe.
372. člen
Kršitev kazenskega zakona je podana, če je
kazenski zakon prekršen v vprašanju:
1)    
ali je dejanje, zaradi katerega se obtoženec
preganja, kaznivo dejanje;
2)    
ali so podane okoliščine, ki izključujejo krivdo
ali kaznivost;
3)    
ali so podane okoliščine, ki izključujejo
kazenski pregon, zlasti pa, ali je kazenski pregon zastaran ali izključen
zaradi amnestije ali pomilostitve, ali pa je stvar že pravnomočno razsojena;
4)    
ali je bil glede kaznivega dejanja, ki je
predmet obtožbe, uporabljen zakon, ki se ne bi bil smel uporabiti;
5)    
ali je bila z odločbo o kazni, pogojni obsodbi
ali sodnem opominu oziroma z odločbo o varnostnem ukrepu ali o odvzemu
premoženjske koristi prekoračena pravica, ki jo ima sodišče po zakonu;
6)    
ali so bile prekršene določbe o vštevanju
pripora in prestane kazni.
373. člen
(1) Sodba se sme izpodbijati zaradi
zmotne ali nepopolne ugotovitve dejanskega stanja, če je sodišče kakšno
odločilno dejstvo ugotovilo zmotno ali ga sploh ni ugotovilo.
(2) Dejansko stanje je nepopolno
ugotovljeno tudi tedaj, če na to kažejo nova dejstva ali novi dokazi.
374. člen
(1) Sodba oziroma sklep o sodnem
opominu se sme izpodbijati zaradi odločbe o kazni, pogojni obsodbi in sodnem
opominu, če z njo sicer ni bila prekoračena zakonska pravica (5. točka 372.
člena), vendar sodišče ni pravilno odmerilo kazni glede na okoliščine, ki
vplivajo na to, ali naj bo kazen večja ali manjša, in zaradi tega, ker je
sodišče uporabilo določbe o omilitvi kazni, o odpustitvi kazni, o pogojni
obsodbi ali o sodnem opominu ali ker teh določb ni uporabilo, čeprav so bili za
to podani zakonski pogoji. V primeru iz tretjega odstavka 359. člena tega
zakona pa se sme odločba o kazni izpodbijati tudi iz razloga, ker sodišče ni
pravilno odločilo o načinu njene izvršitve.
(2) Odločba o varnostnem ukrepu ali o
odvzemu premoženjske koristi se sme izpodbijati tudi, če sicer ne gre za
kršitev zakona iz 5. točke 372. člena tega zakona, pač pa je sodišče nepravilno
izdalo to odločbo ali ni izreklo varnostnega ukrepa oziroma odvzema
premoženjske koristi, čeprav so bili za to podani zakonski pogoji.
(3) Odločba o stroških kazenskega
postopka se sme izpodbijati, če je sodišče o njih odločilo nepravilno ali v
nasprotju z določbami tega zakona.
(4) Odločba o premoženjskopravnih
zahtevkih ter odločba o objavi sodbe v tisku, po radiu ali televiziji se sme
izpodbijati, če je sodišče o teh vprašanjih odločilo v nasprotju z določbami
zakona.
d) Postopek s pritožbo
375. člen
(1) Pritožba se poda pri sodišču, ki
je izreklo sodbo na prvi stopnji, v zadostnem številu izvodov za sodišče ter za
nasprotno stranko in zagovornika, da nanjo odgovorita.
(2) Prepozno (389. člen) in
nedovoljeno (390. člen) pritožbo zavrže s sklepom predsednik senata sodišča
prve stopnje.
376. člen
Izvod pritožbe vroči sodišče prve stopnje
nasprotni stranki (120. in 121. člen), ki sme nato v 15 dneh po njenem prejemu podati sodišču odgovor na pritožbo.
Pritožbo in odgovor z vsemi spisi predloži sodišče prve stopnje sodišču druge
stopnje.
377. člen
(1) Ko dobi sodišče druge stopnje
spise s pritožbo, se spisi v skladu s sodnim redom dodelijo sodniku
poročevalcu. 
 (2) Sejo senata na predlog sodnika
poročevalca razpiše predsednik senata.
(3) Sodnik poročevalec si po potrebi
lahko preskrbi od sodišča prve stopnje poročilo o kršitvah določb kazenskega
postopka; lahko pa se preko tega sodišča ali preko preiskovalnega sodnika
sodišča, na katerega območju je treba opraviti dejanje, ali na kakšen drug
način prepriča o navedbah v pritožbi, ki se tičejo novih dokazov in novih
dejstev, ali si od drugih organov ali pravnih oseb preskrbi potrebna poročila
ali spise. Sodnik poročevalec
z vsebino pridobljenega gradiva seznani vse stranke in zagovornike ter
oškodovanca, ki se je pritožil zoper sodbo in jim določi rok, v katerem se lahko
izjavijo o gradivu. Po tem odstavku lahko postopa tudi senat na seji ali
obravnavi.
(4) Če sodnik poročevalec ugotovi, da
so v spisih zapisniki in obvestila iz 83. člena tega zakona, pošlje spise
sodišču prve stopnje pred sejo senata na drugi stopnji, da izda predsednik
senata na prvi stopnji sklep o njihovi izločitvi iz spisov in jih po
pravnomočnosti sklepa v zaprtem ovitku izroči preiskovalnemu sodniku, da jih
hrani ločeno od drugih spisov.
378. člen
(1) Sodišče o
seji in sestavi senata
obvesti vse stranke, zagovornike in oškodovanca, ki se je pritožil zoper sodbo,
če katerikoli izmed njih zahteva, da je o seji ali sestavi senata obveščen ali če predsednik senata oziroma senat
oceni, da je njihova navzočnost na seji koristna za razjasnitev stvari.
(2) Če je obtoženec v priporu ali
prestaja kazen in se želi udeležiti seje senata, mu je to potrebno omogočiti.
(3) Sejo
senata vodi predsednik senata. Seja se začne s poročilom sodnika poročevalca o
stanju stvari in predstavitvijo pritožb, ki se bodo obravnavale. Če je stranka
ali oškodovanec, ki je vložil pritožbo, na seji navzoč, predstavi glavne
poudarke vložene pritožbe, nasprotna stranka pa lahko poda odgovor na pritožbo.
Senat lahko zahteva od strank in oškodovanca, ki so navzoči na seji, potrebna
pojasnila glede na njihove navedbe in v zvezi z navedbami v pritožbi ter v
odgovoru na pritožbo. Strankam in oškodovancu se lahko na njihov obrazložen
predlog dovoli, da v dopolnitev pritožbenih navedb preberejo posamezne spise
ali listine iz spisa oziroma da se vpogleda v določeno spisovno gradivo. Po
zaključenih nastopih strank predsednik senata naznani, da je seja končana in se
senat umakne k posvetovanju in glasovanju.
(4) Če
stranke ali oškodovanec, ki se je pritožil zoper sodbo, ki so bili v redu
obveščeni, ne pridejo, to ni ovira, da senat ne bi imel seje. Če obtoženec ali
oškodovanec ki se je pritožil zoper sodbo, ni sporočil sodišču spremembe
prebivališča ali naslova, ima senat lahko sejo, čeprav obtoženec ali
oškodovanec o njej ni bil obveščen.
(5) Senat lahko sklene, da bo po seji, o
kateri so bile v redu obveščene stranke in zagovorniki, svojo odločitev
razglasil. Razglasitev poteka tako, da sodnik poročevalec prebere izrek odločbe
in pove na kratko njene razloge.
(6) Na seji senata, na kateri so navzoče
stranke, se sme izključiti javnost samo pod pogoji, ki so določeni v tem zakonu
(členi 295 do 297).
(7) Zapisnik o seji senata se
priključi spisom sodišča prve in druge stopnje.
(8) Če je sodišče
druge stopnje opravilo sejo senata, o kateri so bile stranke in oškodovanec, ki
se je pritožil zoper sodbo, v redu obveščeni, razglasitev odločitve pa je bila
odložena, o dnevu in kraju razglasitve ni potrebno ponovno obveščati strank in
oškodovanca, ki na seji niso bil navzoči.
(9) Sklepi iz
389. in 390. člena tega zakona se smejo izdati tudi brez obvestila strank
in oškodovanca, ki se je pritožil zoper sodbo, o seji senata.
379. člen
(1) Sodišče druge stopnje odloči na
seji senata ali na podlagi opravljene obravnave.
(2) Ali naj se opravi obravnava,
odloči sodišče druge stopnje na seji senata.
380. člen
(1) Če je
treba zaradi zmotne ali nepopolne ugotovitve dejanskega stanja ponoviti že prej
izvedene dokaze ali izvesti nove dokaze, se pred sodiščem druge stopnje opravi
obravnava. Sodišče druge stopnje sme zadevo vrniti v novo glavno obravnavo
sodišču prve stopnje le, če o zadevi ne more odločiti samo, ker za to obstajajo
upravičeni pravni ali dejanski razlogi, ki jih mora sodišče druge stopnje
posebej obrazložiti.
(2) Na obravnavo pred sodiščem druge
stopnje se povabijo obtoženec in njegov zagovornik, tožilec, oškodovanec,
zakoniti zastopniki in pooblaščenci oškodovanca, oškodovanca kot tožilca in
zasebnega tožilca in pa tiste priče in izvedenci, za katere sodišče na predlog
strank ali po uradni dolžnosti sklene, da jih je potrebno zaslišati.
(3) Če je obtoženec v priporu ali
prestaja kazen, ukrene predsednik senata sodišča druge stopnje, kar je treba,
da se privede na obravnavo.
(4) Če oškodovanec kot tožilec ali
zasebni tožilec ne pride na obravnavo pred sodiščem druge stopnje, se ne
uporabi drugi odstavek 306. člena tega zakona.
381. člen
(1) Obravnava pred sodiščem druge
stopnje se začne s poročilom poročevalca, ki razloži stanje stvari, ne da bi
dal svoje mnenje o utemeljenosti pritožbe.
(2) Na predlog ali po uradni dolžnosti
se prebere sodba ali del sodbe, na katerega se nanaša pritožba, po potrebi pa
tudi zapisnik o glavni obravnavi.
(3) Nato se pozove pritožnik, naj
obrazloži pritožbo, za njim pa nasprotnik, naj mu odgovori. Obtoženec in njegov
zagovornik imata vselej zadnjo besedo.
(4) Če so bile na seji senata, na kateri je
bilo odločeno, da se opravi obravnava, navzoče vse stranke in zagovorniki, o
seji pa je bil obveščen tudi oškodovanec, se obravnava začne z zaslišanjem
obtoženca.
(5) Stranke
smejo na obravnavi navajati nove dokaze in nova dejstva.
(6) Tožilec
sme glede na izid obravnave popolnoma ali deloma umakniti obtožnico ali jo
spremeniti v obtoženčevo korist. Če državni tožilec popolnoma umakne obtožnico,
ima oškodovanec pravice, ki jih določa 61. člen tega zakona.
382. člen
Če ni v prejšnjih členih določeno kaj
drugega, se določbe o glavni obravnavi pred sodiščem prve stopnje smiselno
uporabljajo tudi v postopku pred sodiščem druge stopnje.
e) Meje preizkusa sodbe sodišča prve
stopnje
383. člen
(1) Sodišče druge stopnje preizkusi
sodbo v tistem delu, v katerem se izpodbija s pritožbo, vendar pa mora vselej,
razen če se je pritožil zgolj oškodovanec (četrti odstavek
367. člena tega zakona), po uradni dolžnosti
preizkusiti:
1)    
ali je podana kršitev določb kazenskega
postopka iz 1., 5., 6. ter 8. do 11. točke prvega odstavka 371. člena tega
zakona in ali je bila glavna obravnava v nasprotju z določbami tega zakona
opravljena v nenavzočnosti obtoženca, če je bila obvezna obramba, pa tudi, ali
je bila glavna obravnava opravljena v nenavzočnosti obtoženčevega zagovornika;
2)    
ali je bil v škodo obtoženca prekršen kazenski
zakon (372. člen).
(2) Če pritožba, ki je podana v korist
obtoženca, ne vsebuje podatkov iz 2. ali 3. točke prvega odstavka 369. člena
tega zakona, se sodišče druge stopnje omeji na preizkus kršitev iz 1. in 2.
točke prejšnjega odstavka in na preizkus odločbe o kazni, varnostnih ukrepih in
odvzemu premoženjske koristi (374. člen).
384. člen
Na kršitev zakona iz 2. točke prvega
odstavka 371. člena tega zakona se sme pritožnik sklicevati v pritožbi samo, če
na kršitev ni mogel opozoriti med glavno obravnavo ali če je nanjo opozoril, pa
je sodišče prve stopnje ni upoštevalo.
385. člen
Če je podana pritožba samo v obtoženčevo
korist, se sodba ne sme spremeniti v njegovo škodo glede pravne presoje dejanja
in kazenske sankcije.
386. člen
Pritožba zaradi zmotne in nepopolne
ugotovitve dejanskega stanja ali zaradi kršitve kazenskega zakona, ki se poda v
korist obtoženca, obsega tudi pritožbo zaradi odločbe o kazenski sankciji in o
odvzemu premoženjske koristi (374. člen).
387. člen
Če sodišče druge stopnje ob pritožbi
kogarkoli ugotovi, da so razlogi, zaradi katerih je odločilo v korist
obtoženca, v korist tudi kateremu od soobtožencev, ki se ni pritožil ali se ni
pritožil v tej smeri, ravna po uradni dolžnosti, kakor da bi se bil pritožil
tudi ta.
f) Odločbe sodišča druge stopnje o
pritožbi
388. člen
(1) Sodišče druge stopnje lahko na
seji senata ali na podlagi obravnave zavrže pritožbo kot prepozno ali kot nedovoljeno;
ali jo zavrne kot neutemeljeno in potrdi sodbo sodišča prve stopnje; ali
razveljavi to sodbo in pošlje zadevo sodišču prve stopnje v novo sojenje in
odločitev; ali pa spremeni sodbo sodišča prve stopnje.
(2) O vseh pritožbah zoper isto sodbo
odloči sodišče druge stopnje z eno odločbo.
389. člen
Pritožba se zavrže s sklepom kot prepozna,
če se ugotovi, da je bila podana po preteku zakonskega roka.
390. člen
Pritožba se zavrže s sklepom kot
nedovoljena, če se ugotovi, da jo je podala oseba, ki nima pravice do pritožbe,
ali oseba, ki se je pritožbi odpovedala, ali če se ugotovi, da je pritožba
umaknjena ali da je bila po umiku pritožba ponovno vložena, ali če pritožba po
zakonu ni dovoljena.
391. člen
Sodišče druge stopnje zavrne s sodbo
pritožbo kot neutemeljeno in potrdi sodbo sodišča prve stopnje, če ugotovi, da
niso podani razlogi, s katerimi se sodba izpodbija, in tudi ne kršitev zakona
iz prvega odstavka 383. člena tega zakona.
392. člen
(1) Sodišče druge stopnje s sklepom
ugodi pritožbi in sodbo sodišča prve stopnje razveljavi ali jo razveljavi po
uradni dolžnosti in vrne zadevo v novo sojenje, če ugotovi, da je podana
bistvena kršitev določb kazenskega postopka, razen primera iz drugega odstavka
tega člena in primerov iz prvega odstavka 394. člena tega zakona, ali če misli,
da je treba zaradi zmotne ali nepopolne ugotovitve dejanskega stanja odrediti
novo glavno obravnavo pred sodiščem prve stopnje.
(2) Če je podana bistvena kršitev
določb kazenskega postopka iz 8. točke prvega odstavka 371. člena tega zakona,
se sodba sodišča prve stopnje ne sme razveljaviti, če bi bila razveljavitev
samo iz tega razloga v škodo obtoženca.
(3) Sodišče druge stopnje razveljavi s
sklepom sodbo sodišča prve stopnje tudi ko sodba ni bila izpodbijana zaradi
zmotne ali nepopolne ugotovitve dejanskega stanja, če nastane pri odločanju o
pritožbi precejšen dvom o resničnosti odločilnih dejstev, ki so bila
ugotovljena v sodbi, zaradi česar misli, da je bilo dejansko stanje zmotno ali
nepopolno ugotovljeno v obtoženčevo škodo.
(4) Sodišče druge stopnje sme
odrediti, da se opravi nova glavna obravnava pri sodišču prve stopnje pred
popolnoma spremenjenim senatom.
(5) V primeru, ko je edini razlog za
razveljavitev sodbe sodišča prve stopnje zmotno ugotovljeno dejansko stanje in
je za pravilno ugotovitev potrebna samo drugačna presoja že ugotovljenih
dejstev, ne pa tudi izvedba novih dokazov ali ponovitev že izvedenih dokazov,
sodišče druge stopnje sodbe sodišča prve stopnje ne razveljavi, ampak ravna po
prvem odstavku 394. člena tega zakona.
(6) Sodišče druge stopnje sme
razveljaviti sodbo sodišča prve stopnje samo deloma, če se dajo posamezni deli
sodbe izločiti brez škode za pravilno razsojo. V takem primeru sme sodišče
druge stopnje za kazniva dejanja iz nerazveljavljenega dela sodbe izreči
kazensko sankcijo.
(7) Če je obtoženec v priporu,
preizkusi sodišče druge stopnje, ali so še dani razlogi za pripor in s sklepom
ugotovi, da so razlogi za pripor še podani ali pa pripor odpravi. Pritožba
zoper sklep ne zadrži njegove izvršitve.
393. člen
Če sodišče druge stopnje pri obravnavi
pritožbe ugotovi, da je podan primer iz prvega odstavka 352. člena tega zakona,
razveljavi s sklepom sodbo sodišča prve stopnje in zavrže obtožnico. Enako
ravna sodišče druge stopnje tudi v primeru, če ugotovi, da okrajno sodišče ni
bilo stvarno pristojno za sojenje, razen če je bila pritožba podana samo v
korist obtoženca.
394. člen
(1) Sodišče druge stopnje s sodbo
ugodi pritožbi in spremeni sodbo sodišča prve stopnje ali jo spremeni po uradni
dolžnosti, če ugotovi, da so bila odločilna dejstva v sodbi sodišča prve
stopnje sicer pravilno ugotovljena, da pa je treba glede na ugotovljeno
dejansko stanje ob pravilni uporabi zakona izreči drugačno sodbo, glede na
stanje stvari pa tudi v primeru kršitve iz 5., 9. in 10. točke prvega odstavka
371. člena tega zakona.
(2) Če sodišče druge stopnje spozna,
da so podani zakonski pogoji za sodni opomin, spremeni s sklepom sodbo sodišča
prve stopnje in izreče sodni opomin.
(3) Če je
obtoženec v priporu, preizkusi sodišče druge stopnje, ali so še dani razlogi za
pripor, in s sklepom ugotovi, da so razlogi za pripor še podani, ali pa pripor
odpravi. Pritožba zoper sklep ne zadrži njegove izvršitve.
(4) Če so zaradi potrditve ali spremembe
sodbe sodišča prve stopnje izpolnjeni pogoji za odreditev pripora po prvem
odstavku 361. člena tega zakona, sodišče druge stopnje o predlogu odloči s
smiselno uporabo določb četrtega do šestega odstavka 361. člena tega zakona.
395. člen
(1) V obrazložitvi sodbe oziroma
sklepa presodi sodišče druge stopnje navedbe pritožbe in navede kršitve zakona,
ki jih je upoštevalo po uradni dolžnosti.
(2) Če se sodba sodišča prve stopnje
razveljavi zaradi bistvenih kršitev določb kazenskega postopka, je treba v
obrazložitvi navesti, katere določbe so bile prekršene in v čem je kršitev
(371. člen).
(3) Če se sodba sodišča prve stopnje
razveljavi zaradi zmotne ali nepopolne ugotovitve dejanskega stanja, je treba
navesti, v čem so pomanjkljivosti pri ugotovitvi dejanskega stanja oziroma
zakaj so novi dokazi in dejstva pomembni za pravilno odločbo in zakaj vplivajo
nanjo.
396. člen
(1) Sodišče druge stopnje vrne vse
spise sodišču prve stopnje z zadostnim številom overjenih prepisov svoje
odločbe, da jih izroči strankam in drugim prizadetim osebam.
(2) Če je obtoženec v priporu, mora
sodišče druge stopnje poslati svojo odločbo s spisi sodišču prve stopnje
najkasneje v treh mesecih od dneva, ko jih je od njega prejelo.
(3) Spise v elektronski obliki sodišče
druge stopnje vrne sodišču prve stopnje po elektronski poti skupaj s svojo
odločbo v elektronski obliki, da jo vroči strankam in drugim prizadetim osebam.
397. člen
(1) Sodišče prve stopnje, ki je dobilo
zadevo v sojenje, vzame za podlago prejšnjo obtožnico. Če je sodba sodišča prve
stopnje deloma razveljavljena, vzame za podlago samo tisti del obtožbe, ki se
nanaša na razveljavljeni del sodbe.
(2) Na novi glavni obravnavi smejo
navajati stranke tudi nova dejstva in predlagati nove dokaze.
(3) Sodišče prve stopnje mora opraviti
vsa procesna dejanja in pretresti vsa sporna vprašanja, na katera je opozorilo
sodišče druge stopnje v svoji odločbi.
(4) Pri izrekanju nove sodbe je
sodišče prve stopnje vezano na prepoved, ki je predpisana v 385. členu tega
zakona.
(5) Če je obtoženec v priporu, mora
senat sodišča prve stopnje ravnati po drugem odstavku 207. člena tega zakona.
(6) Če je bil obtoženec še pred
pravnomočnostjo sodbe oddan v zavod za prestajanje kazni (sedmi odstavek 361.
člena), sme predsednik senata izdati sklep, da se obtoženca vrne v pripor.
2. Pritožba zoper sodbo sodišča druge
stopnje
398. člen
(1) Zoper sodbo sodišča druge stopnje
je dovoljena pritožba na vrhovno sodišče vendar samo v navedenih primerih:
1)    
če je sodišče druge stopnje izreklo kazen dosmrtnega
zapora ali zapora 30 let ali če je potrdilo sodbo sodišča prve stopnje, s
katero je bila izrečena taka kazen;
2)    
če je sodišče druge stopnje na podlagi
opravljene obravnave dejansko stanje ugotovilo drugače kakor sodišče prve
stopnje in na tako ugotovljeno dejansko stanje oprlo svojo sodbo;
3)    
če je sodišče druge stopnje spremenilo sodbo, s
katero je sodišče prve stopnje obtoženca oprostilo obtožbe in izreklo sodbo, s
katero ga je spoznalo za krivega;
4)    
če je sodišče druge stopnje s sodbo tretji
osebi vzelo predmet (drugi odstavek 73. člena Kazenskega zakonika) ali
premoženjsko korist, pridobljeno s kaznivim dejanjem (75., 77.a in 77.b člen
Kazenskega zakonika) ali če je pravni osebi s sodbo izreklo odvzem premoženjske
koristi (77. člen Kazenskega zakonika).
(2) O pritožbi zoper sodbo sodišča
druge stopnje odloča vrhovno sodišče na seji senata po določbah, ki veljajo za
postopek na drugi stopnji. Pred tem sodiščem ni obravnave.
(3) Določbe 387. člena tega zakona se
uporabijo tudi za soobtoženca, ki ni imel pravice pritožiti se zoper sodbo
sodišča druge stopnje.
3. Pritožba zoper sklep
399. člen
(1) Zoper sklepe preiskovalnega
sodnika in zoper druge sklepe sodišča, izdane na prvi stopnji, se smejo stranke
in osebe, katerih pravice so prekršene, pritožiti vselej, kadar ni v tem zakonu
izrecno določeno, da ni pritožbe.
(2) Zoper sklep, ki ga izda senat pred
ali med preiskavo, ni pritožbe, razen če je v tem zakonu drugače določeno.
(3) Sklepi, ki se izdajo za pripravo
glavne obravnave in sodbe, se smejo izpodbijati samo v pritožbi zoper sodbo.
(4) Zoper
sklep vrhovnega sodišča je dovoljena pritožba le, kadar se z njim odredi pripor
(četrti odstavek 394. člena in drugi odstavek 398. člena tega zakona)
ali kadar se z njim izreče denarna kazen zaradi žaljive izjave (prvi, tretji in
peti odstavek 78. člena).
400. člen
(1) Pritožba se poda pri sodišču, ki
je izdalo sklep.
(2) Če ni v tem zakonu drugače
določeno, je treba pritožbo zoper sklep podati v 15 dneh od dne, ko je bil sklep vročen.
401. člen
Če ni v tem zakonu drugače določeno, se z
vložitvijo pritožbe zadrži izvršitev sklepa, zoper katerega je pritožba podana.
402. člen
(1) O pritožbi zoper sklep sodišča
prve stopnje odloča sodišče druge stopnje na seji senata, če ni v tem zakonu
drugače določeno.
(2) O pritožbi zoper sklep
preiskovalnega sodnika odloča senat istega sodišča (šesti odstavek 25. člena),
če ni v tem zakonu drugače določeno.
(3) Ko sodišče odloča o pritožbi,
lahko s sklepom zavrže pritožbo kot prepozno ali kot nedovoljeno ali jo zavrne
kot neutemeljeno ali pa pritožbi ugodi in sklep spremeni ali razveljavi in
zadevo po potrebi pošlje v novo odločitev.
(4) Ko sodišče odloča o pritožbi zoper
sklep o zavrženju obtožnice, sme izreči zavrnilno sodbo, če spozna, da so
podani pogoji za izdajo take sodbe.
(5) Ko sodišče preskuša pritožbo, mora
po uradni dolžnosti paziti, ali je bilo sodišče prve stopnje stvarno pristojno
za sklep oziroma ali je sklep izdal upravičeni organ.
403. člen
(1) Za postopek s pritožbo zoper sklep
se smiselno uporabljajo členi od 367. do 375., prvi, tretji in četrti odstavek 377. člena, 385., 387. in drugi odstavek 388.
člena tega zakona.
(2) Če je vložena pritožba zoper sklep
iz 492. člena tega zakona, se glede obveščanja o seji in sestavi senata uporabljajo določbe 378.
členu tega zakona.
404. člen
Če ni v tem zakonu določeno kaj drugega, se
določbe 399. do 403. člena tega zakona smiselno uporabljajo tudi za vse druge
sklepe, ki se izdajo po tem zakonu.
405. člen
Določbe 365. člena tega zakona se smiselno
uporabljajo tudi za tiste sklepe, zoper katere je dovoljena posebna pritožba.
XXIV. poglavje
IZREDNA PRAVNA SREDSTVA
1. Obnova kazenskega postopka
406. člen
Kazenski postopek, ki je končan s
pravnomočnim sklepom ali s pravnomočno sodbo, se sme na zahtevo upravičenca
obnoviti samo v primerih in ob pogojih, ki jih določa ta zakon.
407. člen
(1) Pravnomočna sodba se sme
spremeniti tudi brez obnove kazenskega postopka:
1)    
če je bilo v dveh ali več sodbah zoper istega
obsojenca pravnomočno izrečenih več kazni, pa niso bile uporabljene določbe o
odmeri enotne kazni za dejanja v steku;
2)    
če je bila pri izreku enotne kazni po določbah
o steku upoštevana kot določena (55. člen kazenskega zakonika) tudi kazen, ki
je bila že zajeta v kazni, izrečeni po določbah o steku v kakšni prejšnji
sodbi;
3)    
če se pravnomočna sodba, s katero je bila za
več kaznivih dejanj izrečena enotna kazen, delno ne bi mogla izvršiti zaradi
amnestije, pomilostitve ali iz. drugih razlogov.
(2) V primeru iz 1. točke prejšnjega
odstavka sodišče z novo sodbo spremeni prejšnje sodbe glede odločbe o kazni in
izreče eno samo kazen. Za novo sodbo je pristojno sodišče prve stopnje, ki je
sodilo v zadevi, v kateri je bila izrečena najstrožja vrsta kazni; pri kaznih
iste vrste tisto sodišče, ki je izreklo najvišjo kazen; če so kazni enake, pa
tisto sodišče, ki je zadnje izreklo kazen.
(3) V primeru iz 2. točke prvega
odstavka tega člena spremeni svojo sodbo sodišče, ki je pri izreku enotne kazni
napačno upoštevalo kazen, že zajeto v kakšni prejšnji sodbi.
(4) V primeru iz 3. točke prvega
odstavka tega člena spremeni sodišče, ki je sodilo na prvi stopnji, prejšnjo
sodbo glede kazni in izreče novo kazen ali pa določi, koliko od kazni, ki je
bila izrečena s prejšnjo sodbo, je treba izvršiti.
(5) Novo
sodbo izda izvenobravnavni sodnik na predlog državnega tožilca, če je tekel
postopek na njegovo zahtevo ali obsojenca. Če je predlog podal državni tožilec,
izvenobravnavni sodnik pred izdajo nove sodbe zasliši obsojenca. Če je predlog
podal obsojenec, izvenobravnavni sodnik pred izdajo nove sodbe posreduje
predlog državnemu tožilcu, ki se lahko do njega opredeli v roku osem dni.
(6) Če so bile v primerih iz 1. in 2.
točke prvega odstavka tega člena pri izreku kazni upoštevane tudi sodbe drugih
sodišče, je treba overjen prepis nove pravnomočne sodbe poslati tudi tem
sodiščem.
408. člen
(1) Če je bila s pravnomočnim sklepom
zahteva za preiskavo zavrnjena zato ker ni bilo zahteve upravičenega tožilca
ali ker ni bilo potrebnega predloga oškodovanca ali dovoljenja državnega
organa, ali ker so bile podane druge okoliščine, ki so začasno preprečevale
pregon, ali če je bila iz enakega razloga obtožnica zavržena, se postopek na
zahtevo upravičenega tožilca nadaljuje, brž ko prenehajo vzroki, zaradi katerih
je bil izdan tak sklep.
(2) Če je bila s pravnomočnim sklepom
obtožnica zavržena zaradi stvarne nepristojnosti sodišča, se postopek nadaljuje
pred stvarno pristojnim sodiščem na zahtevo upravičenega tožilca.
409. člen
Če je bila s pravnomočnim sklepom zahteva
za preiskavo zavrnjena, zato ker ni bil podan utemeljen sum, da je osumljenec
oziroma obdolženec storil kaznivo dejanje, se sme na zahtevo upravičenega
tožilca kazenski postopek znova uvesti, če se predložijo novi dokazi, na
podlagi katerih se senat (šesti odstavek 25. člena) lahko prepriča, da so
izpolnjeni pogoji za uvedbo kazenskega postopka.
410. člen
(1) Kazenski postopek, ki je končan s
pravnomočno sodbo, se sme obnoviti samo v korist obsojenca. Postopek se obnovi:
1)    
če se dokaže, da temelji sodba na ponarejeni
listini ali na krivi izpovedbi priče, izvedenca ali tolmača;
2)    
če se dokaže da je prišlo do sodbe zaradi
kaznivega dejanja sodnika, sodnika porotnika ali osebe, ki je opravljala
preiskovalna dejanja;
3)    
če se navedejo nova dejstva ali predložijo novi
dokazi, ki utegnejo sami zase ali v zvezi s prejšnjimi dokazi povzročiti
oprostitev tistega, ki je bil obsojen, ali pa njegovo obsodbo po milejšem
kazenskem zakonu;
4)    
če je bilo več oseb obsojenih zaradi istega
dejanja, ki ga je mogla storiti samo ena oseba ali samo nekatere od njih;
5)    
če se v primeru obsodbe za nadaljevano kaznivo
dejanje ali za kakšno drugo kaznivo dejanje, ki obsega po zakonu več
istovrstnih dejanj, navedejo nova dejstva ali predložijo novi dokazi, ki kažejo
na to, da obsojenec ni storil dejanja, ki je obseženo s kaznivim dejanjem iz
obsodbe, da pa bi to dejstvo bistveno vplivalo na odmero kazni.
(2) V primerih iz 1. in 2. točke
prejšnjega odstavka se mora dokazati s pravnomočno sodbo, da so bile omenjene
osebe spoznane za krive tistih kaznivih dejanj. Če se postopek zoper te osebe
ne more izvesti, ker so umrle ali ker so podane okoliščine, ki izključujejo
kazenski pregon, se smejo dejstva iz 1. in 2. točke prejšnjega odstavka
dokazovati tudi z drugimi dokazi.
411. člen
(1) Obnovo kazenskega postopka smejo
zahtevati stranke in zagovornik; po obsojenčevi smrti pa jo smejo zahtevati
državni tožilec, če je tekel postopek na njegovo zahtevo in osebe iz drugega
odstavka 367. člena tega zakona.
(2) Obnova kazenskega postopka se sme
zahtevati tudi potem, ko je obsojenec kazen prestal, in ne glede na zastaranje,
amnestijo ali pomilostitev.
(3) Če sodišče, ki bi bilo pristojno
za odločitev o obnovi kazenskega postopka (412. člen), zve, da je podan kakšen
razlog za obnovo kazenskega postopka, obvesti o tem obsojenca oziroma drugo
osebo, ki je upravičena vložiti zahtevo.
412. člen
(1) O zahtevi za obnovo kazenskega
postopka odloča senat (šesti odstavek 25. člena) sodišča, ki je v prejšnjem
postopku sodilo na prvi stopnji.
(2) V zahtevi se mora navesti, iz
katerega zakonskega razloga se zahteva obnova in s katerimi dokazi so podprta
dejstva, na katera se zahteva opira. Če v zahtevi ni teh podatkov, zahteva
sodišče od predlagatelja, naj jo v določenem roku dopolni.
(3) Pri odločanju o zahtevi v senatu
ne more sodelovati sodnik, ki je sodeloval pri sodbi v prejšnjem postopku.
413. člen
(1) Sodišče zavrže zahtevo s sklepom,
če ugotovi na podlagi same zahteve in spisov prejšnjega postopka, da jo je
podala neupravičena oseba; ali da ni zakonskih pogojev za obnovo postopka; ali
da so bila dejstva in dokazi, na katere se zahteva opira, navedena že v kakšni
prejšnji zahtevi za obnovo postopka, ki je bila s pravnomočnim sklepom sodišča
zavrnjena; ali da dejstva in dokazi očitno niso taki, da bi se mogla na podlagi
njih dovoliti obnova; ali da tisti, ki zahteva obnovo, ni ravnal po drugem
odstavku prejšnjega člena.
(2) Če sodišče ne zavrže zahteve,
vroči prepis zahteve nasprotni stranki, ki ima nato v osmih dneh pravico nanjo
odgovoriti. Ko prispe sodišču odgovor na zahtevo ali ko preteče rok za odgovor,
odredi predsednik senata, da se raziščejo dejstva in preskrbijo dokazi, na
katere se sklicujeta zahteva in odgovor nanjo. Sodnik, ki opravlja poizvedbe,
ravna po petem odstavku 178. člena tega zakona.
(3) Po opravljenih poizvedbah, v
primerih ko gre za kazniva dejanja, za katera se storilec preganja po uradni
dolžnosti, odredi predsednik senata, naj se spisi pošljejo državnemu tožilcu,
ki jih mora brez odlašanja vrniti s svojim mnenjem.
414. člen
(1) Ko državni tožilec vrne spise, sme
sodišče odrediti, naj se poizvedbe dopolnijo; sicer pa na podlagi uspeha
poizvedb ugodi zahtevi in dovoli obnovo kazenskega postopka ali pa zahtevo
zavrne.
(2) Če sodišče spozna, da so razlogi,
zaradi katerih je dovolilo obnovo postopka, v korist tudi kateremu od
soobtožencev, ki ni zahteval obnove postopka, ravna po uradni dolžnosti, kakor
da bi jo bil zahteval tudi ta.
(3) V sklepu, s katerim dovoli obnovo
kazenskega postopka, odloči sodišče, da se takoj razpiše nova glavna obravnava
ali pa da se stvar vrne v stanje preiskave oziroma da se opravi preiskava, če
je prej ni bilo.
(4) Če sodišče misli, da bo obsojenec
glede na predložene dokaze v obnovljenem postopku obsojen na tako kazen, da bi
moral biti po vštetju že prestane kazni izpuščen, da bo oproščen obtožbe ali da
bo obtožba zoper njega zavrnjena, odredi, da se izvršitev sodbe odloži oziroma začasno
ustavi.
(5) Ko postane sklep, s katerim je
dovoljena obnova kazenskega postopka, pravnomočen, se izvršitev kazni ustavi;
vendar pa odredi sodišče pripor, če so podani razlogi iz 201. člena tega
zakona.
415. člen
(1) Za novi postopek, ki teče na podlagi
sklepa, s katerim je dovoljena obnova kazenskega postopka, veljajo iste določbe
kakor za prvi postopek. V novem postopku sodišče ni vezano na sklepe prejšnjega
postopka.
(2) Če se novi postopek ustavi do
začetka glavne obravnave, razveljavi sodišče s sklepom o ustavitvi postopka
tudi prejšnjo sodbo.
(3) Ko izda sodišče v novem postopku
sodbo, izreče v njej, da se prejšnja sodba deloma ali v celoti razveljavi ali
pa da ostane v veljavi. V kazen, ki jo določi z novo sodbo, všteje obtožencu
prestano kazen, če pa je bila obnova dovoljena samo za nekatera od dejanj, za
katera je bil obtoženec obsojen, izreče novo enotno kazen po določbah
kazenskega zakona.
(4) V novem postopku je sodišče vezano
na prepoved, ki je predpisana v 385. členu tega zakona.
416. člen
Določbe tega poglavja o obnovi kazenskega
postopka (členi 406 do 415) se smiselno uporabljajo tudi, kadar je vložena
zahteva za spremembo pravnomočne sodne odločbe na podlagi odločbe ustavnega
sodišča, s katero je bil razveljavljen ali odpravljen predpis, na podlagi katerega
je bila izdana pravnomočna obsodilna sodba.
2. (črtan)
417. člen
(črtan)
418. člen
(črtan)
419. člen
(črtan)
3. Zahteva za varstvo zakonitosti
420. člen
(1) Zoper pravnomočno sodno odločbo, s
katero je bil končan kazenski postopek, zoper drugo odločbo pa le, če je od
odločitve vrhovnega sodišča mogoče pričakovati odločitev o pravnem vprašanju,
ki je pomembno za zagotovitev pravne varnosti, enotne uporabe prava ali za
razvoj prava preko sodne prakse in zoper sodni postopek, ki je tekel pred tako
pravnomočno odločbo, se sme po pravnomočno končanem kazenskem postopku vložiti
zahteva za varstvo zakonitosti v naslednjih primerih:
1)    
zaradi kršitve kazenskega zakona;
2)    
zaradi bistvene kršitve določb kazenskega
postopka iz prvega odstavka 371. člena tega zakona;
3)    
zaradi drugih kršitev določb kazenskega
postopka, če so te kršitve vplivale na zakonitost sodne odločbe.
(2) Zahteve za varstvo zakonitosti ni
mogoče vložiti zaradi zmotne ali nepopolne ugotovitve dejanskega stanja in tudi
ne zoper odločbo vrhovnega sodišča, s katero je bilo odločeno o zahtevi za
varstvo zakonitosti.
(3) Ne glede na določbo prvega
odstavka tega člena sme vrhovni državni tožilec vložiti zahtevo za varstvo
zakonitosti zaradi vsake kršitve zakona.
(4) Ne glede na določbo prvega odstavka
tega člena se sme med kazenskim postopkom, ki ni pravnomočno končan, vložiti
zahteva za varstvo zakonitosti samo zoper pravnomočno odločbo o odreditvi
pripora, razen v primeru, ko
je pripor odredilo vrhovno sodišče (četrti odstavek 394. člena in drugi
odstavek 398. člena), zoper pravnomočno odločbo o
podaljšanju pripora pa le v primeru podaljšanja s sklepom senata vrhovnega
sodišča (drugi odstavek 205. člena) in v primeru podaljšanja po vložitvi
obtožnice (drugi odstavek 272. člena).
(5) Na kršitve iz prvega odstavka tega
člena se sme vložnik sklicevati samo, če jih ni mogel uveljavljati v pritožbi
ali če jih je uveljavljal, pa jih sodišče druge stopnje ni upoštevalo.
421. člen
(1) Zahtevo za varstvo zakonitosti
smejo vložiti vrhovni državni tožilec, obdolženec in zagovornik. Po obdolženčevi
smrti pa jo smejo v njegovo korist vložiti osebe iz drugega odstavka 367. člena
tega zakona.
(2) Vrhovni državni tožilec sme
vložiti zahtevo za varstvo zakonitosti tako v škodo, kakor tudi v korist
obdolženca. Vrhovni državni
tožilec lahko predlaga, da se zahteva za varstvo zakonitosti, ki jo je vložila
druga oseba, zavrne kot očitno neutemeljena. Izvod obrazloženega predloga se
pošlje nasprotni stranki, ki lahko v osmih dneh od prejema nanj odgovori.
(3) Obdolženec, zagovornik in osebe iz
drugega odstavka 367. člena tega zakona smejo vložiti zahtevo za varstvo
zakonitosti v treh mesecih oziroma, če gre za odločbo iz četrtega odstavka
prejšnjega člena, v osmih dneh od zadnje vročitve pravnomočne sodne odločbe
obdolžencu oziroma zagovorniku (četrti odstavek 120. člena).
(4) Če je s
sodbo Evropskega sodišča za človekove pravice ugotovljena kršitev človekove
pravice ali temeljne svoboščine iz Konvencije o varstvu človekovih pravic in
temeljnih svoboščin oziroma njenih protokolov, ki se nanaša na pravnomočno
sodno odločbo, se rok za vložitev zahteve za varstvo zakonitosti šteje od dneva
dokončnosti sodbe Evropskega sodišča za človekove pravice.
(5) Ne glede na določbo drugega
odstavka prejšnjega člena je mogoče zahtevo za varstvo zakonitosti iz
prejšnjega odstavka vložiti tudi zoper odločbo vrhovnega sodišča.
422. člen
(1) Zahteva za varstvo zakonitosti se
poda pri sodišču, ki je izdalo odločbo na prvi stopnji.
(2) Predsednik senata sodišča prve
stopnje zavrže s sklepom zahtevo za varstvo zakonitosti, če je vložena zoper
odločbo vrhovnega sodišča (drugi odstavek 420. člena), če jo je vložil nekdo,
ki ni imel te pravice (prvi odstavek 421. člena), ali če je prepozna (tretji
odstavek 421. člena). Zoper ta sklep je dovoljena pritožba na sodišče druge
stopnje.
(3) Sodišče prve stopnje sme, glede na
vsebino zahteve za varstvo zakonitosti odrediti, da se izvršitev pravnomočne
sodne odločbe odloži ali prekine.
423. člen
(1) O zahtevi za varstvo zakonitosti
odloča vrhovno sodišče na seji.
(2) Vrhovno sodišče s sklepom zavrže
zahtevo za varstvo zakonitosti, če je ta nedovoljena ali prepozna (drugi
odstavek 422. člena) ali ne izpolnjuje pogojev iz prvega ali petega odstavka
420. člena, sicer pa izvod zahteve pošlje nasprotni stranki, ki lahko v
petnajstih dneh od prejema zahteve oziroma v osmih dneh, če gre za zahtevo
zoper odločbo iz četrtega odstavka 420. člena tega zakona, nanjo odgovori. Vrhovnemu
državnemu tožilstvu se zahteva za varstvo zakonitosti pošlje s spisi.
(3) Preden se zadeva predloži v
odločanje, lahko preskrbi sodnik, ki je določen za poročevalca, po potrebi
poročilo o zatrjevanih kršitvah zakona.
(4) Glede na vsebino zahteve lahko
vrhovno sodišče odredi, da se izvršitev pravnomočne sodne odločbe odloži
oziroma prekine.
424. člen
(1) Pri odločanju o zahtevi za varstvo
zakonitosti se omeji sodišče samo na preizkus tistih kršitev zakona, na katere
se sklicuje vložnik v svoji zahtevi.
(2) Če sodišče spozna, da so razlogi,
zaradi katerih je izdalo odločbo v obdolženčevo korist, podani tudi v korist
kakšnega drugega soobdolženca, glede katerega ni bila vložena zahteva za
varstvo zakonitosti, ravna po uradni dolžnosti, kakor da bi bila taka zahteva
vložena.
(3) Če je vložena zahteva za varstvo
zakonitosti v obdolženčevo korist, je sodišče pri odločanju vezano na prepoved,
ki je predpisana v 385. členu tega zakona.
425. člen
(1) Vrhovno sodišče zavrne s sodbo zahtevo
za varstvo zakonitosti kot neutemeljeno, če ugotovi, da ni podana kršitev
zakona, na katero se sklicuje vložnik v svoji zahtevi ali če je zahteva za
varstvo zakonitosti vložena zaradi zmotne ali nepopolne ugotovitve dejanskega
stanja.
(2) Vrhovno sodišče zavrne zahtevo za
varstvo zakonitosti s sodbo s skrajšano obrazložitvijo, če na podlagi
obrazloženega predloga vrhovnega državnega tožilca soglasno ugotovi, da je
očitno neutemeljena (drugi odstavek 421. člena). Skrajšana obrazložitev
vsebuje navedbo razlogov za očitno neutemeljenost.
426. člen
(1) Če vrhovno sodišče ugotovi, da je
zahteva za varstvo zakonitosti utemeljena, izda sodbo, s katero glede na naravo
kršitve: ali spremeni pravnomočno odločbo; ali v celoti ali delno razveljavi
odločbo sodišča prve stopnje in višjega sodišča ali pa samo odločbo višjega
sodišča in zadevo vrne v novo odločitev ali sojenje sodišču prve stopnje ali
višjemu sodišču; ali pa se omeji samo na to, da ugotovi kršitev zakona.
(2) Če je zahteva za varstvo
zakonitosti vložena v obdolženčevo škodo in vrhovno sodišče spozna, da je
utemeljena, ugotovi le, da je bil zakon prekršen, ne da bi posegalo v
pravnomočno odločbo.
(3) Če sodišče druge stopnje po
določbah tega zakona ni imelo pravice odpraviti kršitev zakona, ki je bila
storjena v odločbi sodišča prve stopnje ali v sodnem postopku pred njo, vrhovno
sodišče pa spozna, da je zahteva utemeljena in da je treba za odpravo storjene
kršitve razveljaviti ali spremeniti odločbo sodišča prve stopnje, razveljavi
ali spremeni tudi odločbo sodišča druge stopnje, čeprav z njo ni bil prekršen
zakon.
427. člen
Če nastane pri odločanju o zahtevi za
varstvo zakonitosti precejšen dvom o resničnosti odločilnih dejstev, ki so bila
ugotovljena v odločbi, zoper katero je zahteva vložena, razveljavi vrhovno
sodišče s sodbo, s katero odloči o zahtevi za varstvo zakonitosti, to odločbo
in odredi, da se opravi nova glavna obravnava pred istim ali drugim stvarno
pristojnim sodiščem prve stopnje.
427.a člen
Kadar vrhovno sodišče odloča o zahtevi za
varstvo zakonitosti, pa ne gre za odločanje po četrtem odstavku 420. člena
tega zakona, za obrazložitvijo odločbe navede izid glasovanja in imena in
priimke vrhovnih sodnikov, ki so glasovali za odločitev, ter imena in priimke
vrhovnih sodnikov, ki so dali ločena mnenja.
428. člen
(1) Če se pravnomočna sodba razveljavi
in zadeva vrne v novo razsojo, se vzame za podlago prejšnja obtožnica ali tisti
njen del, ki se nanaša na razveljavljeni del sodbe.
(2) Sodišče mora opraviti vsa procesna
dejanja in pretresti vprašanja, na katera ga je opozorilo vrhovno sodišče.
(3) Pred sodiščem prve oziroma druge
stopnje smejo stranke navesti nova dejstva in predložiti nove dokaze.
(4) Sodišče je pri izdaji nove odločbe
vezano na prepoved, ki je predpisana v 385. členu tega zakona.
(5) Če se poleg odločbe nižjega
sodišča razveljavi tudi odločba višjega sodišča, se pošlje zadeva nižjemu
sodišču po višjem sodišču.
D. SKRAJŠANI IN POENOSTAVLJENA POSTOPKA TER
POSEBNE DOLOČBE ZA IZREKANJE SODNEGA OPOMINA IN ZA POSTOPEK PROTI MLADOLETNIKOM
XXV. poglavje
SKRAJŠANI POSTOPEK PRED OKRAJNIM SODIŠČEM
429. člen
V postopku pred okrajnim sodiščem se
uporabljajo določbe 430. do 444. člena tega zakona, za vprašanja, ki niso
urejena v teh določbah, pa smiselno druge določbe tega zakona.
430. člen
(1) Kazenski postopek se uvede na
podlagi obtožnega predloga državnega tožilca oziroma oškodovanca kot tožilca
ali na podlagi zasebne tožbe.
(2) Državni tožilec sme vložiti
obtožni predlog tudi na podlagi same kazenske ovadbe.
(3) Obtožni predlog in zasebna tožba
se vložita v toliko izvodih, kolikor jih je treba za sodišče in obdolženca.
431. člen
(1) Pred vložitvijo obtožnega predloga
lahko državni tožilec predlaga sodniku posamezniku (sodnik), da opravi
posamezna preiskovalna dejanja. Če se sodnik strinja z njegovim predlogom,
opravi preiskovalna dejanja, nato pa pošlje vse spise državnemu tožilcu.
Preiskovalna dejanja je treba opraviti kar se da hitro in kratko.
(2) Če se sodnik ne strinja s
predlogom za preiskovalna dejanja, obvesti o tem državnega tožilca.
(3) Ko v primerih iz prejšnjih odstavkov
državni tožilec prejme spise oziroma obvestilo od sodnika, lahko odloči, da bo vložil
obtožni predlog ali pa izda sklep, s katerim kazensko ovadbo zavrže.
432. člen
(1) Pripor se sme na obrazložen predlog
tožilca izjemoma odrediti zoper tistega, za katerega je utemeljen sum, da je
storil kaznivo dejanje, za katero se storilec preganja po uradni dolžnosti:
1)    
če se skriva, če se ne da ugotoviti njegova
istovetnost ali če so podane druge okoliščine, ki očitno kažejo na nevarnost,
da bo sicer pobegnil;
2)    
če gre za kaznivo dejanje zoper javni red in
mir, zoper spolno nedotakljivost ali za kaznivo dejanje s prvinami nasilja, za
katera se sme izreči kazen zapora dveh let ali za druga kazniva dejanja, za
katera se lahko izreče kazen zapora treh let, kadar je podan razlog za pripor
iz 2. ali 3. točke prvega odstavka 201. člena tega zakona.
(2) Pred vložitvijo obtožnega predloga
sme trajati pripor le toliko, kolikor je treba, da se opravijo preiskovalna
dejanja, vendar ne več kot petnajst dni. O pritožbi zoper sklep o priporu
odloča senat okrožnega sodišča (šesti odstavek 25. člena).
(3) Glede pripora od izročitve obtožnega
predloga do konca glavne obravnave se smiselno uporabljajo določbe 207. člena
tega zakona; pri tem mora sodnik vsakih mesec dni preizkusiti, ali so še dani
razlogi za pripor.
(4) Če je obdolženec v priporu, mora
sodišče postopati posebno hitro.
433. člen
Če poda kazensko ovadbo oškodovanec, pa
državni tožilec v enem mesecu po prejemu ovadbe ne vloži obtožnega predloga in
tudi ne obvesti oškodovanca, da je zavrgel ovadbo oziroma odložil kazenski
pregon (162. člen), ima oškodovanec pravico, da kot tožilec začne pregon s tem,
da poda sodišču obtožni predlog.
434. člen
(1) Obtožni
predlog oziroma zasebna tožba mora obsegati: ime in priimek obdolženca z
osebnimi podatki, če so znani, opis kaznivega dejanja in njegovo zakonsko
označbo, sodišče, pred katerim naj se opravi glavna obravnava, predlog, kateri
dokazi naj se izvedejo na glavni obravnavi, predlog, da se obdolženec spozna za
krivega in obsodi po zakonu ter obrazložitev. V obrazložitvi se s sklicevanjem
na identifikacijske oznake dokumentov navede, katera dejstva in kateri
pregledno navedeni oziroma označeni dokazi utemeljujejo sum, da je obdolženec
storil kaznivo dejanje, ki je predmet obtožbe oziroma zasebne tožbe.
(2) V obtožnem predlogu se sme
predlagati, da se obdolženec pripre. Če je obdolženec že v priporu ali če je
bil med preiskovalnimi dejanji v priporu, je treba v obtožnem predlogu navesti,
koliko časa je bil priprt.
(3) Za podajo predloga o vrsti in višini
kazni oziroma drugi kazenski sankciji v obtožnem predlogu državnega tožilca se
smiselno uporablja določba drugega odstavka 269. člena tega zakona.
435. člen
(1) Ko sodišče prejme obtožni predlog
ali zasebno tožbo, preizkusi sodnik najprej ali je sodišče pristojno in ali so
dani pogoji, da se obtožni predlog oziroma zasebna tožba zavrže.
(2) Če sodnik sam ali na predlog strank
ugotovi, da so v spisih zapisniki ali obvestila iz 83. člena tega zakona, izda
sklep o njihovi izločitvi, o pritožbi zoper tak sklep odloča sodišče druge
stopnje, ki sme glede na vsebino izločenega dokaza odrediti, da se glavna
obravnava opravi pred drugim sodnikom.
(3) Če sodnik ne izda nobenega od
sklepov iz prejšnjih odstavkov, odredi vročitev obtožnega akta obdolžencu, ga
pisno pouči o možnosti priznanja krivde za kaznivo dejanje po obtožbi in posledicah
(5. točka tretjega odstavka 285.a člena) in takoj razpiše glavno obravnavo. Če
v enem mesecu ne določi glavne obravnave, obvesti o razlogih za to predsednika
sodišča. Predsednik sodišča ukrene, kar je potrebno, da se glavna obravnava čim
prej določi.
(4) Če sodnik oceni, da bi bilo za hitrejši
potek kazenskega postopka pred razpisom glavne obravnave smotrno opraviti
predobravnavni narok, se smiselno uporabljajo določbe XIX.a poglavja tega
zakona.
436. člen
(1) Če sodnik spozna, da je za sojenje
krajevno pristojno drugo okrajno sodišče, odstopi po pravnomočnosti sklepa
zadevo temu sodišču. Če pa spozna, da je za sojenje stvarno pristojno okrožno
sodišče, odstopi zadevo v nadaljnji postopek pristojnemu državnemu tožilcu. Če
državni tožilec misli, da je za sojenje stvarno pristojno sodišče, ki mu je
poslalo zahtevo, zahteva odločitev senata okrožnega sodišča (šesti odstavek 25.
člena).
(2) Ko je razpisana glavna obravnava,
se sodišče po uradni dolžnosti ne more več izreči za krajevno nepristojno.
437. člen
(1) Sodnik z obrazloženim sklepom zavrže
obtožni predlog ali zasebno tožbo, če spozna, da je podan kakšen od razlogov za
ustavitev postopka, ki so določeni v 277. členu tega zakona. 
(2) Sklep se vroči tožilcu in obdolžencu.
438. člen
(črtan)
439. člen
(1) Sodnik povabi na glavno obravnavo
obdolženca in njegovega zagovornika, tožilca, oškodovanca in njihove zakonske
zastopnike in pooblaščence, priče, izvedence in tolmača; po potrebi pa preskrbi
tudi predmete, ki naj se uporabijo kot dokaz na glavni obravnavi.
(2) Obdolžencu se v vabilu sporoči, da
sme na glavno obravnavo priti z dokazi za svojo obrambo ali da lahko dokaze
pravočasno sporoči sodišču, da bi se mogli preskrbeti za glavno obravnavo.
Obdolžencu se z vabilom vred vroči tudi prepis obtožnega predloga oziroma
zasebne tožbe, če mu obtožni akt ni bil poslan takoj po preizkusu (drugi
odstavek 435. člena) in se pouči, da ima pravico vzeti si zagovornika, da pa,
če obramba ni obvezna, glavna obravnava ne bo preložena, če zagovornik nanjo ne
bi prišel ali če bi si obdolženec šele na njej vzel zagovornika. 
(3) Vabilo se vroči obdolžencu tako,
da mu ostane med vročitvijo vabila in glavno obravnavo zadosti časa za pripravo
obrambe, najmanj pa trije dnevi. Z obdolženčevo privolitvijo se sme ta rok
skrajšati.
440. člen
Glavna obravnava se opravi v kraju sodišča.
V nujnih primerih, zlasti če je treba opraviti ogled ali če je to koristno za
lažjo izvedbo dokaznega postopka, se sme z dovoljenjem predsednika sodišča
odrediti glavna obravnava tudi v kraju, kjer je bilo kaznivo dejanje storjeno
ali kjer naj se opravi ogled, če je ta kraj na območju tega sodišča.
441. člen
Ugovor krajevne nepristojnosti se sme
podati le do začetka glavne obravnave.
442. člen
(1) Če obdolženec ne pride na glavno
obravnavo kljub temu, da je bil v redu povabljen, sme sodnik odločiti, da se
opravi glavna obravnava tudi v njegovi nenavzočnosti, s pogojem, da njegova
navzočnost ni nujna in da je bil pred tem že zaslišan.
(2) Če na glavno obravnavo ne pride
zagovornik, ki je bil v redu povabljen in ne obvesti sodišča, zakaj je zadržan,
brž ko za to zve, ali če brez dovoljenja zapusti obravnavo ali če mu sodnik
odreče nadaljnjo obrambo zaradi motenja reda, obramba pa ni obvezna, se glavna
obravnava, če si obdolženec ne vzame takoj drugega zagovornika, opravi v
nenavzočnosti zagovornika.
442.a člen
(1) Sodnik lahko odloči, da se bo zapisnik
o glavni obravnavi vodil tako, da ga bo sam glasno narekoval v napravo za
zvočno snemanje.
(2) V primeru iz prejšnjega odstavka se v
pisno izdelanem zapisniku navedejo le podatki iz prvega odstavka 316. člena in
317. člena tega zakona ter sklep sodnika o drugačnem vodenju zapisnika.
(3) Za zvočno snemanje nareka zapisnika o
glavni obravnavi se smiselno uporabijo določbe 84. člena tega zakona. Prepisi
zvočnega zapisa zapisnika o glavni obravnavi morajo biti izdelani v treh dneh
po razglasitvi sodbe, s katero je bil obdolženec obsojen na zaporno kazen, v
drugih primerih pa v treh dneh po napovedi pritožbe. Če pritožba ni bila
napovedana, se prepisi ne izdelajo.
(4) Če je bila glavna obravnava preložena
za več kot en mesec, morajo biti v vsakem primeru izdelani prepisi zvočnega
zapisa zapisnika o glavni obravnavi. Prepisi se lahko izdelajo tudi na zahtevo
stranke ali če sodnik sam tako odredi.
443. člen
(1) Glavna obravnava se začne s
predstavitvijo obtožnega predloga ali zasebne tožbe, ki jo
prebere tožilec. Začeta glavna obravnava se dokonča, če je mogoče, brez
prekinitve.
(2) Po končani glavni obravnavi sodnik
takoj izreče sodbo in jo razglasi z bistvenimi razlogi.
(3) Določbe 361. člena tega zakona se
uporabljajo smiselno tudi glede odprave pripora potem, ko je izrečena sodba.
(4) Če izreče sodnik v sodbi kazen
zapora, sme odrediti, da se obdolženec pripre oziroma da ostane v priporu, če
so dani razlogi iz prvega odstavka 432. člena tega zakona. Pripor sme trajati v
takem primeru do pravnomočnosti sodbe oziroma do nastopa kazni, vendar največ
dotlej, dokler obdolžencu ne izteče kazen, ki jo je izreklo sodišče prve stopnje.
(5) Če sodnik med ali po končani
glavni obravnavi spozna, da je za sojenje stvarno pristojno okrožno sodišče ali
da je podan primer iz prvega odstavka 352. člena tega zakona, zavrže s sklepom
obtožni akt.
443.a člen
(1) Sodnik lahko največ za šest mesecev
prekine glavno obravnavo, če državni tožilec napove, da bo zadevo odstopil v
poravnavanje (161.a člen).
(2) Ko državni tožilec prejme obvestilo o
izpolnitvi sporazuma, obtožni predlog umakne. Če državni tožilec v določenem
roku obtožnega predloga ne umakne, sodnik nadaljuje glavno obravnavo na podlagi
prejšnje.
444. člen
(1) Preden je razpisana glavna
obravnava za kaznivo dejanje iz pristojnosti sodnika posameznika, za katero se
storilec preganja na zasebno tožbo, lahko sodnik povabi zasebnega tožilca in
obdolženca, naj prideta določenega dne sama na sodišče, da se vnaprej razjasni
stvar, če misli, da bi bilo to smotrno za hitrejši konec postopka. Obdolžencu
se vroči z vabilom tudi prepis zasebne tožbe.
(2) Če ne pride do poravnave strank in
umika zasebne tožbe, sprejme sodnik izjave strank in jima naroči, naj
predlagata dokaze, ki naj se preskrbijo.
(3) Če sodnik ne zavrže tožbe, ker je
spoznal, da za to niso podani pogoji, odloči o tem, kateri dokazi naj se
izvedejo na glavni obravnavi, in praviloma takoj razpiše glavno obravnavo ter
to sporoči strankama.
(4) Če sodnik misli, da ni treba
zbirati dokazov in da tudi ni drugih razlogov, da se posebej razpiše glavna
obravnava, lahko takoj začne glavno obravnavo in po izvedbi dokazov, ki so pred
sodiščem, odloči o zasebni tožbi. Na to je treba zasebnega tožilca in
obdolženca v vabilu posebej opozoriti.
(5) Če zasebni tožilec na vabilo iz
prvega odstavka tega člena ne pride, velja 58. člen tega zakona.
445. člen
 Kadar odloča sodišče druge stopnje o
pritožbi zoper sodbo, ki jo je izdalo sodišče prve stopnje po skrajšanem
postopku, obvesti stranki o seji svojega senata samo, če predsednik senata ali
senat spozna, da bi bila navzočnost strank koristna za razjasnitev stvari.
XXV.a poglavje
POSTOPEK ZA IZDAJO KAZNOVALNEGA NALOGA
445.a člen
(1) Za kazniva dejanja iz pristojnosti
okrajnega sodišča sme državni tožilec ob vložitvi obtožnega predloga
predlagati, da sodišče izda kaznovalni nalog, s katerim obdolžencu izreče
predlagano kazensko sankcijo ali ukrep, ne da bi opravilo glavno obravnavo.
(2) Državni tožilec sme predlagati izrek
naslednjih kazenskih sankcij in ukrepov:
1)    
denarno kazen, prepoved vožnje motornega
vozila, pogojno obsodbo z možnostjo določitve pogoja, v skladu s katerim mora
obdolženec v določenem roku vrniti premoženjsko korist, do katere je prišel s
kaznivim dejanjem ali povrniti škodo, ki jo je povzročil s kaznivim dejanjem, pogojno obsodbo z varstvenim nadzorstvom ali sodni opomin;
2)    
odvzem predmetov in odvzem premoženjske
koristi, pridobljene s kaznivim dejanjem.
445.b člen
Če sodnik meni, da vsebina dokazov, ki so
predlagani v obtožnem predlogu, ne daje zadostne podlage za izdajo kaznovalnega
naloga, ali če se ne strinja z izrekom sankcije, ki jo je predlagal državni
tožilec, določi glavno obravnavo in nanjo povabi osebe iz prvega odstavka 439. člena
tega zakona. V takem primeru se obdolžencu vroči le prepis obtožnega predloga
brez predloga za izdajo kaznovalnega naloga.
445.c člen
(1) Če se s predlogom strinja, sodnik s
sodbo izda kaznovalni nalog.
(2) V kaznovalnem nalogu sodnik navede, da
se predlogu državnega tožilca ugodi in se obdolžencu, katerega osebni podatki
morajo biti navedeni, izreka kazenska sankcija ali ukrep iz predloga. Izrek
sodbe o izdaji kaznovalnega naloga obsega potrebne podatke iz prvega in drugega
odstavka 359. člena tega zakona. V obrazložitvi sodbe se navedejo le dokazi iz
obtožnega predloga, katerih vsebina opravičuje izdajo kaznovalnega naloga.
(3) Kaznovalni nalog mora vsebovati tudi
pouk obdolžencu o pravici do ugovora iz drugega odstavka 445.č člena tega
zakona in da bo po izteku roka za ugovor, če ta ne bo vložen, kaznovalni nalog
postal pravnomočen in da bo izrečena kazenska sankcija oziroma ukrep izvršen.
445.č člen
(1) Overjeni prepis sodbe o kaznovalnem
nalogu se vroči obdolžencu in njegovemu zagovorniku, če ga ima, ter državnemu
tožilcu.
(2) Zoper kaznovalni nalog lahko obdolženec
ali njegov zagovornik vložita ugovor v 15 dneh od vročitve sodbe o kaznovalnem nalogu. Ugovor se lahko vloži
pisno ali ustno na zapisnik pri sodišču. Ugovor mora obsegati navedbo sodbe, s katero
je bil izdan kaznovalni nalog, lahko pa se v njem predlagajo tudi dokazi, ki
naj se izvedejo na glavni obravnavi. Obdolženec se lahko odpove pravici do
ugovora; do izdaje sklepa o razveljavitvi sodbe o kaznovalnem nalogu, pa lahko umakne že vloženi ugovor. Odpoved ugovoru in umik ugovora
se ne moreta preklicati. Plačilo denarne kazni pred iztekom roka za ugovor se
ne šteje za odpoved pravici do ugovora.
(3) Obdolžencu, ki iz upravičenih razlogov
zamudi rok za ugovor, dovoli sodišče vrnitev v prejšnje stanje ob smiselni
uporabi določb 89. in 90. člena tega zakona.
(4) Če sodnik ob smiselni uporabi določb
drugega odstavka 375. člena tega zakona ugovora ne zavrže, s sklepom razveljavi
sodbo o kaznovalnem nalogu in nadaljuje postopek po določbah 439. do 443.a
člena tega zakona.
445.d člen
Pri izrekanju sodbe po vloženem ugovoru
sodišče ni vezano na predlog državnega tožilca iz drugega odstavka 445.a člena
in na prepoved iz 385. člena tega zakona.
445.e člen
V postopku za izdajo kaznovalnega naloga se
uporabljajo določbe 445.a do 445.d člena tega zakona, za vprašanja, ki niso
urejena v teh določbah, pa smiselno druge določbe tega zakona.
XXVI. poglavje
POSEBNE DOLOČBE O IZREKANJU SODNEGA OPOMINA
446. člen
(1) Sodni opomin se izreče s sklepom.
(2) Če ni v tem poglavju določeno kaj
drugega, se uporabljajo tiste določbe tega zakona, ki se nanašajo na sodbo, s
katero je obdolženec spoznan za krivega, smiselno tudi za sklep o sodnem
opominu.
447. člen
(1) Sklep o sodnem opominu se razglasi
takoj po končani glavni obravnavi z bistvenimi razlogi. Glede dolžnosti
napovedi pritožbe se smiselno uporabljajo določbe 368. člena tega zakona.
(2) V izreku sklepa o sodnem opominu
navede sodišče poleg osebnih podatkov o obdolžencu samo, da se obdolžencu
izreka sodni opomin za dejanje, ki je predmet obtožbe in zakonsko označbo
kaznivega dejanja. Izrek sklepa o sodnem opominu mora obsegati tudi potrebne
podatke iz 5. in 7. točke prvega odstavka 359. člena tega zakona.
(3) V obrazložitvi sklepa navede
sodišče razloge, po katerih se je ravnalo pri izreku sodnega opomina.
448. člen
(1) Sklep o sodnem opominu se sme
izpodbijati iz razlogov, ki so našteti v 1., 2. in 3. točki 370. člena tega
zakona in zaradi tega, ker niso bile podane okoliščine, ki bi bile opravičevale
izrek sodnega opomina.
(2) Če obsega sklep o sodnem opominu
odločbo o varnostnih ukrepih, o odvzemu premoženjske koristi, o stroških
kazenskega postopka ali o premoženjskopravnem zahtevku, se sme izpodbijati taka
odločba iz razloga, da sodišče ni pravilno uporabilo varnostnega ukrepa ali
odvzema premoženjske koristi oziroma da je odločilo o stroških kazenskega
postopka ali o premoženjskopravnem zahtevku v nasprotju z določbami zakona.
449. člen
Poleg kršitev, ki so navedene v 1. do 4.
točki 372. člena tega zakona, je podana kršitev kazenskega zakona tudi v
primeru, ko se izreče sodni opomin, če je sodišče z odločbo o sodnem
opominu, o varnostnem ukrepu ali o odvzemu premoženjske koristi prekoračilo
pravice, ki jih ima po zakonu.
450. člen
(1) Če se je zoper sklep o sodnem opominu
pritožil tožilec v obdolženčevo škodo, sme sodišče druge stopnje izreči sodbo,
s katero spozna obdolženca za krivega in ga obsodi na kazen ali s katero
izreče pogojno obsodbo, če spozna, da je sodišče prve stopnje pravilno
ugotovilo odločilna dejstva, da pa prihaja ob pravilni uporabi zakona v poštev
izrek kazni.
(2) Na čigarkoli pritožbo zoper sklep
o sodnem opominu sme sodišče druge stopnje izdati sklep o zavrženju obtožnice
oziroma obtožnega predloga ali izdati sodbo, s katero zavrne obtožbo ali obdolženca
oprosti obtožbe, če spozna, da je sodišče prve stopnje pravilno ugotovilo
odločilna dejstva, da pa prihaja ob pravilni uporabi zakona v poštev ena od teh
odločb.
(3) Kadar so podani pogoji iz 391.
člena tega zakona, izda sodišče druge stopnje sklep, s katerim zavrne pritožbo
kot neutemeljeno in potrdi sklep sodišča prve stopnje o sodnem opominu.
XXVI.a poglavje
SPORAZUM O PRIZNANJU KRIVDE
450.a člen
(1) Obdolženec, zagovornik in državni
tožilec lahko v kazenskem postopku predlagajo nasprotni stranki sklenitev
sporazuma o obdolženčevem priznanju krivde za storjeno kaznivo dejanje.
Sklenitev takega sporazuma sme predlagati državni tožilec tudi pred pričetkom
kazenskega postopka, če je podan utemeljen sum, da je osumljenec storil kaznivo
dejanje, ki bo predmet postopka. V tem primeru mora državni tožilec, ki
predlaga sklenitev sporazuma, osumljenca pisno seznaniti z opisom dejanja in
pravno kvalifikacijo kaznivega dejanja, glede katerega predlaga sklenitev
sporazuma. Če osumljenec še ni bil zaslišan, ga mora poučiti o pravicah iz
četrtega odstavka 148. člena tega zakona. 
(2) Če stranki soglašata z možnostjo, da se
kazenski postopek konča na podlagi sporazuma o priznanju krivde, osumljenec
oziroma obdolženec pa nima zagovornika, mu predsednik sodišča na predlog
državnega tožilca za postopek pogajanj postavi zagovornika po uradni dolžnosti.
V primeru sklenitve sporazuma opravlja postavljeni zagovornik to dolžnost do
pravnomočno končanega kazenskega postopka, sicer pa se ga razreši, ko državni
tožilec obvesti predsednika sodišča, da postopek pogajanj ni bil uspešen.
Nagrada in potrebni izdatki postavljenega zagovornika za postopek pogajanj so
stroški kazenskega postopka, o njihovem začasnem vnaprejšnjem izplačilu na
podlagi tretjega odstavka 92. člena tega zakona odloča sodišče. 
(3) Če je podan predlog po prvem odstavku
tega člena, se stranki lahko pogajata o pogojih priznanja krivde za kaznivo
dejanje, za katero se vodi predkazenski oziroma kazenski postopek zoper
osumljenca oziroma obdolženca ter o vsebini sporazuma. Državni tožilec se sme
pogajati tudi samo z zagovornikom, če osumljenec oziroma obdolženec s tem
soglaša. 
(4) Sporazum o priznanju krivde mora biti
sklenjen v pisni obliki in ga podpišeta stranki in zagovornik. Kaznivo dejanje,
za katero je sklenjen sporazum, mora biti opisano na način, kot se zahteva za
opis dejanja v obtožnici (2. točka prvega odstavka 269. člena). Sporazum se
priloži k vloženi obtožnici oziroma obtožnemu predlogu; če pride do sklenitve
sporazuma kasneje, ga mora državni tožilec predložiti sodišču takoj, vendar
najpozneje do začetka glavne obravnave. 
(5) Če do sklenitve sporazuma ne pride, se
iz spisa izločijo vse listine, ki se nanašajo na postopek pogajanj.
450.b člen
(1) S sporazumom, s katerim obdolženec
prizna krivdo za vsa ali nekatera kazniva dejanja, ki so predmet obtožbe, se
obdolženec in državni tožilec lahko dogovorita: 
1.     
o kazni oziroma opozorilni sankciji in o načinu
izvršitve kazni; 
2.     
o odstopu državnega tožilca od kazenskega
pregona, za kazniva dejanja obdolženca, ki niso zajeta s priznanjem; 
3.     
o stroških kazenskega postopka; 
4.     
o izpolnitvi kakšne druge naloge. 
(2) Predmet sporazuma o priznanju krivde ne
morejo biti pravna opredelitev kaznivega dejanja, varnostni ukrepi, kadar so
obvezni ter odvzem s kaznivim dejanjem pridobljene premoženjske koristi, razen
način odvzema. 
(3) O tem, kar ni ali ne sme biti predmet
sporazuma, odloči sodišče na naroku iz 285.č člena tega zakona.
450.c člen
(1) Sporazum o kazni vsebuje vrsto in
višino oziroma čas trajanja kazni, ki naj se izreče obdolžencu za storjeno
kaznivo dejanje. Dogovorjena kazen mora biti v mejah predpisane kazni; izrek
omiljene kazni in način izvršitve kazni se sme v sporazumu predlagati le ob
pogojih in v mejah, ki so predpisani v kazenskem zakonu. 
(2) Če so podani zakonski pogoji, se
stranki lahko dogovorita, da se obdolžencu namesto kazni izreče opozorilna
sankcija. Dogovorjena opozorilna sankcija mora vsebovati vse sestavine, ki se
po določbah kazenskega zakona zahtevajo za izrek take sankcije. 
(3) O odstopu od kazenskega pregona za
kazniva dejanja, ki niso zajeta s sporazumom o priznanju krivde, se sme državni
tožilec z obdolžencem dogovoriti le, če gre za kazniva dejanja iz prvega in
drugega odstavka 162. člena tega zakona in če s tem soglaša oškodovanec.
Kaznivo dejanje, glede katerega državni tožilec odstopi od pregona mora biti v
sporazumu čimbolj natančno opisano, z navedbo njegove pravne opredelitve.
Soglasje oškodovanca se priloži sporazumu. 
(4) V sporazumu o priznanju krivde se
stranki lahko dogovorita, da se obdolženec, ne glede na določbe 94., 95. in 97.
člena tega zakona, oprosti plačila oziroma povrnitve vseh ali dela stroškov
kazenskega postopka. V tem primeru stroški kazenskega postopka bremenijo
proračun. 
(5) Obdolženec se s sporazumom o priznanju
krivde lahko tudi zaveže, da bo najpozneje do predložitve sporazuma sodišču
oškodovancu poravnal škodo, povzročeno s kaznivim dejanjem, poravnal svojo
preživninsko obveznost ali izpolnil kakšno drugo nalogo iz prvega odstavka 162.
člena tega zakona.
450.č člen
(1) O sporazumu o priznanju krivde, ki ga
je obdolženec sklenil z državnim tožilcem, odloča sodišče, pred katerim teče
kazenski postopek, na predobravnavnem naroku, če je bil sporazum sklenjen
pozneje, pa na glavni obravnavi. 
(2) Ko sodišče odloča o sklenjenem
sporazumu o priznanju krivde, presodi: 
1.     
ali je sporazum v skladu z določbami 450.a,
450.b in 450.c člena tega zakona in 
2.     
ali so glede priznanja krivde izpolnjeni pogoji
iz prvega odstavka 285.c člena tega zakona. 
(3) Če sodišče ugotovi, da kateri izmed
pogojev iz prejšnjega odstavka ni podan, ali da obdolženec ni izpolnil
obveznosti iz petega odstavka prejšnjega člena, sporazum s sklepom zavrne in
nadaljuje postopek, kot da je obtoženec izjavil, da krivde po obtožbi ne
priznava. Če sodišče presodi, da so izpolnjeni vsi pogoji, sprejme sklep, da se
sporazum o priznanju krivde sprejme in nadaljuje postopek smiselno, kot da je
obtoženec izjavil, da priznava krivdo po obtožbi (285.č člen). 
(4) Zoper sklep iz prejšnjega odstavka ni
pritožbe.
XXVII. poglavje
POSTOPEK PROTI MLADOLETNIKOM
1. Splošne določbe
451. člen
(1) Določbe tega poglavja se
uporabljajo v postopku proti osebam, ki so storile kaznivo dejanje kot
mladoletniki, pa ob uvedbi postopka oziroma ob sojenju še niso stare
enaindvajset let. V postopku proti mladoletnikom se ne
uporabljajo določbe XXVI.a poglavja tega zakona. Druge
določbe tega zakona se uporabljajo, če niso v nasprotju z določbami tega
poglavja.
(2) Členi 453 do 455, 458 do 461,
469., 471., prvi in drugi odstavek 473. člena in 481. člen tega zakona se
uporabljajo v postopku proti mlajšemu polnoletnemu, če se do začetka glavne
obravnave ugotovi, da prihaja glede njega v poštev izrek vzgojnega ukrepa kot
kazenske sankcije za mladoletnike, in če takrat še ni star enaindvajset let.
452. člen
Če se med postopkom ugotovi, da mladoletnik
ob storitvi kaznivega dejanja še ni bil star štirinajst let, se kazenski
postopek ustavi in o tem obvesti organ socialnega varstva.
452.a člen
Kadar starosti storilca ni mogoče
ugotoviti, v dvomu, ali je že dopolnil štirinajst, šestnajst, osemnajst ali
enaindvajset let, velja domneva, da starosti, glede katere obstaja dvom, še ni
dopolnil.
452.b člen
(1) Sodniki, državni tožilci, policisti,
zagovorniki in poravnalci, ki sodelujejo v postopku proti mladoletniku,
pridobivajo dodatno znanje s področja mladoletniškega prestopništva.
(2) Osnovno in redno usposabljanje za
sodnike, državne tožilce in poravnalce zagotavljajo ministrstvo, pristojno za
pravosodje, za policiste ministrstvo, pristojno za notranje zadeve, za
odvetnike pa Odvetniška zbornica Slovenije.
(3) Odvetniška zbornica Slovenije vodi in
objavi seznam odvetnikov, strokovno usposobljenih za zastopanje mladoletnikov.
Nanj uvrsti odvetnike, ki so opravili osnovno usposabljanje iz prejšnjega odstavka.
(4) Program in način izvedbe osnovnega in
rednega usposabljanja iz drugega odstavka določi minister, pristojen za
pravosodje.
452.c člen
(1) Mladoletnik ima pravico, da ga v
postopku spremljajo starši ali skrbnik. Če bi bila navzočnost teh oseb v nasprotju
s koristjo mladoletnika, če z njimi kljub razumnim prizadevanjem organa ni bilo
mogoče priti v stik, če je njihova identiteta neznana ali če bi bilo to v
nasprotju z interesi uspešne izvedbe predkazenskega ali kazenskega postopka,
lahko mladoletnik izbere drugo odraslo osebo, ki ji zaupa. Če mladoletnik druge
odrasle osebe ne izbere ali če so podani razlogi, navedeni v prejšnjem stavku,
tudi glede osebe, ki jo sam izbere, ob upoštevanju mladoletnikove največje
koristi drugo odraslo osebo imenuje organ, pred katerim teče postopek, ali
obvesti pristojni center za socialno delo, da jo nemudoma imenuje.
(2) Pristojni organ mladoletnika ob
seznanitvi ali prvem stiku po seznanitvi, da je osumljen ali obdolžen storitve
kaznivega dejanja in katerega, v maternem jeziku ali jeziku, ki ga razume,
nemudoma pouči vsaj o naslednjem:
1)    
da mora organ o pravicah mladoletnika čim prej
obvestiti tudi njegove starše ali skrbnika;
2)    
da ima pravico do pomoči zagovornika v skladu s
454. členom tega zakona;
3)    
da ima pravico do varstva zasebnosti v skladu s
460. in 480. členom tega zakona;
4)    
da ima pravico, da ga v postopku spremljajo
starši ali skrbnik;
5)    
da ima pravico do brezplačne pravne pomoči.
(3) O pravicah iz prejšnjega odstavka mora
biti mladoletnik na razumljiv način poučen ustno in pisno, kar potrdi s
podpisom.
(4) Po seznanitvi mladoletnika o pravicah
iz prvega in drugega odstavka tega člena mora pristojni organ brez nepotrebnega
odlašanja obvestiti tudi mladoletnikove starše ali skrbnika.
(5) Pristojni organ mladoletnika in njegove
starše ali skrbnika seznanja s pravicami, ki gredo mladoletniku v skladu s tem
zakonom, tako, da mu omogoči njihovo učinkovito uresničevanje.
(6) Določbe tega zakona, ki se nanašajo na
spremljanje in obveščanje mladoletnikovih staršev ali skrbnika, veljajo
smiselno tudi za drugo odraslo osebo iz prvega odstavka tega člena, kadar in
dokler so glede staršev ali skrbnika podane okoliščine iz prvega odstavka tega
člena. Ko okoliščine iz prvega odstavka tega člena, zaradi katerih je bila
imenovana druga odrasla oseba, prenehajo, pristojni organ seznani starše ali
skrbnika z dotedanjim potekom postopka.
452.č člen
(1) Zaslišanje mladoletnega osumljenca
(148.a člen tega zakona) se po predhodnem obvestilu posname z napravo za zvočno
in slikovno snemanje, kadar je to sorazmerno glede na okoliščine zadeve,
upoštevaje pri tem zlasti težo kaznivega dejanja in ali je mladoletniku odvzeta
prostost. Kadar se zaslišanje ne snema, morajo biti razlogi za to navedeni v
zapisniku o zaslišanju.
(2) Zaslišanje mladoletnega osumljenca
(148.a člen tega zakona) se lahko opravi s pomočjo pedagoga ali druge strokovne
osebe.
(3) Za vabljenje mladoletnega osumljenca se
poleg 148. člena uporablja tudi prvi odstavek 459. člena tega zakona.
452.d člen
(1) Mladoletnik, ki mu je odvzeta prostost,
mora biti takoj poučen po tretjem odstavku 157. člena tega zakona, o
pravicah iz drugega do šestega odstavka tega člena ter o tem, da se mu sme
prostost odvzeti le izjemoma, če istega namena ni mogoče doseči z milejšim
ukrepom, da sme odvzem prostosti trajati najkrajši potrebni čas in da mora biti
zagotovljena redna sodna presoja odvzema prostosti.
(2) Mladoletnik ima od odvzema prostosti
dalje pravico do zagovornika, ki si ga svobodno izbere. Če si zagovornika ne
vzame sam ali mu ga ne vzamejo njegov zakoniti zastopnik ali sorodniki, mu ga
na stroške države postavi pristojni organ po uradni dolžnosti.
(3) Mladoletnik mora biti pridržan ločeno
od polnoletnih oseb. Ne glede na prejšnji stavek sme policist izjemoma
odločiti, naj bo mladoletnik pridržan skupaj s polnoletnim, kadar je to glede
na mladoletnikovo osebnost in druge okoliščine v konkretnem primeru v njegovo
korist ali kadar v izjemnih okoliščinah ločene namestitve ni mogoče zagotoviti,
pod pogojem, da je mladoletnik pridržan skupaj s polnoletnim na način, ki je v
skladu z njegovo koristjo. Odločba o pridržanju vsebuje razloge za takšno
namestitev.
(4) Mladoletnik, ki je v času pridržanja že
polnoleten, ni pa še dopolnil enaindvajset let, sme biti pridržan skupaj z
mladoletnim, če je to glede na njegovo osebnost in druge okoliščine v
konkretnem primeru v njegovo korist in korist mladoletnika, ki je pridržan
skupaj z njim.
(5) O odvzemu prostosti mladoletniku mora
pristojni organ čim prej obvestiti njegove starše ali skrbnika in mu omogočiti stik
z njimi.
(6) Mladoletnika po odvzemu prostosti brez
nepotrebnega odlašanja pregleda zdravnik, če mladoletnik potrebuje medicinsko
pomoč ali če to zahtevajo mladoletnik, njegovi starši, skrbnik ali njegov
zagovornik.
453. člen
(1) Mladoletnik ne sme biti sojen v
nenavzočnosti.
(2) Organi, ki sodelujejo v postopku proti
mladoletniku, v vseh postopkih, v katerih je mladoletnik obravnavan, upoštevajo
njegovo korist.
(3) Organi, ki sodelujejo v postopku proti mladoletniku, odvetniki,
strokovnjaki, izvedenci, tolmači ter poravnalci med postopkom proti
mladoletniku spoštujejo njegovo dostojanstvo in ravnajo še posebej skrbno in
obzirno ter upoštevajo mladoletnikovo starost, zrelost, duševno razvitost,
stopnjo razumevanja, občutljivost, osebne in psihične lastnosti ter morebitne
posebne potrebe, da postopek ne bi škodljivo vplival na njegov razvoj.
(4) Hkrati
morajo ti organi s primernimi ukrepi preprečevati vsako nedisciplinirano
obnašanje mladoletnika.
454. člen
(1) Mladoletnik sme imeti zagovornika ves
čas postopka proti njemu.
(2) Poleg drugih primerov, določenih v tem
zakonu, mora mladoletnik imeti zagovornika od začetka pripravljalnega postopka,
če teče proti njemu postopek zaradi kaznivega dejanja, za katero je predpisana
kazen zapora nad tri leta. Za druga kazniva dejanja, za katera je predpisana
milejša kazen, pa mora imeti zagovornika, če sodnik za mladoletnike spozna, da
mu je potreben, upoštevaje pri tem zlasti duševno razvitost, sposobnost
razumevanja in osebne lastnosti mladoletnika, zapletenost zadeve in težo
sankcije ali drugih ukrepov, ki jih lahko v konkretnem postopku uporabi proti
mladoletniku.
(3) V primerih iz prejšnjega odstavka mora
imeti mladoletnik zagovornika že med izvedbo preiskovalnega dejanja, pri
katerem ima mladoletnik pravico biti navzoč, razen če gre za preiskovalno
dejanje, ki ga opravi policija brez odredbe sodišča.
(4) V vsakem primeru mora imeti mladoletnik
zagovornika, če mu je odvzeta prostost.
(5) Če si v primerih iz prejšnjih odstavkov
zagovornika ne vzame mladoletnik sam ali mu ga ne vzamejo njegov zakoniti
zastopnik ali sorodniki, mu ga po uradni dolžnosti postavi organ, pred katerim
teče postopek, s seznama odvetnikov iz tretjega odstavka 452.b člena tega
zakona. Če je to za zagotovitev učinkovite obrambe nujno, lahko pristojni organ
mladoletniku določi za zagovornika tudi odvetnika, ki ni uvrščen na tak seznam.
Mladoletniku, ki že ima postavljenega zagovornika v drugem postopku proti
njemu, pristojni organ praviloma postavi istega zagovornika.
455. člen
Nihče ne more biti oproščen dolžnosti
pričevanja o okoliščinah, ki so potrebne za presojo mladoletnikove duševne
razvitosti ter za spoznanje njegove osebnosti in razmer, v katerih živi (469.
člen).
456. člen
(1) Če je mladoletnik sodeloval pri
kaznivem dejanju skupaj s polnoletnimi, se postopek proti njemu izloči in
opravi po določbah tega poglavja.
(2) Postopek proti mladoletniku se sme
združiti s postopkom zoper polnoletne in opraviti po splošnih določbah tega
zakona samo, če je združitev postopka nujna za vsestransko razjasnitev stvari.
Sklep o tem izda senat za mladoletnike pristojnega sodišča na obrazložen
predlog državnega tožilca. Zoper tak sklep ni pritožbe.
(3) Če se opravi enoten postopek za
mladoletnika in polnoletne storilce, se glede mladoletnika vselej uporabijo
določbe členov: 453 do 455, 458 do 461, 469., 471., prvi in drugi odstavek 473.
člena in 480. člen, kadar se na glavni obravnavi razjasnjujejo vprašanja, ki se
nanašajo na mladoletnika, ter določbe členov 481., 487. in 488. člen tega
zakona, druge določbe tega poglavja pa, če njihova uporaba ni v nasprotju z
združenim postopkom.
457. člen
Če je kdo storil neko kaznivo dejanje kot
mladoleten, drugo pa kot polnoleten, se opravi enoten postopek po 32. členu
tega zakona pred senatom, ki sodi polnoletne.
458. člen
(1) V postopku proti mladoletnikom ima
organ socialnega varstva poleg pravic, ki so mu izrecno dane v tem poglavju,
tudi pravico seznaniti se s potekom postopka, dajati med postopkom predloge in
opozarjati na dejstva in dokaze, ki so pomembni za pravilno odločbo.
(2) Kadar državni tožilec zahteva
uvedbo postopka proti mladoletniku, mora to vselej sporočiti pristojnemu organu
socialnega varstva.
459. člen
(1) Mladoletnika vabi sodišče po
starših oziroma po zakonskem zastopniku, razen če to ni mogoče, ker je treba
hitro ravnati, ali zaradi drugih okoliščin.
(2) Za vročanje odločb in drugih
pisanj se uporabljajo smiselno določbe 120. člena tega zakona; pri tem se
mladoletniku ne smejo vročati pisanja na ta način, da bi se pritrdila na sodno
desko in tudi ne uporabiti drugi odstavek 116. člena tega zakona.
460. člen
(1) Brez dovoljenja sodišča se ne sme
objaviti potek kazenskega postopka proti mladoletniku in tudi ne odločba, ki je
bila v njem izdana.
(2) Objaviti se sme samo tisti del
postopka oziroma samo tisti del odločbe, ki ga je sodišče dovolilo objaviti,
vendar pa se niti v tem primeru ne sme objaviti mladoletnikovo ime in ne drugi
podatki, iz katerih bi se dalo sklepati, za katerega mladoletnika gre.
461. člen
Organi, ki sodelujejo v postopku proti mladoletniku
in drugi organi in zavodi, od katerih so zahtevana sporočila, poročila ali
mnenja, morajo postopati kar se da hitro, da se postopek čim prej konča.
2. Sestava sodišča
462. člen
(1) Pri okrožnih, višjih in vrhovnem
sodišču so senati za mladoletnike. Pri okrožnih sodiščih je po en ali več
sodnikov za mladoletnike.
(2) Senat za mladoletnike pri sodiščih
prve stopnje sestavljajo sodnik za mladoletnike in dva sodnika porotnika.
Sodnik za mladoletnike je predsednik senata.
(3) Pri sodiščih druge stopnje in pri
vrhovnem sodišču se določijo z razporedom dela senati za mladoletnike, ki jih
sestavljajo trije sodniki.
(4) Sodniki porotniki se volijo izmed
profesorjev, učiteljev, vzgojiteljev in drugih oseb, ki imajo izkušnje z vzgojo
mladoletnikov.
(5) Senati za mladoletnike iz tretjega
odstavka tega člena odločajo o pritožbah in v drugih primerih, ki so določeni v
tem zakonu.
(6) Sodnik za mladoletnike sodišča
prve stopnje opravlja pripravljalni postopek in druge zadeve v postopku proti
mladoletnikom.
463. člen
Sodišče, ki je pristojno za odločanje na
drugi stopnji, odloča o pritožbah zoper odločbe senata za mladoletnike sodišča
prve stopnje in o pritožbah zoper sklepe državnega tožilca in sodnika za
mladoletnike v primerih, ki so določeni v tem zakonu, kot tudi v primerih, ko
je v tem zakonu določeno, da odloča senat za mladoletnike višjega sodišča.
464. člen
Za postopek proti mladoletniku je krajevno
pristojno praviloma sodišče njegovega stalnega prebivališča, če mladoletnik
nima stalnega prebivališča ali če ni znano, pa sodišče, ki je pristojno za
njegovo začasno prebivališče. Postopek se sme izvesti pred sodiščem, pristojnim
za začasno prebivališče mladoletnika, ki ima stalno prebivališče, ali pred
sodiščem, pristojnim za kraj storitve kaznivega dejanja, če je očitno, da se bo
pri tem sodišču lažje izvedel.
3. Uvedba postopka
465. člen
(1) Kazenski postopek proti
mladoletniku se uvede za vsa kazniva dejanja samo na zahtevo državnega tožilca.
(2) Postopek za kazniva dejanja, za
katera se storilec preganja po predlogu ali na zasebno tožbo, se sme uvesti, če
predlaga oškodovanec uvedbo postopka pri pristojnem državnem tožilcu v roku, ki
ga določa 52. člen tega zakona.
(3) Če državni tožilec ne zahteva
uvedbe postopka proti mladoletniku, obvesti o tem oškodovanca. Oškodovanec ne
more prevzeti postopka oziroma ne more vložiti pri sodišču zasebne tožbe, pač
pa lahko zahteva v osmih dneh, ko prejme sporočilo državnega tožilca,
naj senat za mladoletnike pristojnega sodišča uvede postopek.
466. člen
(1) Kadar gre za kaznivo dejanje, za
katero je predpisana kazen zapora do treh let ali denarna kazen, lahko državni
tožilec odloči, da ne bo zahteval uvedbe kazenskega postopka, čeprav so dokazi,
da je mladoletnik storil kaznivo dejanje, če glede na naravo kaznivega dejanja
in okoliščine, v katerih je bilo storjeno, ter glede na mladoletnikovo prejšnje
življenje in njegove osebne lastnosti spozna, da postopek proti njemu ne bi bil
smotrn. Za ugotovitev teh okoliščin lahko zahteva državni tožilec sporočila od
mladoletnikovih staršev oziroma skrbnika ter od drugih oseb in ustanov; če je
potrebno, pa lahko pokliče te osebe in tudi mladoletnika na državno tožilstvo,
da zve take okoliščine neposredno od njih. Prav tako lahko zahteva mnenje o
smotrnosti postopka proti mladoletniku tudi od organa socialnega varstva.
(2) Pod pogoji iz prejšnjega odstavka ter
161.a in 162. člena tega zakona sme državni tožilec odločiti, da bo odstopil
ovadbo v poravnavanje ali odložil kazenski pregon.
(3) Kadar je izvrševanje kazni ali
vzgojnega ukrepa v teku, sme državni tožilec odločiti, da ne bo zahteval uvedbe
kazenskega postopka za drugo mladoletnikovo kaznivo dejanje, če glede na težo
tega kaznivega dejanja ter glede na kazen oziroma vzgojni ukrep, ki se
izvršuje, postopek in izrek kazenske sankcije zanj ne bi imela smisla.
(4) Če državni tožilec v primerih iz
prvega in tretjega odstavka tega člena spozna, da uvedba postopka proti
mladoletniku ne bi dosegla svojega namena, obvesti o tem organ socialnega
varstva in oškodovanca ter jima sporoči razloge; oškodovanec lahko v osmih dneh
zahteva od senata za mladoletnike, naj uvede postopek.
467. člen
(1) V primerih iz tretjega odstavka
465. člena in iz četrtega odstavka prejšnjega člena odloči senat za
mladoletnike na seji, ko dobi spise od državnega tožilca.
(2) Senat za mladoletnike lahko
odloči, naj se postopek proti mladoletniku ne uvede ali pa naj se uvede pred
sodnikom za mladoletnike. Zoper sklep senata za mladoletnike ni pritožbe.
(3) Če senat odloči, naj se uvede
proti mladoletniku postopek pred sodnikom za mladoletnike, se lahko državni
tožilec tega postopka udeležuje in ima vse pravice, ki mu gredo v postopku po
tem zakonu.
4. Pripravljalni postopek
468. člen
(1) Uvedbo pripravljalnega postopka
zahteva državni tožilec pri sodniku za mladoletnike pristojnega sodišča. Če se
sodnik za mladoletnike s tem ne strinja, zahteva, naj o tem odloči senat za
mladoletnike višjega sodišča.
(2) Sodnik za mladoletnike lahko
prepusti policiji, naj na način, ki je predpisan v tem
zakonu, izvrši odredbo o hišni preiskavi ali o zasegu predmetov.
469. člen
(1) V
pripravljalnem postopku proti mladoletniku je treba poleg dejstev, ki se
nanašajo na kaznivo dejanje, zlasti ugotoviti mladoletnikovo starost,
okoliščine, ki so potrebne za presojo njegove duševne razvitosti, posebne
ranljivosti, posebnih potreb na področju vzgoje, izobraževanja in zdravljenja,
ter ugotoviti in proučiti vse druge okoliščine, ki se tičejo njegove osebnosti
in razmer, v katerih živi (individualna ocena mladoletnika). Sodišče
mladoletnika seznani s pravico do individualne ocene.
(2) Da se ugotove te okoliščine, je
treba zaslišati mladoletnikove starše, njegovega skrbnika in druge, ki lahko
dajo o njih potrebne podatke. O teh okoliščinah se zahteva poročilo organa
socialnega varstva; če je bil pri mladoletniku uporabljen vzgojni ukrep, pa
poročilo o tem.
(3) Podatke o mladoletnikovi osebnosti
zbira sodnik za mladoletnike. Zahteva pa lahko, naj te podatke zbere določen
strokovni delavec (socialni delavec, defektolog in drugi), če je tak pri
sodišču; lahko pa prepusti to tudi organu socialnega varstva.
(4) Kadar je za ugotovitev
mladoletnikovega zdravstvenega stanja, njegove duševne razvitosti, psihičnih
lastnosti ali nagnjenj potrebno, da ga pregledajo izvedenci, se določijo za tak
pregled zdravniki, psihologi in pedagogi. Tak pregled mladoletnika se lahko
opravi v zdravstvenem ali v kakšnem drugem zavodu.
(5) Individualna ocena mladoletnika se
posodablja skozi celoten kazenski postopek, če se bistveno spremenijo njeni
elementi.
470. člen
(1) Sodnik za mladoletnike sam določi,
kako bo opravil posamezna dejanja; pri tem se mora ravnati po določbah tega
zakona v taki meri, da so zavarovane pravice obdolženca do obrambe, pravice
oškodovanca in zbiranje dokazov, ki so potrebni za odločitev.
(2) Pri dejanjih v pripravljalnem
postopku smeta biti navzoča državni tožilec in zagovornik. Mladoletnika zasliši sodnik za
mladoletnike. Kadar je potrebno, se zaslišanje
mladoletne osebe opravi s pomočjo pedagoga ali druge strokovne osebe. Sodnik za
mladoletnike lahko dovoli, da so pri dejanju v pripravljalnem postopku navzoči
predstavnik organa socialnega varstva ter mladoletnikovi starši oziroma
skrbnik. Kadar so te osebe navzoče pri omenjenih dejanjih, lahko dajejo
predloge in postavljajo vprašanje tistemu, ki se zaslišuje.
471. člen
(1) Sodnik za mladoletnike sme
odrediti, naj se mladoletnik med pripravljalnim postopkom odda v prehodni dom,
v diagnostični center, postavi pod nadzorstvo organa socialnega varstva ali
izroči drugi družini, če je to potrebno, da se izloči iz okolja, v katerem je
živel, ali da se mu zagotovi pomoč, varstvo ali nastanitev.
(2) Stroški za mladoletnikovo
nastanitev se izplačajo naprej iz proračunskih sredstev in spadajo med stroške
kazenskega postopka.
472. člen
(1) Izjemoma sme sodnik za mladoletnike
odrediti, naj se mladoletnik pripre, če so za to podani razlogi iz prvega
odstavka 201. člena tega zakona.
(2) Po sklepu o priporu, ki ga je
izdal sodnik za mladoletnike, sme trajati pripor najdalj en mesec. Senat za
mladoletnike istega sodišča sme iz opravičenih razlogov podaljšati pripor
največ še za dva meseca.
473. člen
(1) Mladoletnik mora biti priprt ločeno od
polnoletnih.
(2) Ne glede na prejšnji odstavek sme
sodnik za mladoletnike po predhodno pridobljenem mnenju direktorja zavoda
izjemoma odrediti, naj bo mladoletnik priprt skupaj s polnoletnimi, kadar je to
glede na mladoletnikovo osebnost in druge okoliščine v konkretnem primeru v
njegovem interesu in njegovo korist, zlasti pa kadar bi ločena namestitev lahko
povzročila osamitev mladoletnika. Sodnik za mladoletnike mora v sklepu posebej
obrazložiti, zakaj je takšna namestitev v mladoletnikovo korist.
(3) Mladoletnik, ki je pred odreditvijo
pripora ali med trajanjem pripora dopolnil osemnajst let, ni pa še dopolnil
enaindvajset let, sme biti priprt skupaj z mladoletnimi, če je to glede na
njegovo osebnost in druge okoliščine v konkretnem primeru v njegovo korist in
korist mladoletnikov, ki so priprti skupaj z njim.
(4) Mladoletniku, ki mu je odvzeta
prostost, je treba zagotoviti nego, varstvo in vso potrebno individualno pomoč,
ki jo utegne potrebovati glede na svojo starost, spol in osebnost. Z namenom
zagotavljanja mladoletnikovega nadaljnjega vključevanja v vzgojne,
izobraževalne in druge programe, v katere je bil že vključen pred začetkom izvrševanja
pripora, in za vključitev v druge ustrezne programe glede na potrebe, želje in
sposobnosti mladoletnika zavod nemudoma po začetku izvrševanja pripora od
centra za socialno delo ali izvajalca programa pridobi podatke o predhodni
obravnavi mladoletnika. Po pridobitvi podatkov zavod prouči možnosti za
mladoletnikovo nadaljnje vključevanje v ustrezne programe v skladu z
omejitvami, potrebnimi za zagotavljanje varnosti in ohranitve reda v zavodu, v
katerem se prestaja pripor, ter v skladu z omejitvami, ki izhajajo iz razlogov
za odreditev pripora.
(5) Mladoletniku je treba zagotoviti vsak
dan najmanj tri ure gibanja na prostem.
(6) Sodnik za mladoletnike ima glede
priprtih mladoletnikov enake pristojnosti, kot jih ima po tem zakonu
preiskovalni sodnik glede pripornikov.
474. člen
(1) Ko preizkusi vse okoliščine, ki se
nanašajo na kaznivo dejanje in na mladoletnikovo osebnost, pošlje sodnik za
mladoletnike spise pristojnemu državnemu tožilcu; ta lahko v osmih dneh
zahteva, naj se pripravljalni postopek dopolni, ali poda senatu za mladoletnike
obrazložen predlog za kaznovanje oziroma za vzgojni ukrep.
(2) Predlog državnega tožilca mora
obsegati: ime in priimek mladoletnika, njegovo starost, opis dejanja, dokaze,
iz katerih izhaja, da je mladoletnik storil kaznivo dejanje, obrazložitev, ki
mora navajati oceno mladoletnikove duševne razvitosti, in predlog, naj se
mladoletnik kaznuje oziroma zanj uporabi vzgojni ukrep.
475. člen
(1) Če državni tožilec med
pripravljalnim postopkom spozna, da ni podlage za postopek proti mladoletniku
ali da je podan kakšen razlog iz prvega ali tretjega odstavka 466. člena tega
zakona, predlaga sodniku za mladoletnike, naj ustavi postopek. O predlogu za
ustavitev postopka obvesti državni tožilec tudi organ socialnega varstva.
(2) Če se sodnik za mladoletnike ne
strinja s predlogom državnega tožilca, zahteva o tem odločitev senata za
mladoletnike višjega sodišča.
(3) Tretji odstavek 467. člena tega
zakona velja tudi, kadar senat za mladoletnike ne ugodi predlogu državnega
tožilca naj se ustavi postopek.
476. člen
Kadar državni tožilec v primerih iz 467. in
475. člena tega zakona ni sodeloval v postopku proti mladoletniku, predloži
sodnik za mladoletnike po končanem pripravljalnem postopku zadevo senatu za
mladoletnike v sojenje.
477. člen
Sodnik za mladoletnike mora poročati
predsedniku sodišča vsak mesec, katere mladoletniške zadeve še niso končane in
zakaj v posameznih zadevah postopek še teče. Predsednik sodišča ukrene, kar je
potrebno, da se postopek pospeši.
5. Postopek pred senatom za
mladoletnike
478. člen
(1) Sodnik za mladoletnike razpiše
sejo senata ali glavno obravnavo, ko prejme predlog državnega tožilca, kakor
tudi v primeru, če teče postopek proti mladoletniku brez predloga državnega
tožilca.
(2) Če teče postopek proti mladoletniku
brez predloga državnega tožilca, razloži sodnik za mladoletnike na začetku seje
oziroma glavne obravnave, katerega kaznivega dejanja je mladoletnik obdolžen.
(3) Kazni in zavodski ukrepi se smejo
izreči mladoletniku samo po glavni obravnavi. Drugi vzgojni ukrepi se mu smejo
izreči tudi na seji senata.
(4) Na seji senata se lahko odloči,
naj se opravi glavna obravnava.
(5) Na sejo
senata za mladoletnike se vabijo mladoletnik in njegov zagovornik ter državni
tožilec. Seja senata se lahko izjemoma opravi brez navzočnosti mladoletnika, ki
se kljub vabilu seje ni udeležil in izostanka ni opravičil, če ga je sodnik za
mladoletnike že zaslišal in če senat oceni, da lahko na podlagi zbranih dokazov
o kaznivem dejanju in osebnosti mladoletnika izbere ustrezen vzgojni ukrep, kar
mora v sklepu posebej obrazložiti.
(6) O seji
senata za mladoletnike se obvestijo mladoletnikovi starši ali skrbnik in
predstavnik pristojnega centra za socialno delo, ki so lahko na seji navzoči.
(7) Sodnik za mladoletnike seznani navzočega
mladoletnika z izrečenim vzgojnim ukrepom.
479. člen
(1) Kadar odloča senat za mladoletnike
na podlagi glavne obravnave, se uporabljajo smiselno določbe tega zakona o
pripravah za glavno obravnavo, o vodstvu glavne obravnave, o preložitvi in
prekinitvi glavne obravnave, o zapisniku in o poteku glavne obravnave; sodišče
pa na ta pravila ni vezano, če spozna, da v posameznem primeru njihova uporaba
ne bi bila smotrna.
(2) Poleg oseb, ki so naštete v 288.
členu tega zakona, se povabijo na glavno obravnavo mladoletnikovi starši
oziroma skrbnik in organ socialnega varstva. Če starši, skrbnik ali predstavnik
organa socialnega varstva ne pridejo, to ni ovira, da sodišče ne bi opravilo
glavne obravnave.
(3) Poleg mladoletnika mora biti
navzoč na glavni obravnavi državni tožilec, če je podal predlog po 474. členu
tega zakona, v primeru obvezne obrambe pa tudi zagovornik.
(4) Določbe tega zakona o spremembi in
razširitvi obtožbe veljajo tudi v postopku proti mladoletniku; senat za
mladoletnike pa je tudi brez predloga državnega tožilca upravičen izdati
odločbo na podlagi dejanskega stanja, ki se je na glavni obravnavi spremenilo.
480. člen
(1) Kadar se sodi mladoletnik, se
javnost vselej izključi.
(2) Senat sme dovoliti, da so na
glavni obravnavi navzoče osebe, ki se ukvarjajo z varstvom in vzgojo
mladoletnikov ali z zatiranjem mladoletniške kriminalitete, ter znanstveni
delavci.
(3) Med glavno obravnavo sme senat
odrediti, naj se odstranijo z zasedanja vse ali posamezne osebe, izvzemši
državnega tožilca, zagovornika in predstavnika organa socialnega varstva.
(4) Senat sme odrediti, naj se
mladoletnik med izvedbo posameznih dokazov ali med govori strank odstrani z
zasedanja.
481. člen
Med postopkom pred sodiščem sme sodnik za
mladoletnike ali senat za mladoletnike odločiti o začasni nastanitvi
mladoletnika (471. člen), sme pa tudi razveljaviti poprejšnjo odločbo o tem.
482. člen
(1) Sodnik za mladoletnike mora
razpisati glavno obravnavo ali sejo senata v osmih dneh od dneva, ko prejme
predlog državnega tožilca ali ko je končan pripravljalni postopek (476. člen)
oziroma ko je bilo na seji senata sklenjeno, naj se opravi glavna obravnava. Za
vsako podaljšanje tega roka mora imeti sodnik za mladoletnike odobritev
predsednika sodišča.
(2) Glavna obravnava se preloži ali prekine
samo izjemoma. Vsako preložitev ali prekinitev mora sodnik za mladoletnike
sporočiti predsedniku sodišča in mu pojasniti razloge za to.
(3) Sodnik za mladoletnike mora v treh
dneh po razglasitvi izdelati pisno sodbo oziroma pisni sklep.
483. člen
(1) Senat za mladoletnike ni vezan na
predlog državnega tožilca pri odločanju o tem, ali naj mladoletniku izreče
kazen ali pa uporabi zanj vzgojni ukrep. Če pa teče postopek proti mladoletniku
brez predloga državnega tožilca ali če državni tožilec umakne predlog, mu senat
ne sme izreči kazni, temveč samo vzgojni ukrep.
(2) Senat ustavi s sklepom postopek v
primerih, v katerih izda sodišče po 2., 3. ali 4. točki 357. člena tega zakona
sodbo, s katero obtožbo zavrne ali s katero obtoženca oprosti obtožbe (358.
člen) kakor tudi, kadar spozna, da ne bi bilo smotrno izreči mladoletniku niti
kazni niti vzgojnega ukrepa.
(3) Senat izda sklep tudi, če izreče
mladoletniku vzgojni ukrep. V izreku takega sklepa navede samo, kateri ukrep mu
izreka, ne izreče pa, da je mladoletnik kriv za kaznivo dejanje, katerega je
bil obdolžen. V obrazložitvi sklepa opiše dejanje in navede okoliščine, ki
opravičujejo izrečeni vzgojni ukrep.
(4) Sodba, s katero se izreče
mladoletniku kazen, mora biti izdana v obliki, določeni v 359. členu tega
zakona.
484. člen
(1) Sodišče sme obsoditi mladoletnika
na plačilo stroškov kazenskega postopka in na izpolnitev premoženjskopravnih
zahtevkov, če mu je izreklo kazen, razen stroškov,
nastalih zaradi izdelave individualne ocene in zaradi zagotavljanja pravice do
zdravniškega pregleda. Če pa mu je izreklo vzgojni
ukrep, obremenjujejo stroški postopka proračun, oškodovanec pa se s
premoženjskopravnim zahtevkom napoti na pravdo.
(2) Če ima mladoletnik lastne dohodke
ali premoženje, se mu lahko naloži plačilo stroškov kazenskega postopka in
izpolnitev premoženjskopravnega zahtevka, tudi če se mu izreče le vzgojni
ukrep.
6. Pravna sredstva
485. člen
(1) Zoper sodbo, s katero je
mladoletniku izrečena kazen, zoper sklep, s katerim je mladoletniku izrečen vzgojni
ukrep in zoper sklep, s katerim je postopek ustavljen (drugi odstavek 483.
člena), se lahko pritožijo vsi, ki imajo pravico do pritožbe zoper sodbo (367.
člen), in sicer v 15 dneh po
prejemu sodbe oziroma sklepa.
(2) Zagovornik, državni tožilec, zakonec,
krvni sorodnik v ravni vrsti, posvojitelj, skrbnik, brat, sestra in rejnik se
smejo pritožiti v mladoletnikovo korist tudi proti njegovi volji.
(3) Pritožba zoper sklep, s katerim je
mladoletniku izrečen vzgojni ukrep, ki se prestaja v zavodu, zadrži njegovo
izvršitev, če sodišče v soglasju z mladoletnikovimi starši in po zaslišanju
mladoletnika ne odloči drugače.
(4) Na sejo senata sodišča druge
stopnje (378. člen) povabi sodišče mladoletnika samo, če predsednik senata ali
senat spozna, da bi bila njegova navzočnost koristna.
486. člen
(1) Senat sodišča druge stopnje sme
spremeniti odločbo sodišča prve stopnje in izreči mladoletniku hujši ukrep,
samo če je tako predlagano v pritožbi.
(2) Če z odločbo sodišča prve stopnje
ni bila izrečena kazen mladoletniškega zapora, denarna kazen ali zavodski
ukrep, sme senat sodišča druge stopnje izreči to kazen oziroma ta ukrep samo,
če opravi obravnavo. Daljši mladoletniški zapor, višjo denarno kazen ali hujši
zavodski ukrep od onega, ki je bil izrečen z odločbo sodišča prve stopnje, sme
izreči senat sodišča druge stopnje tudi na seji.
487. člen
Zahteva za varstvo zakonitosti se sme
vložiti tako v primeru, če je bil s sodno odločbo prekršen zakon, kakor tudi v
primeru, če je bila za mladoletnika nepravilno uporabljena kazen ali kakšen
vzgojni ukrep.
488. člen
Določbe o obnovi kazenskega postopka,
dokončanega s pravnomočno sodbo, se uporabljajo smiselno tudi za obnovo
postopka, končanega s pravnomočnim sklepom o uporabi vzgojnega ukrepa.
7. Nadzorstvo sodišča nad izvajanjem
ukrepov
489. člen
(1) Uprava zavoda, v katerem se
izvršuje vzgojni ukrep proti mladoletniku, mora vsakih šest mesecev poročati
sodišču, ki je izreklo vzgojni ukrep, o mladoletnikovem obnašanju. Sodnik za
mladoletnike tega sodišča lahko tudi sam obiskuje mladoletnike v zavodu.
(2) Sodnik za mladoletnike si sme po
organu socialnega varstva preskrbeti obvestila o izvrševanju drugih vzgojnih
ukrepov, sme pa odrediti tudi, naj to opravi določen strokovni delavec
(socialni delavec, defektolog in drugi), če je tak pri sodišču. Organ
socialnega varstva mora najmanj vsakih šest mesecev poročati sodišču, ki je
izreklo vzgojni ukrep o poteku izvajanja izrečenega vzgojnega ukrepa.
8. Ustavitev izvrševanja in sprememba
odločbe o vzgojnih ukrepih
490. člen
(1) Kadar so izpolnjeni pogoji, ki jih
določa zakon za spremembo odločbe o izrečenem vzgojnem ukrepu, odloči o tem
sodišče, ki je na prvi stopnji izdalo sklep o vzgojnem ukrepu, če samo spozna,
da je to potrebno, ali če to predlaga državni tožilec, direktor zavoda ali
organ socialnega varstva, ki mu je zaupano nadzorstvo nad mladoletnikom.
(2) Preden sodišče izda odločbo,
zasliši državnega tožilca, mladoletnika, njegovega roditelja ali skrbnika ali
druge osebe, poleg tega pa zahteva potrebna poročila od zavoda, v katerem
mladoletnik prestaja zavodski ukrep, od organa socialnega varstva ali od drugih
organov in ustanov.
(3) Po prejšnjih odstavkih ravna
sodišče tudi, kadar odloča o ustavitvi izvrševanja vzgojnega ukrepa.
(4) O ustavitvi ali spremembi
vzgojnega ukrepa odloča senat za mladoletnike. Pri odločanju mora upoštevati
tudi uspešnost oziroma neuspešnost izvajanja vzgojnega ukrepa in mladoletnikovo
sodelovanje v njem.
TRETJI DEL
POSEBNI POSTOPKI
XXVIII. poglavje
POSTOPEK ZA UPORABO VARNOSTNIH UKREPOV, ZA ODVZEM PREMOŽENJSKE KORISTI, PODKUPNIN
TER DENARJA ALI PREMOŽENJA NEZAKONITEGA IZVORA IN ZA PREKLIC POGOJNE OBSODBE
491. člen
(1) Če je obdolženec storil kaznivo
dejanje v neprištevnem stanju, predlaga državni tožilec sodišču, naj izreče
obvezno psihiatrično zdravljenje in varstvo takega storilca v zdravstvenem
zavodu oziroma obvezno psihiatrično zdravljenje storilca na prostosti, če so za
tak varnostni ukrep podani pogoji, ki so določeni v kazenskem zakoniku.
(2) Obdolženec, zoper katerega je
odrejen pripor, se med postopkom za uporabo varnostnega ukrepa namesti v
ustrezen zdravstveni zavod. Glede trajanja,
preizkušanja in odpravljanja namestitve obdolženca v tem zavodu se smiselno
uporabljajo določbe tega zakona o priporu.
(3) Ko je podan predlog iz prvega
odstavka tega člena, mora obdolženec imeti zagovornika.
(4) Obdolženec ima pravico zoper predlog iz
prvega odstavka tega člena podati ugovor. O ugovoru odloča senat okrožnega
sodišča (šesti odstavek 25. člena) s smiselno uporabo določb tega zakona o
ugovoru zoper obtožnico. Enako velja za postopek iz pristojnosti okrajnega
sodišča. 
(5) Če s tem zakonom in predpisi izdanimi
na njegovi podlagi, ni drugače določeno, se glede zavoda, v katerem se izvršuje
namestitev oseb iz drugega odstavka tega člena, njihovega zdravljenja,
spremljanja, zasledovanja, nadziranja, vzdrževanja reda in discipline, uporabe
prisilnih sredstev, osebne preiskave in preiskave bivalnih prostorov in drugih
posebnosti izvrševanja, smiselno uporabljajo določbe zakona, ki ureja
izvrševanje varnostnih ukrepov psihiatričnega zdravljenja in varstva in na
njegovi podlagi izdanih predpisov. 
(6) V postopku za uporabo varnostnega
ukrepa mora sodišče postopati posebej hitro.
492. člen
(1) O varnostnem ukrepu obveznega
psihiatričnega zdravljenja in varstva v zdravstvenem zavodu ali obveznega
psihiatričnega zdravljenja na prostosti odloči po glavni obravnavi sodišče, ki
je pristojno za sojenje na prvi stopnji.
(2) Poleg oseb, ki morajo biti
povabljene na glavno obravnavo, se povabijo kot izvedenci tudi zdravniki
psihiatri iz zdravstvenega zavoda, kateremu je bilo zaupano izvedenstvo glede
obdolženčeve prištevnosti. Obdolženec se povabi, če je njegovo stanje tako, da
je lahko navzoč pri glavni obravnavi. Če obdolženca ni
mogoče zaslišati ali njegov zagovor ni razumljiv, se šteje, da predlogu za
izrek varnostnega ukrepa nasprotuje.  O glavni
obravnavi je treba obvestiti obdolženčevega zakonca in njegove starše oziroma
skrbnika, glede na okoliščine pa tudi druge bližnje sorodnike.
(3) Če sodišče na podlagi izvedenih
dokazov ugotovi, da je obdolženec storil določeno kaznivo dejanje in da je bil
ob storitvi kaznivega dejanja neprišteven, odloči po zaslišanju povabljenih na
podlagi izvida in mnenja izvedencev, ali naj mu izreče varnostni ukrep
obveznega psihiatričnega zdravljenja in varstva v zdravstvenem zavodu oziroma
obveznega psihiatričnega zdravljenja na prostosti. Pri odločanju o tem,
katerega teh varnostnih ukrepov naj izreče, sodišče ni vezano na predlog
državnega tožilca.
(4) Če sodišče na podlagi izvedenih
dokazov ugotovi, da so podani razlogi, zaradi katerih se po tem zakonu obtožba
zavrne ali obtoženca oprosti obtožbe, pa ne gre za primer iz šestega odstavka
tega člena, kazenski postopek s sklepom ustavi.
(5) Zoper sklep sodišča se smejo v 15 dneh po njegovem prejemu pritožiti vsi
tisti, ki imajo pravico do pritožbe zoper sodbo (367. člen), razen oškodovanca.
V korist obdolženca se smejo pritožiti tudi proti
njegovi volji. 
(6) Če državni tožilec na glavni
obravnavi umakne predlog za izrek varnostnega ukrepa ali če sodišče ugotovi, da
obdolženec v času storitve kaznivega dejanja ni bil neprišteven, zavrže predlog
za uporabo varnostnega ukrepa. V tem primeru sme državni tožilec v petnajstih
dneh po pravnomočnosti sklepa o zavrženju predloga, zaradi istega kaznivega
dejanja vložiti obtožnico oziroma obtožni predlog.
493. člen
(1) Varnostni ukrepi iz prvega odstavka
491. člena tega zakona se smejo izreči tudi, kadar državni tožilec na glavni
obravnavi spremeni vloženo obtožnico oziroma obtožni predlog tako, da predlaga,
naj se izrečejo omenjeni ukrepi.
(2) Če je zoper predlog vložen ugovor ali
če je to potrebno za pripravo obrambe ali za izvedbo dokazov, se glavna
obravnava preloži do odločitve o ugovoru oziroma za potreben čas.
494. člen
Kadar izreče sodišče kazen osebi, ki je
storila kaznivo dejanje v stanju bistveno zmanjšane prištevnosti, izreče z isto
sodbo tudi varnostni ukrep obveznega psihiatričnega zdravljenja in varstva v
zdravstvenem zavodu, če ugotovi, da so za to podani pogoji po kazenskem
zakoniku.
495. člen
(1) Pravnomočna odločba, s katero je
izrečen varnostni ukrep obveznega psihiatričnega zdravljenja in varstva v
zdravstvenem zavodu oziroma obveznega psihiatričnega zdravljenja na prostosti
(492. in 494. člen), se pošlje sodišču, ki je pristojno odločiti o odvzemu
poslovne sposobnosti. Odločba se sporoči tudi organu socialnega varstva.
(2) Sodišče najmanj tri mesece pred iztekom
trajanja varnostnega ukrepa obveznega psihiatričnega zdravljenja in varstva v
zdravstvenem zavodu oziroma obveznega psihiatričnega zdravljenja na prostosti o
predvidenem izteku obvesti organ socialnega varstva in najbližje osebe po
zakonu, ki ureja duševno zdravje, če glede na prejeta poročila o izvrševanju
ukrepa ugotovi, da je to potrebno zaradi nadaljevanja zdravljenja ali posebne zaščite in varstva obsojenca.
496. člen
(1) Sodišče, ki je na prvi stopnji
izreklo storilcu varnostni ukrep obveznega psihiatričnega zdravljenja in
varstva v zdravstvenem zavodu ali obveznega psihiatričnega zdravljenja na
prostosti, sprejema vse ponovne odločitve glede trajanja in spreminjanja tega
ukrepa iz kazenskega zakonika po uradni dolžnosti ali na predlog storilca ali
zdravstvenega zavoda ter na podlagi mnenja zdravnikov.
Pri ustavitvi ukrepa se smiselno uporablja drugi
odstavek prejšnjega člena, če to dopuščajo okoliščine.
(2) Odločitve
iz prejšnjega odstavka sprejme izvenobravnavni sodnik. Sodnik pred odločitvijo
po potrebi razpiše narok, o katerem obvesti državnega tožilca in zagovornika,
in zasliši storilca, če je to potrebno in če storilčevo stanje to dopušča.
(3) V postopku ponovnega odločanja
glede trajanja ali spreminjanja varnostnega ukrepa iz prvega odstavka tega
člena mora imeti storilec zagovornika.
(4) Če sodišče odredi odpust
neprištevnega storilca zaradi poteka roka iz kazenskega zakonika, obvesti o tem
sodišče, ki je pristojno odločati o pridržanju oseb v psihiatričnem
zdravstvenem zavodu.
(5) Za pritožbo zoper sklepe izdane po
določbah tega člena, se smiselno uporabljajo določbe petega odstavka 492. člena
tega zakona.
497. člen
 Če je bilo pri izreku pogojne obsodbe
obdolžencu naloženo zdravljenje na prostosti, ta pa se ni začel zdraviti ali je
zdravljenje samovoljno opustil, sme sodišče po uradni dolžnosti ali na predlog
zavoda, v katerem se je zdravil ali bi se moral zdraviti, in po zaslišanju
obdolženca ter državnega tožilca, če je tekel postopek na njegovo zahtevo,
preklicati pogojno obsodbo.
498. člen
(1) Predmeti, ki se po kazenskem
zakonu smejo ali morajo vzeti, se vzamejo tudi tedaj, kadar se kazenski
postopek ne konča s sodbo, s katero se obdolženec spozna za krivega, če je
nevarno da bi bili uporabljeni za kaznivo dejanje ali če to zahtevajo koristi
splošne varnosti ali razlogi morale.
(2) Poseben sklep o tem izda organ,
pred katerim je tekel postopek takrat, ko je bil postopek končan oziroma
ustavljen.
(3) Sklep o odvzemu predmetov iz
prvega odstavka tega člena izda sodišče tudi, če v sodbi, s katero je bil
obtoženec spoznan za krivega, manjka taka odločba.
(4) Overjen prepis odločbe o odvzemu
predmetov se vroči lastniku predmetov, če je ta znan.
(5) Zoper odločbo iz drugega in
tretjega odstavka tega člena ima lastnik predmetov pravico pritožbe, če misli,
da za odvzem predmetov ni zakonske podlage. Če sklepa iz drugega odstavka tega
člena ni izdalo sodišče, odloči o pritožbi senat (šesti odstavek 25. člena)
sodišča, ki bi bilo pristojno za sojenje na prvi stopnji.
498.a člen
(1) Razen v primerih, ko se kazenski
postopek konča s sodbo, s katero se obdolženec spozna za krivega, se denar ali
premoženje nezakonitega izvora iz 245. člena kazenskega zakonika in protipravno
dana ali sprejeta podkupnina iz 151., 157., 241., 242., 261., 262., 263. in 264.
člena kazenskega zakonika, vzamejo tudi:
1)    
če so dokazani tisti zakonski znaki kaznivega
dejanja iz 245. člena kazenskega zakonika, ki kažejo na to, da denar ali
premoženje iz navedenega člena izvira iz kaznivih dejanj, oziroma
2)    
če so dokazani tisti zakonski znaki kaznivih
dejanj iz 151., 157., 241., 242., 261., 262., 263. in 264. člena kazenskega
zakonika, ki kažejo na to, da je bila dana ali sprejeta nagrada, darilo,
podkupnina ali kakšna druga premoženjska korist.
(2) Poseben sklep o tem izda senat (šesti
odstavek 25. člena) na obrazložen predlog državnega tožilca; pred tem pa mora
preiskovalni sodnik na zahtevo senata zbrati podatke in raziskati vse
okoliščine, ki so pomembne za ugotovitev nezakonitega izvora denarja ali
premoženja oziroma protipravno dane ali sprejete podkupnine.
(3) Overjen prepis sklepa iz prejšnjega
odstavka se vroči lastniku odvzetega denarja ali premoženja oziroma podkupnine,
če je ta znan. Če lastnik ni znan, se sklep pritrdi na sodno desko in se po
preteku osmih dni šteje, da je bila opravljena vročitev tudi neznanemu
lastniku.
(4) Zoper sklep iz drugega odstavka tega
člena ima lastnik odvzetega denarja ali premoženja oziroma podkupnine pravico
do pritožbe, če meni, da za odvzem ni zakonske podlage.
499. člen
(1) Premoženjska korist, ki je bila
dosežena s kaznivim dejanjem ali zaradi njega, se ugotavlja v kazenskem
postopku po uradni dolžnosti.
(2) Sodišče in drugi organi, pred
katerimi teče kazenski postopek, morajo med postopkom zbirati dokaze in
raziskovati okoliščine, ki so pomembne za ugotovitev premoženjske koristi.
(3) Če uveljavlja oškodovanec
premoženjskopravni zahtevek, naj se mu vrnejo stvari, ki so bile pridobljene s
kaznivim dejanjem, oziroma znesek, ki ustreza njihovi vrednosti, se ugotavlja
premoženjska korist samo v tistem delu, ki ni zajet s premoženjskopravnim
zahtevkom.
500. člen
(1) Kadar pride v poštev odvzem
premoženjske koristi drugemu prejemniku koristi (75., 77., 77.a in 77.b člen
kazenskega zakonika), ga je treba povabiti zaradi zaslišanja v predhodnem
postopku in na glavni obravnavi. Za pravno osebo se povabi njen zastopnik. V
vabilu ga je treba opozoriti, da bo postopek izveden tudi brez njegove
navzočnosti.
(2) Zastopnik pravne osebe se zasliši
na glavi obravnavi za obdolžencem. Enako se ravna tudi glede drugega prejemnika
koristi, če ni bil povabljen kot priča.
(3) Prejemnik koristi ter zastopnik
pravne osebe imata v zvezi z ugotavljanjem premoženjske koristi pravico
predlagati dokaze in z dovoljenjem predsednika senata postavljati vprašanja
obdolžencu, pričam in izvedencem.
(4) Izključitev javnosti glavne
obravnave ne velja za prejemnika koristi in zastopnika pravne osebe.
(5) Če sodišče šele med glavno
obravnavo ugotovi, da pride v poštev odvzem premoženjske koristi, prekine
glavno obravnavo in povabi prejemnika koristi oziroma zastopnika pravne osebe.
501. člen
Sodišče odmeri znesek premoženjske koristi
po prostem preudarku, če bi bilo njeno ugotavljanje zvezano z nesorazmernimi
težavami ali če bi se zaradi tega postopek preveč zavlekel.
502. člen
(1) Kadar prihaja v kazenskem postopku
v poštev odvzem premoženjske koristi, obstaja pa nevarnost, da bi obdolženec,
sam ali preko drugih oseb, to korist uporabil za nadaljnjo kriminalno dejavnost
ali da bi jo skril, odtujil, uničil ali kako drugače z njo razpolagal, tako, da
bi onemogočil ali precej otežil njen odvzem po končanem kazenskem postopku,
odredi sodišče na predlog državnega tožilca začasno zavarovanje zahtevka za
odvzem premoženjske koristi.
(2) Takšno zavarovanje lahko sodišče
odredi tudi v predkazenskem postopku, če so podani utemeljeni razlogi za sum,
da je bilo storjeno kaznivo dejanje, s katerim ali zaradi katerega je bila
pridobljena premoženjska korist, ali da je bila taka korist pridobljena za
drugega ali nanj prenesena.
(3) Zavarovanje iz prejšnjih odstavkov
se lahko odredi zoper obdolženca oziroma osumljenca, zoper prejemnika
premoženjske koristi ali zoper druge osebe, na katere je bila prenesena, če se
jim lahko odvzame po določbah Kazenskega zakonika.
502.a člen
(1) Začasno zavarovanje zahtevka za
odvzem premoženjske koristi se odredi s sklepom, ki ga izda v predkazenskem
postopku in med preiskavo preiskovalni sodnik. Po vložitvi obtožnice izda sklep
zunaj glavne obravnave predsednik senata, na glavni obravnavi pa senat.
(2) Sklep iz prejšnjega odstavka se
vroči državnemu tožilcu, osumljencu oziroma obdolžencu in osebi, zoper katero
je začasno zavarovanje odrejeno (udeleženci). Sklep se pošlje pristojnemu
organu oziroma osebi, ki ga izvrši. Sklep se osumljencu oziroma obdolžencu in
osebi, zoper katero je začasno zavarovanje odrejeno, vroči hkrati z njegovo
izvršitvijo ali po izvršitvi, vendar brez nepotrebnega odlašanja.
(3) Tisti, ki je izdal sklep, mora
omogočiti osumljencu oziroma obdolžencu in osebi, zoper katero je začasno
zavarovanje odrejeno, da se seznani z vsemi spisi zadeve.
(4) Če začasno zavarovanje ni
odrejeno, se sklep vroči samo državnemu tožilcu, ki se lahko zoper sklep
pritoži.
(5) Zoper sklep iz prvega odstavka
tega člena lahko osumljenec oziroma obdolženec ali oseba, zoper katero je
začasno zavarovanje odrejeno, v osmih dneh od vročitve sklepa vloži ugovor in
predlaga, da sodišče opravi narok. Ugovor vroči sodišče ostalim udeležencem in
jim določi rok za odgovor. Ugovor ne zadrži izvršitve sklepa.
(6) O naroku odloči sodišče glede na
okoliščine primera, upoštevajoč navedbe v ugovoru. Če sodišče ne razpiše
naroka, o ugovoru odloči na podlagi predloženih listin in drugega predloženega
gradiva ter obrazloži svojo odločitev v sklepu o ugovoru (osmi odstavek tega
člena).
(7) V ugovoru in na naroku je treba
vlagatelju ugovora in ostalim udeležencem omogočiti, da se izjavijo o
predlaganih in odrejenih ukrepih, da podajo svoja stališča, navedbe in predloge
o vseh vprašanjih začasnega zavarovanja.
(8) Ko se udeleženci naroka izjavijo o
vseh vprašanjih in se izvedejo dokazi, če so potrebni za odločitev o ugovoru,
sodišče odloči o ugovoru. S sklepom, ki ga izda o ugovoru, sodišče ugovor ob
smiselni uporabi 375. člena tega zakona zavrže, ugovoru ugodi in razveljavi ali
spremeni sklep o odreditvi začasnega zavarovanja, ali ugovor zavrne.
(9) Zoper sklep iz prejšnjega odstavka
imajo udeleženci pravico do pritožbe. Pritožba ne zadrži izvršitve sklepa.
502.b člen
(1) V sklepu, s katerim se odredi
začasno zavarovanje, mora sodišče navesti premoženje, ki je predmet
zavarovanja, način zavarovanja (prvi odstavek 271. člena, prvi odstavek 272.
člena in prvi odstavek 273. člena Zakona o izvršbi in zavarovanju) in rok
trajanja ukrepa. Sklep mora biti obrazložen.
(2) Pri določitvi roka trajanja ukrepa
mora sodišče upoštevati fazo kazenskega postopka, vrsto, naravo in težo
kaznivega dejanja, zapletenost zadeve, pa tudi obseg in pomen premoženja, ki je
predmet začasnega zavarovanja.
(3) V predkazenskem postopku, kakor
tudi po izdaji sklepa o uvedbi preiskave, lahko začasno zavarovanje traja šest mesecev. Po vložitvi obtožnice do izvršitve pravnomočne sodbe trajanje začasnega zavarovanja ne sme biti daljše od enega leta.
(4) Rok iz prejšnjega odstavka se
lahko podaljša v enakih časovnih razdobjih. Skupno trajanje začasnega
zavarovanja pred uvedbo preiskave oziroma, če ta ni uvedena, pred vložitvijo
obtožnice, ne sme biti daljše od dveh let. V preiskavi skupno trajanje začasnega zavarovanja ne sme biti
daljše od dveh let. Po vložitvi obtožnice do izreka sodbe sodišča prve stopnje
skupno trajanje začasnega zavarovanja ne sme presegati treh let.
(5) Do izvršitve pravnomočne sodne
odločbe o odvzemu premoženjske koristi sme začasno zavarovanje skupno trajati
največ deset let.
502.c člen
(1) Sodišče lahko na obrazložen
predlog državnega tožilca, upoštevajoč merila iz prvega odstavka 502. člena
tega zakona in roke iz četrtega in petega odstavka 502.b člena tega zakona, s
sklepom podaljša začasno zavarovanje, odrejeno s sklepom iz prvega odstavka
502.a člena tega zakona. Preden odloči o predlogu, pošlje sodišče predlog
ostalim udeležencem, da se o njem izjavijo, in jim določi primeren rok za
odgovor.
(2) Sodišče lahko na obrazložen
predlog državnega tožilca, osumljenca oziroma obdolženca ali osebe, zoper
katero je bilo začasno zavarovanje odrejeno, upoštevajoč merila iz prvega
odstavka 502. člena tega zakona, odredi nov način zavarovanja in razveljavi prejšnji
sklep o začasnem zavarovanju. Preden o predlogu odloči, pošlje sodišče predlog
ostalim udeležencem, da se o njem izjavijo in jim določi primeren rok za
odgovor. Odločba o razveljavitvi ukrepa se izvrši po izvršitvi odločbe, s
katero je odrejen nov način začasnega zavarovanja.
(3) Sodišče odpravi začasno
zavarovanje na predlog udeležencev. Sodišče lahko odpravi začasno zavarovanje
tudi po uradni dolžnosti zaradi poteka roka ali če državni tožilec zavrže
ovadbo oziroma izjavi, da ne bo začel pregona ali da od njega odstopa. Državni
tožilec mora o svoji odločitvi obvestiti sodišče.
(4) Če sodišče meni, da začasno
zavarovanje ni več potrebno, pozove državnega tožilca, da se o tem v določenem
roku izjavi. Če se državni tožilec v roku ne izjavi ali če odpravi začasnega
zavarovanja ne nasprotuje, sodišče začasno zavarovanje odpravi.
502.č člen
O predlogu za odreditev, podaljšanje,
spremembo ali odpravo začasnega zavarovanja mora sodišče odločiti posebej
hitro. Če je bilo začasno zavarovanje odrejeno, morajo organi v predkazenskem
postopku postopati posebej hitro, kazenski postopek pa se šteje za
prednostnega.
502.d člen
Če s tem zakonom ni drugače določeno, se v
postopku za začasno zavarovanje odvzema premoženjske koristi smiselno
uporabljajo določbe o začasnih odredbah iz zakona, ki ureja izvršbo in
zavarovanje.
502.e člen
(1) O odreditvi, spremembi in odpravi
začasnega zavarovanja odvzema premoženjske koristi sodišče po uradni dolžnosti
obvesti pristojni davčni organ s prepisom svoje odločbe. 
(2) Če pristojni davčni organ po prejemu
obvestila iz prejšnjega odstavka sodišču sporoči, da v zvezi z začasno
zavarovanim premoženjem načrtuje uvedbo postopka, za katerega je pooblaščen po
zakonu, sodišče v odločbi o spremembi ali odpravi začasnega zavarovanja odredi,
da organ, pristojen za izvršitev zavarovanja, tega ne sme spremeniti ali
odpraviti pred prejemom pisnega obvestila sodišča, da je potekel en mesec od
dneva vročitve odločbe o spremembi ali odpravi zavarovanja pristojnemu davčnemu
organu.
503. člen
(1) Odvzem premoženjske koristi sme
izreči sodišče v sodbi, s katero spozna obtoženca za krivega, v sklepu o sodnem
opominu ali v sklepu o vzgojnem ukrepu ter v sklepu, s katerim izreče varnostni
ukrep obveznega psihiatričnega zdravljenja in varstva
v zdravstvenem zavodu in obveznega psihiatričnega zdravljenja na prostosti po
kazenskem zakoniku.
(2) V izreku sodbe ali sklepa navede
sodišče, kateri predmet oziroma kolikšen denarni znesek se odvzame. V
upravičenih primerih sme sodišče dovoliti obročno plačilo premoženjske koristi,
pri čemer določi rok plačila in višino obrokov.
(3) Overjen prepis sodbe oziroma
sklepa se vroči tudi prejemniku koristi ter zastopniku pravne osebe, če je
sodišče izreklo odvzem premoženjske koristi prejemniku koristi ali pravni
osebi.
504. člen
Pravna oseba in prejemnik koristi iz 500.
člena tega zakona lahko zahtevata obnovo kazenskega postopka glede odločbe o
odvzemu premoženjske koristi.
505. člen
Drugi in tretji odstavek 368. člena ter
376. in 380. člen tega zakona se uporabljajo smiselno glede pritožbe zoper
odločbo o odvzemu premoženjske koristi.
506. člen
(1) Če je v pogojni obsodbi določeno,
da bo kazen izrečena, če obsojenec ne vrne premoženjske koristi, ne povrne
škode ali ne izpolni kakšne druge obveznosti, obsojenec pa v določenem roku
tega ne stori, izvede sodišče, ki je sodilo na prvi stopnji, postopek za
preklic pogojne obsodbe na predlog upravičenega tožilca ali oškodovanca, lahko
pa tudi po uradni dolžnosti. V
postopku preklica pogojne obsodbe z varstvenim nadzorstvom se smiselno
uporabljajo določbe tega člena, če to dopuščajo okoliščine pa tudi drugega
odstavka 495. člena tega zakona.
(2) Izvenobravnavni
sodnik zasliši obsojenca, če je dosegljiv, in opravi
potrebne poizvedbe, da ugotovi dejstva in zbere dokaze, ki so pomembni za
odločitev.
(3) Nato
izvenobravnavni sodnik po potrebi razpiše narok, o katerem obvesti tožilca,
obsojenca in oškodovanca. Če stranke in oškodovanec, ki so bili v redu
obveščeni, ne pridejo, ali če se obsojenec očitno izmika ali ne želi priti na
narok, to ni ovira za sprejem odločitve.
(4) Če
izvenobravnavni sodnik ugotovi, da obsojenec ni izpolnil obveznosti, ki mu je
bila naložena s sodbo, izda sodbo, s katero pogojno obsodbo prekliče in izreče
kazen ali določi nov rok za izpolnitev obveznosti ali v pogojni obsodbi
določeno obveznost nadomesti z drugo ustrezno, zakonsko določeno obveznostjo,
ali pa odpravi ta pogoj. Če pa spozna, da ni podlage za nobeno od teh odločb,
postopek za preklic pogojne obsodbe ustavi s sklepom.
506.a člen
(1) Sodišče, ki je odredilo hrambo
zaseženih predmetov ali začasno zavarovanje zahtevka za odvzem premoženjske
koristi oziroma premoženja v vrednosti premoženjske koristi, mora v teh
primerih postopati posebej hitro. Z zaseženimi predmeti in premoženjem, ki
služi za začasno zavarovanje zahtevka, ter s predmeti ali premoženjem, ki so
bili dani kot varščina (196. do 199. člen), mora ravnati kot dober gospodar.
(2) Če je hramba zaseženih predmetov ali
začasno zavarovanje zahtevka iz prejšnjega odstavka povezano z nesorazmernimi
stroški ali pa se vrednost premoženja ali predmetov zmanjšuje, sodišče odredi,
da se tako premoženje ali predmeti prodajo, uničijo ali podarijo v javno
korist. Pred odločitvijo mora sodišče pridobiti mnenje lastnika premoženja ali
predmetov. Če lastnik ni znan ali mu poziva za podajo mnenja ni mogoče vročiti,
sodišče poziv pritrdi na sodno desko in se po osmih dneh šteje, da je bila
vročitev opravljena. Če lastnik v osmih dneh po vročitvi poziva ne poda mnenja,
se šteje, da s prodajo, uničenjem ali podaritvijo soglaša.
(3) Za hrambo zaseženih predmetov in
varščin ter za začasno zavarovanje zahtevkov iz prvega odstavka tega člena
skrbijo pristojni državni organi, organizacije z javnimi pooblastili,
izvršitelji, gospodarske družbe, samostojni podjetniki posamezniki in finančne
organizacije.
(4) Postopek upravljanja s predmeti,
premoženjem in varščinami iz prvega odstavka tega člen ter pogoje, ki jih
morajo izpolnjevati gospodarske družbe in samostojni podjetniki posamezniki za
opravljanje dejavnosti po tretjem odstavku tega člena, pravila in tarifo za
njihovo delovanje ter pravila izbora med več ponudniki takih storitev predpiše
Vlada Republike Slovenije.
507. člen
(1) Če ni v tem poglavju določeno drugače,
se glede postopka za uporabo varnostnih ukrepov, za odvzem premoženjske
koristi, podkupnin in denarja ali premoženja nezakonitega izvora ter za
postopek za preklic pogojne obsodbe smiselno uporabljajo druge določbe tega
zakona.
(2) Določbe členov 498.a do vključno 506.a
tega zakona, ki se nanašajo na odvzem denarja ali premoženja nezakonitega
izvora, podkupnin in druge premoženjske koristi, se smiselno uporabljajo tudi
za odvzem premoženja v vrednosti, ki ustreza premoženjski koristi (75., 77.,
77.a in 77.b člen kazenskega zakonika).
(3) Določbe 499. člena tega zakona se
smiselno uporabljajo tudi za predkazenski in preiskovalni postopek; pri
zbiranju dokazov in raziskovanju okoliščin, ki so pomembne za ugotovitev
premoženjske koristi pa poleg organov, pred katerimi teče kazenski postopek,
sodelujejo tudi drugi organi, za katere zakon tako določa.
XXIX. poglavje
POSTOPEK ZA ODLOČBO O IZBRISU OBSODBE IN O PRENEHANJU VARNOSTNIH UKREPOV IN
PRAVNIH POSLEDIC OBSODBE
508. člen
(1) Če se obsodba po zakonu izbriše s
pretekom določenega časa in s pogojem, da obsojenec v tem času ne stori novega
kaznivega dejanja (82. člen kazenskega zakonika) izda po uradni dolžnosti
odločbo o izbrisu obsodbe ministrstvo, pristojno za pravosodje.
509. člen
(1) Če ministrstvo, pristojno za
pravosodje, ne izda odločbe o izbrisu obsodbe, sme obsojenec zahtevati, naj se
ugotovi, da je obsodba po zakonu izbrisana.
(2) Če ministrstvo, pristojno za
pravosodje, v tridesetih dneh po prejemu ne izda odločbe, lahko obsojenec
zahteva, naj izda sodišče, ki je izreklo sodbo na prvi stopnji, sklep o izbrisu
obsodbe.
(3) O taki zahtevi odloča sodišče po
zaslišanju državnega tožilca, če je tekel postopek na njegovo zahtevo.
510. člen
(črtan)
511. člen
(1) Postopek za izbris obsodbe na
podlagi sodne odločbe (83. člen kazenskega zakonika) se uvede na obsojenčevo
prošnjo.
(2) Prošnja se vloži pri sodišču, ki
je sodilo na prvi stopnji.
(3) Izvenobravnavni
sodnik preizkusi najprej, ali je pretekel čas, ki se
zahteva po zakonu, nato pa opravi potrebne poizvedbe in ugotovi dejstva, na
katera se sklicuje prosilec, ter zbere dokaze o vseh okoliščinah, ki so
pomembne za odločbo.
(4) Sodišče lahko zahteva o
obsojenčevem obnašanju poročilo od policije, na območju katere je obsojenec
prebival po prestani kazni, lahko pa zahteva tako poročilo tudi od uprave
zavoda, v katerem je obsojenec kazen prestal.
(5) Po poizvedbah in zaslišanju
državnega tožilca, če je tekel postopek na njegovo zahtevo, o prošnji odloči izvenobravnavni sodnik.
(6) Zoper odločbo sodišča o prošnji za
izbris obsodbe se lahko pritožita prosilec in državni tožilec.
(7) Če sodišče zavrne prošnjo zato,
ker obsojenec s svojim obnašanjem ni zaslužil izbrisa obsodbe, sme obsojenec
ponoviti prošnjo po preteku dveh let, odkar je sklep o zavrnitvi prošnje postal
pravnomočen.
512. člen
V potrdilu, ki se daje na podlagi kazenske
evidence osebam, za uveljavljanje njihovih pravic, se izbrisana obsodba ne sme
omenjati.
513. člen
(1) Postopek za prenehanje varnostnih
ukrepov prepovedi opravljanja poklica, prepovedi
približevanja ali komuniciranja z žrtvijo kaznivega dejanja in odvzema vozniškega dovoljenja (četrti odstavek 71., šesti odstavek 71.a in peti odstavek 72.
člena kazenskega zakonika) in za prenehanje pravne posledice obsodbe (tretji
odstavek 80. člena kazenskega zakonika) se uvede na obsojenčevo prošnjo, ki se
vloži pri sodišču, ki je sodilo na prvi stopnji.
(2) Izvenobravnavni
sodnik preizkusi najprej, ali je pretekel čas, ki se
zahteva po zakonu, nato pa opravi potrebne poizvedbe in ugotovi dejstva, na
katera se sklicuje prosilec, ter zbere dokaze o vseh okoliščinah, ki so
pomembne za odločbo.
(3) Sodnik lahko zahteva o
obsojenčevem obnašanju poročilo od policije, na območju katere je obsojenec
prebival po prestani, odpuščeni ali zastarani glavni kazni, lahko pa zahteva
tako poročilo tudi od zavoda, v katerem je obsojenec prestal kazen.
(4) Po
poizvedbah in po zaslišanju državnega tožilca, če je tekel postopek na njegovo
zahtevo, pri postopku za prenehanje varnostnega ukrepa prepovedi približevanja
ali komuniciranja z žrtvijo kaznivega dejanja (šesti odstavek 71.a člena
Kazenskega zakonika) pa tudi po zaslišanju oškodovanca o prošnji odloči
izvenobravnavni sodnik. Če oškodovanec, ki je bil v redu vabljen, ne pride, to
ni ovira za sprejem odločitve.
(5) Zoper sklep se lahko pritožita
državni tožilec in obsojenec.
(6) Če je obsojenčeva prošnja
zavrnjena, ni dovoljena nova prošnja, preden ne preteče eno leto od
pravnomočnosti sklepa s katerim je bila prejšnja prošnja zavrnjena.
XXX. poglavje
POSTOPEK ZA MEDNARODNO PRAVNO POMOČ IN IZVRŠITEV MEDNARODNIH POGODB V
KAZENSKOPRAVNIH STVAREH
514. člen
(delno
se preneha uporabljati)
Mednarodna kazenskopravna pomoč se daje po
določbah tega zakona, če ni z mednarodno pogodbo ali zakonom določeno drugače.
515. člen
(delno
se preneha uporabljati)
(1) Prošnje domačih sodišč in državnih
tožilstev za pravno pomoč v kazenskih zadevah se pošiljajo tujim organom po
diplomatski poti. Na enak način se pošiljajo domačim sodiščem in
državnim tožilstvom prošnje tujih organov za pravno pomoč.
(2) V nujnih primerih in ob pogoju
vzajemnosti se lahko prošnje za pravno pomoč pošiljajo po ministrstvu,
pristojnem za notranje zadeve, kadar pa gre za kaznivo dejanje pranja denarja
ali za kazniva dejanja v zvezi s kaznivim dejanjem pranja denarja, pa tudi po
organu, ki je pristojen za preprečevanje pranja denarja.
(3) Če velja vzajemnost ali če tako določa
mednarodna pogodba, se lahko mednarodna kazenskopravna pomoč daje tudi
neposredno med domačimi in tujimi organi, ki sodelujejo v predkazenskem in
kazenskem postopku. Pri tem se lahko uporabljajo sodobna tehnična sredstva,
zlasti računalniško omrežje, pripomočki za prenos slike, glasu in elektronskih
impulzov.
516. člen
(delno
se preneha uporabljati)
(1) Ministrstvo, pristojno za zunanje
zadeve, pošlje prošnjo tujega organa za pravno pomoč ministrstvu, pristojnemu
za pravosodje, ta pa jo pošlje v postopek okrožnemu sodišču, na katerega
območju prebiva tisti, ki mu je treba vročiti kako pisanje, ki ga je treba
zaslišati ali soočiti ali na katerega območju je treba opraviti kakšno drugo
preiskovalno dejanje. Če gre za prošnjo za izvedbo
dejanja, za katero je po domačem pravu pristojno državno tožilstvo, pošlje
ministrstvo za pravosodje prošnjo v postopek državnemu tožilstvu, na območju
katerega je treba opraviti dejanje.
(2) Če je pristojnih več sodišč, je
krajevno pristojno tisto, ki je pristojno za opravo prvega dejanja, navedenega
v prošnji. Če je pristojnih več državnih tožilstev, je krajevno pristojno
tisto, ki je pristojno za opravo prvega dejanja, navedenega v prošnji. Če tuji
organ prosi za izvedbo več dejanj, od katerih je po domačih predpisih za
nekatera pristojno sodišče, za druga pa državno tožilstvo, se prošnja pošlje
državnemu tožilstvu, ki opravi dejanja iz svoje pristojnosti in predlaga
sodišču opravo dejanj iz sodne pristojnosti. 
(3) V primerih iz drugega odstavka
515. člena tega zakona pošlje prošnjo sodišču oziroma državnemu tožilstvu
ministrstvo, pristojno za notranje zadeve.
(4) O dovoljenosti dejanja, za katero
prosi tuj organ in o načinu njegove izvršitve odloči pristojni domači organ
skladno z domačimi predpisi in mednarodnimi sporazumi. Prošnji za mednarodno
kazensko pomoč se sme ugoditi, če izvedba dejanja pomoči ni v nasprotju s
pravnim redom Republike Slovenije ali ne škoduje njeni suverenosti in varnosti.
(5) Ne glede na določbo četrtega
odstavka tega člena se na prošnjo tuje države lahko dejanje pomoči izvede na
način, kot je določen v zakonodaji države prosilke, če je takšen način izvedbe
dejanja skladen s temeljnimi načeli domačega kazenskega postopka.
(6) Pristojni organ v Republiki Sloveniji na
prošnjo pristojnega organa države prosilke slednjega obvesti o času in kraju
izvedbe določenega procesnega dejanja. Predstavniki pristojnih organov države
prosilke in drugi udeleženci v postopku ter njihovi pravni zastopniki so lahko
navzoči pri izvršitvi dejanja pomoči, če je verjetno, da sta njihova navzočnost
oziroma sodelovanje koristna za ustrezno izvedbo pravne pomoči. O tem odloči
organ, v čigar pristojnosti je izvršitev dejanja pomoči.
516.a člen
(delno
se preneha uporabljati)
(1) Na prošnjo tujega organa se lahko
oseba, ki ji je v Republiki Sloveniji odvzeta prostost, ne glede na
državljanstvo začasno preda tujemu pravosodnemu organu zaradi izvedbe procesnih
dejanj zaslišanja priče, zaslišanja izvedenca ali soočenja. Začasna predaja se
opravi pod pogojem, da bo oseba v roku, ki ga določi pristojni organ Republike
Slovenije, vrnjena v Republiko Slovenijo. 
(2) Začasna predaja je dopustna pod
naslednjimi pogoji: 
-      
da se oseba strinja z začasno predajo; 
-      
da je prisotnost osebe v tujem kazenskem
postopku nujno potrebna; 
-      
da prisotnost osebe ni nujno potrebna v domačem
kazenskem postopku; 
-      
da zaradi začasne predaje ne bo prišlo do
podaljšanja odvzema prostosti; 
-      
da ne obstajajo drugi utemeljeni razlogi, ki bi
izključevali začasno predajo. 
(3) Oseba, ki je bila začasno predana
tujemu pravosodnemu organu na podlagi prvega odstavka tega člena, mora ostati
celotno obdobje v priporu, razen če se ukrep odvzema prostosti skladno z
domačimi predpisi odpravi, o čemer organ, ki je odpravil ukrep odvzema
prostosti, nemudoma obvesti pristojni tuji organ. Zoper osebo se v državi, v
katero je začasno predana, ne sme začeti kazenski postopek ali izvršiti kazen
za dejanje, storjeno pred začasno predajo. 
(4) O dovoljenju začasne predaje odloča
organ, pred katerim teče kazenski postopek oziroma v čigar pristojnosti je
izvršitev kazni. Pred dovoljenjem za začasno predajo mora organ pridobiti
zagotovila iz tretjega odstavka.
516.b člen
(delno
se preneha uporabljati)
(1) Če je osebi v tujini odvzeta prostost,
njena navzočnost pa je zaradi izvedbe procesnih dejanj zaslišanja priče,
zaslišanja izvedenca ali soočenja nujno potrebna v kazenskem postopku, ki teče
v Republiki Sloveniji, sme sodišče ki je pristojno za opravo tega procesnega
dejanja, zaprositi za začasno predajo te osebe v Republiko Slovenijo. 
(2) Kadar je oseba na podlagi prvega
odstavka tega člena začasno predana v Republiko Slovenijo, ji mora biti ves čas
na ozemlju Republike Slovenije vzeta prostost, razen če je ukrep odvzema
prostosti odpravljen na podlagi odločitve tujega organa, ki je tak ukrep
odredil. Dejanje, zaradi katerega je potrebna prisotnost osebe na ozemlju
Republike Slovenije, se mora opraviti čim hitreje in nato osebo, ne glede na
njeno državljanstvo, vrniti v državo, ki jo je začasno predala. 
(3) Glede izvrševanja odvzema prostosti v
Republiki Sloveniji se smiselno uporabljajo določbe 209. do 213.d člena tega
zakona.
516.c člen
(delno
se preneha uporabljati)
(1) Če tako določa mednarodna pogodba,
lahko sodišča ali državna tožilstva brez predhodne prošnje pristojnim organom
druge države pošljejo ali od njih prejmejo podatke v zvezi s kaznivimi dejanji,
ki so jih pridobili pri izvrševanju svojih pristojnosti, če ocenijo, da bi bili
ti podatki lahko koristni za izvedbo predkazenskega ali kazenskega postopka ali
bi lahko bili podlaga za prošnjo za pravno pomoč. 
(2) Izmenjava podatkov iz prejšnjega
odstavka ne vpliva na uvedbo ali vodenje kazenskih postopkov oziroma ne vpliva
na izvrševanje drugih pristojnosti organa, ki posreduje podatke. 
(3) Če je organ pri pošiljanju podatkov
postavil za njihovo uporabo kakšne pogoje, ti pogoji zavezujejo organ, ki je
podatke prejel.
517. člen
(delno
se preneha uporabljati)
(1) Domača sodišča smejo ugoditi predlogu
državnega tožilca ali prošnji pristojnega tujega organa, s katero se zahteva
izvršitev kazni zapora, varnostnega ali drugega ukrepa kazenskega sodišča, ali
denarne kazni po pravnomočni kazenski sodbi tujega sodišča, če je tako določeno
z mednarodno pogodbo ali če velja vzajemnost in če so izpolnjeni naslednji
pogoji: 
-      
da oseba soglaša z izvršitvijo kazni v
Republiki Sloveniji, razen v primerih iz drugega odstavka tega člena; 
-      
da iz sodbe ne izhaja kršitev temeljnih načel
pravnega reda Republike Slovenije; 
-      
da je odločba bila izdana zaradi dejanja, za
katerega je po domačem zakonu predpisana kazen zapora ali denarna kazen; 
-      
da odločba ni bila izdana zaradi političnega
ali vojaškega kaznivega dejanja; 
-      
da po domačem zakonu ni zastarala izvršitev
kazni; 
-      
da oseba ni bila zaradi istega dejanja že
pravnomočno obsojena ali pravnomočno oproščena ali je bil kazenski postopek
zoper njo pravnomočno ustavljen ali je bila obtožba zoper njo pravnomočno
zavrnjena; 
-      
da je oseba državljan Republike Slovenije in
ima v Republiki Sloveniji stalno ali začasno prebivališče; 
-      
da v primeru izvrševanja varnostnega ali
drugega ukrepa kazenskega sodišča, ki se izvršuje z odvzemom prostosti, domač
zakon določa enak ukrep; 
-      
da je bila sodba izdana v navzočnosti, razen če
proseča država predloži ustrezna dokazila, da je bila oseba osebno vabljena ali
ji je bil čas in kraj postopka sporočen prek zastopnika, pooblaščenega v skladu
s pravom države, ki je sodbo izdala, zaradi česar je bila sodba izdana v
nenavzočnosti, ali je ta oseba pristojnemu organu izjavila, da ne izpodbija
odločbe. 
(2) Soglasje osebe iz prve alineje
prejšnjega odstavka ni potrebno, če se je oseba s prihodom oziroma pobegom v
Republiko Slovenijo izognila izvrševanju ali nadaljnjemu izvrševanju kazenske
sodbe iz prejšnjega člena.
517.a člen
(delno
se preneha uporabljati)
(1) Na predlog državnega tožilca lahko
preiskovalni sodnik zoper osebo iz prejšnjega člena odredi začasni odvzem
prostosti zaradi zavarovanja izvršitve, če so izpolnjeni naslednji pogoji: 
1.     
da je država izdaje sodbe poslala prošnjo za
izvršitev kazenske sodbe ali naloga zaradi izvršitve kazenske sodbe; 
2.     
da obstajajo okoliščine, ki kažejo na
nevarnost, da bi se oseba z begom izognila postopku izvršitve oziroma
prestajanju kazni ali ukrepa; 
3.     
da soglasje osebe k izvrševanju ni potrebno ali
je podano, in 
4.     
da prošnja za izvršitev ni očitno nedopustna. 
(2) Začasni odvzem prostosti iz prejšnjega
odstavka se odredi, izvrši oziroma podaljša v skladu z določbami tega zakona, o
odreditvi, izvrševanju oziroma podaljšanju pripora.
517.b člen
(delno
se preneha uporabljati)
(1) Domače sodišče izvrši kazensko sodbo
glede sankcije, ki jo je izreklo tuje sodišče, tako, da izreče kazensko
sankcijo po kazenski zakonodaji Republike Slovenije. Pri tem je glede
ugotavljanja kazenske odgovornosti, dopustnosti pregona in izrečene kazni v
celoti vezano na sodbo tujega sodišča. Če se lahko kazen izvrši le glede
določenih kaznivih dejanj, se kazen odmeri skladno s pravili po domačem zakonu.
(2) Kadar kazenska sankcija zaradi trajanja
ni združljiva z domačimi predpisi, se lahko slednja prilagodi le, če je ta
višja od najvišje kazni, ki je po domačem zakonu določena za istovrstno kaznivo
dejanje. Prilagojena kazenska sankcija ne sme biti nižja od najvišje kazni, ki
je po domačem zakonu določena za istovrstna kazniva dejanja. 
(3) Kadar kazenska sankcija po svoji naravi
ni združljiva z domačimi predpisi, se lahko prilagodi glede na kazen ali ukrep,
ki je po domačem zakonu predviden za istovrstna kazniva dejanja. Takšna kazen
ali ukrep mora čim bolj ustrezati kazenski sankciji, ki je bila izrečena v
državi izreka. 
(4) Prilagojena kazenska sankcija po svoji
naravi ali trajanju ne sme biti strožja od kazenske sankcije, ki jo je izrekla
država izreka.
517.c člen
(delno
se preneha uporabljati)
(1) Za odločitev o izvršitvi kazenske sodbe
je pristojno okrožno sodišče na območju zadnjega stalnega prebivališča osebe v
Republiki Sloveniji. Če oseba ni imela stalnega prebivališča v Republiki
Sloveniji, se pristojnost določi po kraju zadnjega začasnega prebivališča. 
(2) Senat iz šestega odstavka 25. člena
tega zakona s sodbo odloči o izvršitvi kazenske sodbe tujega sodišča ali s
sklepom zavrne prošnjo. O seji senata se obvestita državni tožilec in
zagovornik. 
(3) V izrek sodbe iz drugega odstavka tega
člena vnese sodišče celoten izrek in ime sodišča iz tuje sodbe in izreče
sankcijo. V obrazložitvi sodbe navede sodišče razloge, ki jih je upoštevalo pri
izreku sankcije. 
(4) Odločba se vroči državnemu tožilcu,
osebi ter zagovorniku, ki se lahko zoper njo pritožijo. 
(5) Za izvrševanje, pogojni odpust ter
pravico do pomilostitve oziroma amnestije se uporabljajo domači predpisi.
517.č člen
(delno
se preneha uporabljati)
(1) Tujec, ki se na podlagi sodbe domačega
sodišča nahaja v Republiki Sloveniji na prestajanju zaporne kazni, lahko poda
prošnjo za prestajanje kazni v državi državljanstva ali prebivališča. Prošnja
se lahko vloži pri direktorju zapora, sodišču, ki je izreklo kazen na prvi
stopnji, ali ministrstvu za pravosodje. 
(2) Pristojno sodišče ali direktor zapora
mora osebo seznaniti z možnostjo, da prestaja zaporno kazen v državi
državljanstva ali prebivališča. 
(3) Sodišče, ki je odločalo na prvi stopnji
odloči o prošnji obsojene osebe s sklepom. Prošnji se sme ugoditi, če so
izpolnjeni naslednji pogoji: 
-      
zoper obsojeno osebo ne poteka drug kazenski
postopek v Republiki Sloveniji 
-      
oseba je poravnala denarno kazen oziroma
premoženjsko pravni zahtevek 
(4) Sklep ter ostala relevantna
dokumentacija se posreduje ministru za pravosodje, ki o tem obvesti državo, v
katero želi biti oseba premeščena, in na podlagi mednarodne pogodbe ali na
podlagi vzajemnosti izvede postopek za transfer obsojenca.
518. člen
(delno
se preneha uporabljati)
Kadar gre za kazniva dejanja ponarejanja
denarja, neupravičene proizvodnje in prometa s prepovedanimi drogami,
nedovoljenimi snovmi v športu in predhodnimi sestavinami za izdelavo
prepovedanih drog, omogočanje uživanja prepovedanih drog ali nedovoljenih snovi
v športu, spravljanja v suženjsko razmerje, trgovine z ljudmi, pridobivanja
oseb, mlajših od petnajst let, za spolne namene, prikazovanja, izdelave,
posesti in posredovanja pornografskega gradiva ali za kakšno drugo kaznivo
dejanje, glede katerega je po mednarodnih pogodbah dogovorjena centralizacija
podatkov, mora organ, pred katerim teče kazenski postopek, brez odlašanja
poslati policiji podatke o kaznivem dejanju in storilcu, sodišče prve stopnje
pa tudi pravnomočno sodbo.
519. člen
(delno
se preneha uporabljati)
(1) Če je na ozemlju Republike
Slovenije storil kaznivo dejanje tujec, ki ima stalno prebivališče v tuji
državi, se smejo tej državi mimo pogojev iz 522. člena tega zakona odstopiti
vsi kazenski spisi za kazenski pregon in sojenje, če tuja država temu ne
nasprotuje.
(2) Preden je izdan sklep o preiskavi,
odloča o odstopu pristojni državni tožilec. Med preiskavo odloča o tem na
predlog državnega tožilca preiskovalni sodnik do začetka glavne obravnave pa
senat (šesti odstavek 25 člena), tudi za zadeve iz pristojnosti okrajnega
sodišča.
(3) Pri odločanju o odstopu kazenskih
spisov organi iz prejšnjega odstavka upoštevajo tudi do tedaj nastale in bodoče
stroške predkazenskega oziroma kazenskega postopka.
(4) Ni dovoljen odstop kazenskih
spisov, če je oškodovanec državljan Republike Slovenije, ki temu nasprotuje,
razen če je dano zavarovanje za uveljavitev njegovega premoženjskopravnega
zahtevka.
(5) Ni dovoljen odstop kazenskih spisov, če
je bil odrejen zaseg ali začasno zavarovanje zahtevka za odvzem denarja ali
premoženja nezakonitega izvora iz 245. člena kazenskega zakonika ali
protipravno dane ali sprejete podkupnine iz 151., 157., 241., 242., 261., 262.
in 263. člena kazenskega zakonika, razen v primerih, ko je sodišče navedene
odredbe izdalo na pobudo tuje države. V teh primerih in v primerih, ko je bilo
odrejeno začasno zavarovanje zahtevka za odvzem premoženjske koristi v zvezi z
drugimi kaznivimi dejanji, smejo organi iz drugega odstavka tega člena
odstopiti kazenski spis tuji državi samo, če so pred tem ugotovili, da ima ta
država ustrezno urejeno zakonodajo v zvezi z odvzemom premoženjske koristi in v
zvezi z odstopom kazenskih spisov tuji državi, ter upoštevali vrednost začasno
zavarovanega premoženja.
520. člen
(delno
se preneha uporabljati)
(1) Zahteva tuje države, naj se v
Republiki Sloveniji prevzame pregon državljana Republike Slovenije ali osebe,
ki ima stalno prebivališče v Republiki Sloveniji, zaradi kaznivega dejanja,
storjenega v tujini, se pošlje s spisi pristojnemu državnemu tožilcu, na
katerega območju ima ta oseba stalno prebivališče.
(2) Če je pri pristojnem organu tuje
države podan premoženjskopravni zahtevek, se ravna, kot da bi bil ta zahtevek
podan pri pristojnem sodišču.
(3) O zavrnitvi prevzema kazenskega pregona
in o pravnomočni odločbi, izdani v kazenskem postopku, se obvesti tuja država,
ki je poslala zahtevo.
XXXI. poglavje
POSTOPEK ZA IZROČITEV OBDOLŽENCEV IN OBSOJENCEV
521. člen
(delno
se preneha uporabljati)
 Če ni v mednarodni pogodbi določeno
drugače, se zahteva in opravlja izročitev obdolžencev in obsojencev po določbah
tega zakona.
522. člen
(delno
se preneha uporabljati)
(1) Pogoji za izročitev so: 
1.     
da tisti, katerega izročitev se zahteva, ni
državljan Republike Slovenije, 
2.     
da dejanje, zaradi katerega se zahteva
izročitev, ni bilo storjeno na ozemlju Republike Slovenije, zoper njo ali njenega
državljana; 
3.     
da je dejanje, zaradi katerega se zahteva
izročitev, kaznivo dejanje tako po domačem zakonu, kakor po zakonu države, v
kateri je bilo storjeno; 
4.     
da se v primeru, da gre za izročitev zaradi
kazenskega pregona, za kaznivo dejanje po pravu obeh držav lahko izreče kazen
enega ali več let zapora ali varnostni ukrep v trajanju več kot enega leta; 
5.     
da v primeru, da gre za izročitev zaradi
izvršitve pravnomočno izrečene kazni ali varnostnega ukrepa, znaša kazen ali
varnosti ukrep oziroma njun ostanek, ki ga je potrebno izvršiti, najmanj 4
mesece; 
6.     
da po domačem zakonu ni zastaral kazenski
pregon ali ni zastarala izvršitev kazni, preden je bila oseba priprta ali
zaslišana kot obdolženec; 
7.     
da tisti, katerega izročitev se zahteva, ni bil
zaradi istega dejanja že pravnomočno oproščen ali obsojen v Republiki Sloveniji
ali tuji državi, pod pogojem, da je v primeru izrečene kazni kazen že prestal
ali jo prestaja ali se po zakonodaji države, ki je kazen izrekla, kazen ne more
več izvršiti ali je bil kazenski postopek zoper njega pravnomočno ustavljen ali
je bila obtožba zoper njega pravnomočno zavrnjena; ali da ni zoper tujca v
Republiki Sloveniji zaradi istega proti Republiki Sloveniji storjenega dejanja
uveden kazenski postopek, če pa je uveden postopek zaradi dejanja, storjenega
proti državljanu Republike Slovenije, da je dano zavarovanje za uveljavitev
premoženjskopravnega zahtevka oškodovanca; 
8.     
da zoper osebo, katere izročitev se zahteva, v
državi prosilki ne teče postopek pred izrednim sodiščem, če gre za prošnjo za
izročitev zaradi izvedbe postopka, oziroma da ni takšno sodišče izreklo
kazenske sankcije, če gre za prošnjo za izročitev zaradi izvršitve kazni; 
9.     
da država prosilka poda ustrezna zagotovila, da
smrtna kazen ne bo izrečena oziroma izvršena, če se izročitev zahteva zaradi
kaznivega dejanja, za katero je v državi prosilki predpisana smrtna kazen; 
10.   da v primeru, ko gre za izvršitev kazenske sankcije, ki je bila
izrečena s pravnomočno sodbo v sodnem postopku v nenavzočnosti osebe, katere
izročitev se zahteva, država prosilka predloži ustrezna dokazila, da je bila
oseba osebno vabljena ali ji je bil čas in kraj postopka sporočen prek
zastopnika, pooblaščenega v skladu s pravom države, ki je sodbo izdala, zaradi
česar je bila sodba izdana v nenavzočnosti, ali je ta oseba pristojnemu organu
izjavila, da ne izpodbija odločbe; ali zagotovi, da bo kazenski postopek po
izročitvi znova opravljen v navzočnosti izročene osebe; 
11.   da zahteva za izročitev ni podana zaradi kaznivega dejanja, ki ga
je storila zahtevana oseba, ko še ni bila stara 14 let; 
12.   da je ugotovljena istovetnost tistega, katerega izročitev se
zahteva; 
13.   da je dovolj dokazov za utemeljenost suma, da je tujec, katerega
izročitev se zahteva, storil določeno kaznivo dejanje, ali da obstaja o tem pravnomočna
sodba;
14.   da ne obstaja verjetnost, da bi bila oseba, katere izročitev se
zahteva, v državi prosilki mučena, da bi se z njo nečloveško ali ponižujoče
ravnalo oziroma bi se jo na ta način kaznovalo.
(2) Če se prošnja za izročitev nanaša na
več kaznivih dejanj, ki se tako po zakonu države prosilke kot tudi po pravu
Republike Slovenije kaznujejo s kaznijo odvzema prostosti ali varnostnim
ukrepom, pa nekatera izmed njih glede višine predpisane kazni ne dosegajo praga
predpisane kazni, določenega v 4. in 5. točki prejšnjega odstavka, se izročitev
lahko dovoli tudi za ta kazniva dejanja, če je dovoljena za ostala kazniva
dejanja.
523. člen
(delno
se preneha uporabljati)
(1) Postopek za izročitev obdolženega
ali obsojenega tujca se uvede na prošnjo tuje države.
(2) Prošnja za izročitev se poda po
diplomatski poti.
(3) Prošnji za izročitev se morajo
priložiti:
1)    
sredstva za ugotovitev istovetnosti obdolženca
oziroma obsojenca (natančen opis, fotografije, prstni odtisi in podobno);
2)    
potrdilo ali drugi podatki o tujčevem
državljanstvu;
3)    
obtožnica ali sodba ali odločba o priporu ali
kakšen drug akt, ki je enak tej odločbi, v izvirniku ali overjenem prepisu. V
njih mora biti navedeno: ime in priimek tistega, katerega izročitev se zahteva,
in drugi podatki, ki so potrebni za ugotovitev njegove istovetnosti, opis
dejanja, zakonska označba kaznivega dejanja in dokazi za utemeljenost suma;
4)    
izpisek iz besedila kazenskega zakona tuje
države, ki naj se uporabi ali ki je bil uporabljen proti obdolžencu zaradi
dejanja, ki je povod za zahtevano izročitev; če je bilo dejanje storjeno na
območju kakšne tretje države, pa tudi izpisek iz besedila kazenskega zakona te
države.
(4) Če so prošnja in priloge
sestavljene v tujem jeziku, mora biti priložen tudi overjen prevod v slovenskem
jeziku.
524. člen
(delno
se preneha uporabljati)
(1) Ministrstvo, pristojno za zunanje
zadeve, pošlje prošnjo za izročitev tujca po ministrstvu, pristojnem za
pravosodje, preiskovalnemu sodniku sodišča, na katerega območju tujec prebiva
ali na katerega območju se najde.
(2) Če se ne ve za stalno ali začasno
prebivališče tujca, katerega izročitev se zahteva, se najprej ugotovi njegovo
prebivališče po ministrstvu, pristojnem za notranje zadeve.
(3) Če prošnja ustrezna pogojem iz
prejšnjega člena in so dani razlogi za pripor iz 201. člena tega zakona, izda
preiskovalni sodnik nalog, da se tujec pripre, oziroma stori druge ukrepe, da
se zagotovi njegova navzočnost, razen če je že iz same prošnje očitno, da
izročitev ni dopustna.
(4) Glede pripora v postopku izročitve se
smiselno uporabljajo določbe drugega odstavka 200., 202., 203. člena in 209. do
213.d ter 420. in 421. člena tega zakona. 
(5) Ne glede na določbo 205. člena tega
zakona lahko pripor v postopku izročitve po prejemu prošnje za izročitev brez
posebnih odločb o podaljševanju traja do izročitve tuji državi oziroma do
odločitve ministra za pravosodje, s katero se izročitev zavrne, vendar skupno
trajanje pripora, odrejenega pred prejemom prošnje za izročitev in po njenem
prejemu, ne sme preseči 30 mesecev. 
(6) Ne glede na prejšnji odstavek je pripor
potrebno odpraviti takoj, ko čas trajanja preseže oziroma doseže izrečeno
kazensko sankcijo tuje države oziroma maksimum predpisane kazni, ki jo pravo
države prosilke predpisuje za kaznivo dejanje, za katero se zahteva izročitev.
(7) Ko preiskovalni sodnik ugotovi
tujčevo istovetnost, mu brez odlašanja naznani, zakaj in na podlagi katerih
dokazov se zahteva njegova izročitev in ga pouči, da
se ni dolžan zagovarjati, lahko pa navede, kar ima povedati v svoj zagovor.
(8) O zaslišanju in zagovoru se
napravi zapisnik. Preiskovalni sodnik pouči tujca, da si sme vzeti zagovornika,
ali mu ga postavi po uradni dolžnosti, če gre za kaznivo dejanje, za katero je
obramba po tem zakonu obvezna, ali če je zoper tujca odrejen pripor.
525. člen
(delno
se preneha uporabljati)
(1) V nujnih primerih, ko je nevarno,
da bi tujec pobegnil ali se skril, sme policija na prošnjo pristojnega tujega
organa, ne glede na to, na kakšen način je poslana, tujcu vzeti prostost. V
prošnji je treba navesti podatke za ugotovitev tujčeve istovetnosti, naravo in
označbo kaznivega dejanja, številko odločbe ter datum, kraj in naslov tujega
organa, ki je odredil pripor in izjavo, da bo izročitev zaprošena po redni
poti.
(2) Policija mora tujca, kateremu je
vzela prostost, brez odlašanja odpeljati k preiskovalnemu sodniku pristojnega
sodišča, da ga zasliši. Če preiskovalni sodnik zoper tujca odredi pripor,
poroča o tem ministrstvu, pristojnemu za zunanje zadeve.
(3) Preiskovalni sodnik izpusti tujca, če mu je priznana mednarodna zaščita, če prenehajo razlogi za pripor ali če se ne poda prošnja za
izročitev v roku, ki ga je on določil, upoštevajoč pri tem oddaljenost države,
ki zahteva izročitev; ta rok ne sme biti daljši kot tri mesece od dneva, ko je
bil tujec priprt. Ta rok se sporoči tuji državi. Na prošnjo tuje države sme
senat pristojnega sodišča v opravičenih primerih podaljšati rok največ za dva
meseca.
(4) Če se predpisana prošnja poda v
danem roku, ravna preiskovalni sodnik po tretjem in četrtem odstavku prejšnjega
člena.
526. člen
(delno
se preneha uporabljati)
(1) Po zaslišanju državnega tožilca in
zagovornika opravi preiskovalni sodnik po potrebi še druga poizvedovalna dejanja,
da se ugotovi, ali so podani pogoji za izročitev tujca oziroma za izročitev
predmetov, na katerih ali s katerimi je storil kaznivo dejanje, če so mu bili
vzeti.
(2) Po
opravljenem poizvedovanju pošlje preiskovalni sodnik morebitne pridobljene
dokaze skupaj s svojim mnenjem tujcu, njegovemu zagovorniku, če ga ima, in
državnemu tožilcu, da se v roku, ki ne sme biti krajši od osmih dni, o njem
izjavijo. Po izteku roka pošlje preiskovalni sodnik poizvedovalne spise s
svojim mnenjem in izjavo tujca ter državnega tožilca, če sta jo podala, senatu
(šesti odstavek 25. člena).
(3) Če teče zoper tujca, katerega
izročitev se zahteva, pri domačem sodišču kazenski postopek zaradi istega ali
kakšnega drugega kaznivega dejanja, navede preiskovalni sodnik to v spisih.
527. člen
(delno
se preneha uporabljati)
(1) Če senat okrožnega sodišča spozna,
da niso izpolnjeni zakonski pogoji za izročitev, izda sklep, da se prošnja za
izročitev zavrne. Ta sklep pošlje to sodišče po uradni dolžnosti sodišču druge
stopnje, ki po zaslišanju državnega tožilca sklep potrdi, razveljavi ali
spremeni.
(2) Če je tujec priprt, sme senat
sodišča prve stopnje odločiti, da ostane v priporu do pravnomočnosti sklepa o
zavrnitvi izročitve.
(3) Pravnomočni sklep, s katerim se
zavrne izročitev, se pošlje po ministrstvu, pristojnem za pravosodje,
ministrstvu, pristojnemu za zunanje zadeve, ki obvesti o tem tujo državo.
(4) V primeru, da se izročitev zavrne, ker
je oseba državljan Republike Slovenije, se izročitvena dokumentacija preda
pristojnemu državnemu tožilstvu zaradi morebitne uvedbe kazenskega pregona v
Republiki Sloveniji.
528. člen
(delno
se preneha uporabljati)
Če senat okrožnega sodišča spozna, da so
izpolnjeni zakonski pogoji za izročitev (522. člen), oziroma, da so podani
pogoji za odložitev izročitve iz 530. člena tega zakona, ugotovi to s sklepom.
Zoper ta sklep ima tujec pravico pritožbe na sodišče druge stopnje.
529. člen
(delno
se preneha uporabljati)
Če sodišče druge stopnje ob pritožbi
spozna, da so izpolnjeni zakonski pogoji za izročitev tujca, oziroma če zoper
tak sklep sodišča prve stopnje ni vložena pritožba, se zadeva pošlje ministru,
pristojnemu za pravosodje, ki nato odloči o izročitvi.
529.a člen
(delno
se preneha uporabljati)
(1) Izročitev tujca se lahko dovoli na
prošnjo pristojnega tujega organa za izročitev ali za začasen odvzem prostosti
z namenom izročitve brez izvedbe postopka po določbah 526. do 529. člena tega
zakona, če tujec po pravnem pouku preiskovalnega sodnika izjavi, da soglaša z
izročitvijo.
(2) V primeru iz prejšnjega odstavka se
lahko tujec po pravnem pouku preiskovalnega sodnika odpove uporabi pogojev iz
531. člena tega zakona.
(3) Preiskovalni sodnik tujca ob zaslišanju
seznani z možnostjo soglašanja z izročitvijo, pouči ga, da je soglasje z
izročitvijo prostovoljno ter ga opozori, da bo v primeru njegovega soglasja o
izročitvi odločeno po skrajšanem postopku. Preiskovalni sodnik zahtevano osebo
pouči tudi o pomenu in vsebini načela specialnosti, posledicah odpovedi načelu
specialnosti ter o tem, da je odpoved prostovoljna in nepreklicna. Na
zaslišanju sta lahko navzoča zagovornik in pristojni državni tožilec. Pouk iz
prvega in drugega odstavka, soglasje iz prvega odstavka in odpoved iz drugega
odstavka tega člena ter izjava tujca, da sta bila soglasje in odpoved dana
prostovoljno in v navzočnosti zagovornika, se zapišejo v zapisnik.
(4) Preiskovalni sodnik po preizkusu
pogojev iz 1. do 12. in 14.
točke prvega odstavka 522. člena tega zakona s sklepom odloči o izročitvi.
Sklep se vroči osebi, katere izročitev se zahteva, zagovorniku in državnemu
tožilcu. Zoper sklep je v 24 urah možna pritožba na senat okrožnega sodišča
(šesti odstavek 25. člena), ki mora o njej odločiti v 48 urah.
(5) Preiskovalni sodnik po pravnomočnosti
sklepa odločitev sporoči ministru, pristojnemu za pravosodje, ki o odločitvi
sodišča takoj obvesti državo prosilko. Če kateri izmed pogojev iz 1. do 12. in 14. točke prvega odstavka 522. člena
ni izpolnjen ali če tujec ne soglaša z izročitvijo, se izvede redni postopek
izročitve.
530. člen
(delno
se preneha uporabljati)
(1) Minister, pristojen za pravosodje,
izda odločbo, s katero izročitev dovoli ali ne dovoli. Lahko izda tudi odločbo,
da se izročitev odloži zaradi tega, ker teče zoper tujca, katerega izročitev se
zahteva, pri domačem sodišču kazenski postopek zaradi kakšnega drugega
kaznivega dejanja ali ker prestaja tujec kazen v Republiki Sloveniji.
(2) Če bi zaradi odložitve izročitve
iz prvega odstavka v državi prosilki kazenski pregon zastaral ali bi bil njegov
potek resno oviran, se sme na utemeljeno prošnjo države prosilke dovoliti
začasna izročitev zaradi kazenskega postopka. O dovoljenosti začasne izročitve
odloča minister za pravosodje, po predhodnem mnenju organa, pred katerim poteka
kazenski postopek oziroma v čigar pristojnosti je izvrševanje kazenskih
sankcij. Začasna izročitev se sme dovoliti, če se s tem ne ogroža potek kazenskega
postopka, ki zoper osebo poteka v Republiki Sloveniji in če je zaprošena država
zagotovila, da bo oseba v proseči državi vseskozi v priporu kot tudi, da jo bo
v roku, določenem s strani Republike Slovenije vrnila v Republiko Slovenijo.
(3) Minister,
pristojen za pravosodje, ne dovoli izročitve tujca, če mu je priznana
mednarodna zaščita ali če gre za politično ali vojaško kaznivo dejanje.
530.a člen
(1) Zoper odločbo ministra za pravosodje, s
katero je bilo odločeno o izročitvi tujca, katerega izročitev se zahteva, je
mogoče vložiti tožbo na upravno sodišče. Tožba se vloži v 15 dneh od vročitve
odločbe.
(2) Upravno sodišče o tožbi zoper odločbo o
izročitvi odloči v 60 dneh, če je zoper tujca odrejen pripor po 524. členu
tega zakona, pa v 30 dneh od vložitve tožbe.
(3) V postopku sodnega varstva zoper
odločbo ministra za pravosodje o izročitvi se uporablja zakon, ki ureja upravni
spor, če s tem zakonom ni drugače določeno.
531. člen
(delno
se preneha uporabljati)
(1) V odločbi, s katero dovoli
izročitev tujca, navede minister, pristojen za pravosodje:
1)    
da se tujec ne sme preganjati zaradi kakšnega
drugega kaznivega dejanja, storjenega pred izročitvijo;
2)    
da se zoper njega ne sme izvršiti kazen za
kakšno drugo kaznivo dejanje, storjeno pred izročitvijo;
3)    
da se zoper njega ne sme uporabiti hujša kazen
od tiste, na katero je obsojen;
4)    
da se ne sme izročiti kakšni tretji državi v
pregon zaradi kaznivega dejanja, ki ga je storil, preden je bila dovoljena
izročitev.
(2) Pogoji iz prvega odstavka prenehajo
učinkovati: 
-      
če se jim izročena oseba odpove; 
-      
če izročena oseba kljub opozorilu države
prosilke glede morebitnih posledic ne zapusti ozemlja države prosilke v roku 45
dni po tem, ko je bila izpuščena na svobodo, če je to lahko storila; 
-      
če oseba zapusti ozemlje države, v katero je
bila izročena pa se tja prostovoljno vrne ali je tja vrnjena s strani tretje
države.
(3) Poleg omenjenih pogojev lahko
postavi minister, pristojen za pravosodje, za izročitev tudi druge pogoje.
532. člen
(delno
se preneha uporabljati)
(1) Odločba, s katero je odločeno o
izročitvi, se sporoči tuji državi po diplomatski poti.
(2) Odločba, s katero se dovoli
izročitev, se pošlje ministrstvu, pristojnemu za notranje zadeve, ki odredi, da
se tujec odpelje do meje, kjer se na dogovorjenem kraju izroči organom tuje
države, ki je zahtevala izročitev.
532.a člen
(delno
se preneha uporabljati)
(1) Na podlagi prošnje tujega pravosodnega
organa ali kadar je tako določeno v domačem zakonu, se lahko v povezavi z
izročitvijo tuji državi izročijo zaseženi predmeti, ki se lahko uporabijo kot
dokaz ali ki so bili pridobljeni s kaznivim dejanjem in se ob prijetju najdejo
pri zahtevani osebi ali se pozneje odkrijejo. 
(2) Predmeti iz prvega odstavka tega člena
se izročijo tudi, ko se izročitev zaradi smrti ali pobega zahtevane osebe ne
more izvršiti. 
(3) Če je domače sodišče predmete zaseglo v
kazenskem postopku, ki je v teku, predmete zadrži ali jih začasno izroči
proseči državi, pod pogojem, da jih ta vrne.
533. člen
(delno
se preneha uporabljati)
(1) Če zahteva izročitev iste osebe
več tujih držav zaradi istega kaznivega dejanja, se da prednost prošnji države,
katere državljan je ta oseba; če ta država ne zahteva izročitve, prošnji države,
na katerem ozemlju je bilo kaznivo dejanje storjeno; če je bilo dejanje
storjeno na ozemlju več držav ali če se ne ve, kje je bilo storjeno, pa prošnji
države, ki je prva zahtevala izročitev.
(2) Če zahteva izročitev iste osebe
več tujih držav zaradi raznih kaznivih dejanj, se da prednost prošnji tiste
države, katere državljan je ta oseba; če ta država ne zahteva izročitve,
prošnji države, na katere ozemlju je bilo storjeno najhujše kaznivo dejanje; če
so dejanja enako huda, pa prošnji države, ki je prva zahtevala izročitev.
533.a člen
(delno
se preneha uporabljati)
(1) O prošnji tujega pravosodnega organa za
soglasje, da osebo, ki jo je izročila Republika Slovenija, lahko preganja ali
zoper njo izvrši kazen ali izroči tretji državi zaradi drugega kaznivega
dejanja, ki ga je storila pred izročitvijo, odloča minister za pravosodje na
podlagi odločbe senata iz šestega odstavka 25. člena tega zakona sodišča, ki je
odločalo o izpolnjevanju pogojev za izročitev. 
(2) Senat iz šestega odstavka 25. člena, na
podlagi dokumentacije, ki jo je posredovala tuja država, preuči ali so
izpolnjeni pogoji iz 522. člena tega zakona. Če senat ugotovi, da niso
izpolnjeni zakonski pogoji za izročitev, izda sklep, da se prošnja za soglasje
za kazenski pregon, izvršitev kazni ali izročitev tretji državi zavrne. Ta
sklep pošlje sodišče po uradni dolžnosti sodišču druge stopnje, ki po
zaslišanju državnega tožilca sklep potrdi, razveljavi ali spremeni. Če pa senat
iz šestega odstavka 25. člena spozna, da so izpolnjeni zakonski pogoji za
soglasje za kazenski pregon, izvršitev kazni ali izročitev ali predajo tretji
državi, ugotovi to s sklepom. Zoper ta sklep ima tujec pravico pritožbe na
sodišče druge stopnje. Pravnomočni sklep se pošlje ministru za pravosodje, ki
skladno z določbo drugega odstavka 530. člena tega zakona odloči o prošnji
oziroma obvesti drugo državo, da niso izpolnjeni pogoji za soglasje. 
(3) Odločitev se posreduje na način,
določen v prvem odstavku 532. člena tega zakona.
534. člen
(delno
se preneha uporabljati)
(1) Če teče zoper nekoga, ki je v tuji
državi, v Republiki Sloveniji kazenski postopek ali če ga je domače sodišče
kaznovalo, lahko vloži minister, pristojen za pravosodje, prošnjo za njegovo
izročitev.
(2) Prošnja se pošlje tuji državi po
diplomatski poti; priložijo se ji listine in podatki iz 523. člena tega zakona.
535. člen
(delno
se preneha uporabljati)
(1) Če je nevarnost, da bi tisti,
katerega izročitev se zahteva, pobegnil ali se skril, lahko zahteva minister,
pristojen za pravosodje, še preden ravna po prejšnjem členu, naj se zoper njega
ukrene, kar je potrebno, da se pripre.
(2) V prošnji za začasen pripor je
treba posebej navesti podatke o istovetnosti zahtevane osebe, naravo in označbo
kaznivega dejanja, številko odločbe ter datum, kraj in naslov organa, ki je
odredil pripor, oziroma podatke o pravnomočnosti sodbe in pa izjavo, da bo
izročitev zahtevana po redni poti.
536. člen
(delno
se preneha uporabljati)
(1) Oseba, ki je bila izročena
Republiki Sloveniji, se ne sme kazensko preganjati, jo obsoditi ali pripreti,
da bi izvršili obsodbo ali priporni nalog za katerokoli drugo kaznivo dejanje,
storjeno pred njeno izročitvijo, niti se je ne sme izročiti ali predati drugi
državi brez soglasja države, ki je osebo izročila. Predlog za podajo prošnje za
izdajo soglasja za pregon za druga kazniva dejanja oziroma za izvršitev kazni
ali izročitev ali predajo tretji državi poda pristojno sodišče, pred katerim
teče postopek oziroma je zadolženo za izvršitev kazni. Predlogu morajo biti
priložene listine iz 523. člena tega zakona.
(2) Ne glede na prvi odstavek tega člena se
sme oseba kazensko preganjati oziroma se sme zoper njo izvršiti kazen tudi za
druga kazniva dejanja, storjena pred izročitvijo, če: 
1.     
oseba, ki je imela možnost oditi z ozemlja
Republike Slovenije, tega ne stori v petinštiridesetih dneh po svoji dokončni
izpustitvi ali se v Republiko Slovenijo po odhodu znova vrne; 
2.     
je za drugo dejanje, ki ga je oseba storila
pred izročitvijo, predpisana le denarna kazen; 
3.     
se je oseba pred izročitvijo izrecno odpovedala
načelu specialnosti; 
4.     
država, ki je osebo izročila, soglaša s
pregonom, izvršitvijo kazni ali izročitvijo tretji državi, zaradi drugega kaznivega dejanja, ki ga je oseba storila pred
izročitvijo.
(3) Če je bila taka oseba pravnomočno
obsojena od domačega sodišča tudi za druga pred izročitvijo storjena kazniva
dejanja, za katera izročitev ni bila dovoljena, se smiselno uporabijo določbe
407. člena tega zakona.
(4) Če je
izročitev dovoljena z določenimi pogoji glede vrste ali višine kazni, ki se sme
izreči oziroma izvršiti, in s temi pogoji sprejeta, je sodišče pri izrekanju
kazni vezano na te pogoje. Če pa gre za izvršitev že izrečene kazni, spremeni
sodišče, ki je sodilo na zadnji stopnji, sodbo in prilagodi izrečeno kazen
pogojem izročitve.
(5) Če je bila izročena oseba v tuji
državi priprta zaradi kaznivega dejanja, zaradi katerega je bila izročena, se
ji čas, ki ga je prebila v priporu, všteje v kazen.
537. člen
(delno
se preneha uporabljati)
(1) Če zahteva izročitev tuja država
od druge tuje države, zahtevano osebo pa bi bilo treba prepeljati čez ozemlje
Republike Slovenije, sme na prošnjo prizadete tuje države to dovoliti minister,
pristojen za pravosodje, s pogojem, da ne gre za državljana Republike Slovenije
in ne za izročitev zaradi političnega ali vojaškega kaznivega dejanja.
(2) Prošnja za prevoz osebe čez
ozemlje Republike Slovenije mora obsegati vse podatke iz 523. člena tega
zakona.
(3) Če velja vzajemnost, obremenjujejo
stroški za prevoz osebe čez ozemlje Republike Slovenije proračun.
XXXII. poglavje
POSTOPEK ZA POVRNITEV ŠKODE, REHABILITACIJO IN UVELJAVITEV DRUGIH PRAVIC OSEB,
KI SO BILE NEUPRAVIČENO OBSOJENE ALI JIM JE BILA NEUTEMELJENO VZETA PROSTOST
538. člen
(1) Pravico do povrnitve škode zaradi
neupravičene obsodbe ima tisti, ki mu je bila pravnomočno izrečena kazenska
sankcija ali je bil spoznan za krivega, pa mu je bila odpuščena kazen, pozneje
pa je bil v zvezi z izrednim pravnim sredstvom novi postopek pravnomočno
ustavljen ali je bil s pravnomočno sodbo oproščen obtožbe ali je bila obtožba
zoper njega zavrnjena ali je bila s pravnomočnim sklepom obtožnica zavržena,
razen v primerih:
1)    
če je bil postopek ustavljen ali sodba, s
katero je bila obtožba zavrnjena, izrečena zaradi tega, ker pregon ni več
dopusten zaradi zastaranja po krivdi obsojenca ali ker je v novem postopku
oškodovanec kot tožilec oziroma zasebni tožilec odstopil od pregona ali ker je
oškodovanec umaknil predlog, do odstopa oziroma umika pa je prišlo po sporazumu
z obdolžencem;
2)    
če je bila s sklepom v novem postopku obtožnica
zavržena zaradi tega, ker sodišče ni bilo pristojno, upravičeni tožilec pa je
začel pregon pred pristojnim sodiščem.
(2) Obsojenec nima pravice do
povrnitve škode, če je s svojim krivim priznanjem ali kako drugače namenoma
povzročil svojo obsodbo, razen če je bil v to prisiljen.
(3) Pri obsodbi za kazniva dejanja v
steku se pravica do povrnitve škode lahko nanaša tudi na posamezna kazniva
dejanja, glede katerih so izpolnjeni pogoji za priznanje odškodnine.
539. člen
(1) Pravica do povrnitve škode zastara
v treh letih od pravnomočnosti sodbe, s katero je bil obdolženec na prvi
stopnji oproščen obtožbe ali s katero je bila obtožba zavrnjena, oziroma v treh
letih od pravnomočnosti sklepa, s katerim je bila obtožnica zavržena ali
postopek na prvi stopnji ustavljen; če je na pritožbo odločalo višje sodišče,
pa v treh letih od prejema njegove odločbe.
(2) Preden
vloži pri sodišču tožbo za povrnitev škode, se mora upravičenec iz prejšnjega
člena s svojo zahtevo obrniti na državno odvetništvo, da se z njim sporazume o
obstoju škode ter o vrsti in višini odškodnine, v skladu z določbami o
predhodnem postopku iz zakona, ki ureja državno odvetništvo.
(3) V primeru iz 2. točke prvega
odstavka prejšnjega člena je mogoče odločiti o zahtevi le, če upravičeni
tožilec ni začel pregona pred pristojnim sodiščem v treh mesecih od prejema
pravnomočnega sklepa. Če začne upravičeni tožilec pregon pred pristojnim
sodiščem po preteku tega roka, se postopek za povrnitev škode prekine, dokler
se ne konča kazenski postopek.
540. člen
(1) Če zahtevi za povrnitev škode ni
ugodeno ali če državno odvetništvo in upravičenec iz 538. člena tega
zakona ne dosežeta sporazuma v treh mesecih od njene
vložitve, sme vložiti upravičenec iz 538. člena
tega zakona pri pristojnem sodišču tožbo za povrnitev
škode. Če je bil dosežen sporazum le glede dela zahtevka, sme vložiti tožbo
glede ostanka.
(2) Tožba za
povrnitev škode se vloži zoper Republiko Slovenijo.
541. člen
(1) Dediči podedujejo samo pravico do
povrnitve premoženjske škode. Če je upravičenec iz
538. člena tega zakona že vložil zahtevek, morejo
dediči nadaljevati postopek le v mejah njegovega prejšnjega odškodninskega
zahtevka.
(2) Dediči upravičenca
iz 538. člena tega zakona lahko po njegovi smrti
nadaljujejo postopek za povrnitev škode oziroma lahko začno postopek, če je upravičenec iz 538. člena tega zakona
umrl, preden je potekel zastaralni rok, ne da bi se bil zahtevku odpovedal.
542. člen
(1) Pravico do povrnitve škode ima
tudi:
1)    
kdor je bil v priporu, ni pa bil uveden zoper
njega kazenski postopek ali je bila s pravnomočnim sklepom obtožnica zavržena,
ali pa je bil postopek ustavljen, ali je bil s pravnomočno sodbo oproščen
obtožbe, ali je bila obtožba zavrnjena;
2)    
kdor je prestajal prostostno kazen, v zvezi z
obnovo kazenskega postopka ali z zahtevo za varstvo zakonitosti pa mu je bila
izrečena krajša prostostna kazen, kot jo je že prestal, ali mu je bila izrečena
kazenska sankcija, ki ni bila v odvzemu prostosti, ali je bil spoznan za
krivega, pa mu je bila odpuščena kazen;
3)    
komur je bila zaradi napake ali nezakonitega
dela organa neutemeljeno vzeta prostost ali je bil dalj pridržan v priporu ali
v zavodu za prestajanje kazni ali ukrepa;
4)    
kdor je prebil v priporu dalj časa, kot traja
zapor, na katerega je bil obsojen.
(2) Tisti, ki mu je bila brez
zakonskega razloga vzeta prostost po 157. členu tega zakona, ima pravico do
povrnitve škode, če zoper njega ni bil odrejen pripor in mu čas, kolikor mu je
bila vzeta prostost, ni bil vštet v kazen, izrečeno za kaznivo dejanje ali za
prekršek.
(3) Do povrnitve škode nima pravice,
kdor je s svojim nedovoljenim ravnanjem povzročil, da mu je bila vzeta
prostost. V primerih iz 1. ali 2. točke prvega odstavka tega člena je
izključena pravica do povrnitve škode tudi, če so bile podane okoliščine iz 1.
ali 2. točke prvega odstavka 538. člena.
(4) V postopku za povrnitev škode v
primerih iz prvega in drugega odstavka tega člena se smiselno uporabljajo
določbe tega poglavja.
543. člen
(1) Če je bil primer, na katerega se
nanaša neupravičena obsodba ali neutemeljen odvzem prostosti neke osebe,
prikazan v sredstvu javnega obveščanja in je bilo s tem prizadeto njeno dobro
ime, objavi sodišče na njeno zahtevo v časniku ali drugem sredstvu javnega
obveščanja sporočilo o odločbi, iz katere izhaja neupravičenost prejšnje
obsodbe oziroma neutemeljenost odvzema prostosti. Če primer ni bil prikazan v
sredstvu javnega obveščanja, pošlje na zahtevo te osebe tako sporočilo njenemu
delodajalcu. Po obsojenčevi smrti imajo to pravico njegov zakonec oziroma
oseba, s katero je živel v zunajzakonski skupnosti, otroci, starši, bratje in
sestre.
(2) Zahteva iz prejšnjega odstavka je
dopustna, tudi če ni bila zahtevana povrnitev škode.
(3) Neodvisno od pogojev, ki so
določeni v 538. členu tega zakona, je zahteva iz prvega odstavka tega člena
dopustna tudi v primeru, ko je bila v zvezi z izrednim pravnim sredstvom
spremenjena pravna kvalifikacija dejanja, če je bilo zaradi pravne
kvalifikacije v prejšnji sodbi huje prizadejano dobro ime obsojenca.
(4) Zahtevo iz prvega, drugega in
tretjega odstavka tega člena je treba podati v šestih mesecih (prvi odstavek
539. člena) pri sodišču, ki je v kazenskem postopku sodilo na prvi stopnji. O
njej odloča senat (šesti odstavek 25. člena). Pri odločanju o zahtevi se
smiselno uporabljajo drugi in tretji odstavek 538. člena in tretji odstavek
542. člena tega zakona.
544. člen
Sodišče, ki je v kazenskem postopku sodilo
na prvi stopnji, izda po uradni dolžnosti sklep, s katerim razveljavi vpis
neupravičene obsodbe v kazenski evidenci. Sklep pošlje ministrstvu, pristojnemu
za pravosodje. O razveljavljenem vpisu se ne smejo nikomur dajati podatki iz
kazenske evidence.
545. člen
Oseba, kateri je bil dovoljen pregled in
prepis spisov (128. člen), ki se nanašajo na neupravičeno obsodbo ali na
neutemeljen odvzem prostosti, ne sme uporabiti podatkov iz teh spisov na tak
način, da bi bilo to škodljivo za rehabilitacijo tistega, proti kateremu je
tekel kazenski postopek. Predsednik sodišča je dolžan na to opozoriti osebo, ki
je dobila dovoljenje za pregled, in se to proti njenemu podpisu zaznamuje na
spisu.
546. člen
(1) Osebi, ki ji je zaradi
neopravičene obsodbe ali neutemeljenega odvzema prostosti prenehalo delovno
razmerje ali lastnost zavarovanca socialnega zavarovanja ali ji je bila
onemogočena oziroma odložena zaposlitev, do katere bi sicer prišlo, se prizna
delovna oziroma zavarovalna doba, kot da bi bila delala tisti čas, ki ga je
zaradi neopravičene obsodbe ali neutemeljenega odvzema prostosti izgubila. V to
dobo se všteje tudi čas nezaposlenosti, do katere je prišlo zaradi neupravičene
obsodbe ali neutemeljenega odvzema prostosti, če se to ni zgodilo po njeni
krivdi.
(2) Pri vsakem odločanju o pravici, na
katero vpliva dolžina delovne oziroma zavarovalne dobe, upošteva pristojni
organ dobo, priznano po prejšnjem odstavku.
(3) Če
pristojni organ ne upošteva dobe, priznane po prvem odstavku tega člena, lahko
upravičenec iz prvega odstavka tega člena zahteva, naj sodišče (prvi odstavek
540. člena) ugotovi, da mu je ta čas po zakonu priznan. Tožba se vloži zoper organ, ki ne priznava priznane dobe in zoper
Republiko Slovenijo.
(4) Na zahtevo organa, pri katerem se
pravica iz drugega odstavka tega člena uveljavlja, se izplača iz proračunskih
sredstev Republike Slovenije predpisani prispevek za čas, za katerega je bila
po prvem odstavku tega člena doba priznana.
(5) Zavarovalna doba, priznana po
prvem odstavku tega člena, se v celoti všteva v pokojninsko dobo.
XXXIII. poglavje
POSTOPEK ZA IZDAJO TIRALICE IN RAZGLASA
547. člen
Če se ne ve za stalno ali začasno
prebivališče obdolženca, kadar je to po določbah tega zakona nujno, zahteva
sodišče od policije, naj obdolženca poišče in sporoči sodišču njegov naslov.
548. člen
(1) Tiralica se sme odrediti, če je
obdolženec, zoper katerega je uveden kazenski postopek zaradi kaznivega
dejanja, za katero se storilec preganja po uradni dolžnosti in za katero je v
zakonu predpisana kazen zapora dveh ali več let, na begu in če je izdana
odredba, da se obdolženec privede, ali sklep, da se pripre.
(2) Tiralico odredi sodišče, pred
katerim teče kazenski postopek.
(3) Tiralica se odredi tudi v primeru,
če obdolženec pobegne iz zavoda, v katerem prestaja kazen, ne glede na njeno
višino, ali če pobegne iz zavoda, v katerem prestaja zavodski ukrep, ki je
zvezan z odvzemom prostosti. Odredbo izda v takem primeru direktor zavoda.
(4) Odredba za tiralico, ki jo izda
sodišče ali direktor zavoda, se pošlje policiji v izvršitev.
(5) Policija vodi evidenco izdanih
tiralic. Podatki o osebah, zoper katere je bila odrejena tiralica, se iz
evidence zbrišejo, brž ko pristojni organ tiralico prekliče.
549. člen
(1) Če so potrebni podatki o
posameznih predmetih, ki so v zvezi s kaznivim dejanjem, ali če je treba take
predmete najti, posebno pa, če je to potrebno, da se ugotovi istovetnost
najdenega neznanega trupla, se odredi razpis razglasa, v katerem se zahteva,
naj se podatki ali sporočila pošljejo organu, ki vodi postopek.
(2) Policija sme objavljati tudi
fotografije trupel in pogrešanih, če so razlogi za sum, da je smrt oziroma
izginotje posledica kaznivega dejanja.
550. člen
Organ, ki je odredil tiralico ali razglas,
ju mora takoj preklicati, ko se izsledi iskana oseba ali najde predmet, ko
zastara kazenski pregon ali izvršitev kazni ali ko se pokažejo drugi razlogi,
zaradi katerih tiralica oziroma razglas nista več potrebna.
551. člen
(1) Tiralico in razglas razpiše policija.
(2) Za obveščanje javnosti o tiralici
ali razglasu se smejo uporabljati tudi sredstva javnega obveščanja.
(3) Če je verjetno, da je tisti, za
katerim je odrejena tiralica, v tujini, sme ministrstvo, pristojno za notranje
zadeve, razpisati tudi mednarodno tiralico.
(4) Na prošnjo tujega organa sme
ministrstvo, pristojno za notranje zadeve, razpisati tiralico tudi za nekoga,
za katerega se sumi, da je v Republiki Sloveniji, če da tuji organ v prošnji
izjavo, da bo zahteval njegovo izročitev, če bo najden.
(5) Če je zoper državljana Republike
Slovenije s strani tujega organa razpisana tiralica, policija tiralico skupaj z
vso razpoložljivo dokumentacijo predloži pristojnemu državnemu tožilcu, ki se
na podlagi tega odloči, ali bo zahteval uvedbo pregona, oziroma, če gre za
tiralico zaradi izvršitve kazenske sankcije, ali bo pristojnemu sodišču
predlagal izvršitev kazenske sankcije.
(6) Določbe tega člena se smiselno
uporabljajo tudi za primere, ko policija razpiše iskanje oseb ali stvari.

Priloga
1: Obvestilo o pravicah osebe, ki ji je odvzeta prostost

Zakon o kazenskem postopku (Uradni list RS,
št. 63/94)
vsebuje naslednje prehodne in končne določbe:
»XXXIV. poglavje
PREHODNE IN KONČNE DOLOČBE
552. člen
(1) Za kazniva dejanja, za katera se
storilec preganja po določilih kazenskega zakonika na predlog, začne rok iz
prvega odstavka 52. člena tega zakona teči od dneva uveljavitve tega zakona.
(2) Kazenski postopek za kazniva
dejanja, ki so se pred uveljavitvijo tega zakona preganjala po uradni dolžnosti
ali na zasebno tožbo, po uveljavitvi tega zakona pa na predlog, se vodi po
predpisih, ki so se uporabljali pred uveljavitvijo zakona, če je bila do dneva
uveljavitve vložena obtožba.
(3) Če se po uveljavitvi tega zakona v
zvezi z rednim ali izrednim pravnim sredstvom razveljavi sodba ali dovoli
obnova kazenskega postopka za kaznivo dejanje, ki se po uveljavitvi zakona preganja
na predlog, velja zasebna tožba za predlog upravičenca, za nadaljevanje
postopka za kaznivo dejanje, ki se je pred uveljavitvijo zakona preganjalo po
uradni dolžnosti, pa je potreben predlog. Rok za podajo predloga teče od dneva,
ko je bil upravičenec obveščen o razveljavitvi sodbe oziroma dovolitvi obnove
kazenskega postopka.
553. člen
Predpise o povrnitvi stroškov kazenskega
postopka iz 99. člena ter predpise o vodenju kazenske evidence in evidence
izrečenih vzgojnih ukrepov mladoletnikom iz 135. člena tega zakona, izda minister,
pristojen za pravosodje, v treh mesecih po uveljavitvi tega zakona.
554. člen
Ministrstvo, pristojno za pravosodje, v
roku šestih mesecev po uveljavitvi tega zakona iz kazenske evidence izbriše vse
obsodbe, za katere so izpolnjeni pogoji za zakonsko rehabilitacijo (508. člen).
555. člen
Ministrstvo, pristojno za pravosodje,
prevzame od ministrstva, pristojnega za notranje zadeve, kazensko evidenco v
roku dveh mesecev po uveljavitvi tega zakona.
556. člen
(1) O zahtevi za obnovo kazenskega
postopka zoper sodbo vojaškega sodišča, ki je bilo pristojno za območje
Republike Slovenije, ki je postala pravnomočna pred 25. junijem 1991,
odloča sodišče prve stopnje, ki bi bilo po določbah tega zakona pristojno za
sojenje na prvi stopnji.
(2) Ne glede na določbo prejšnjega
odstavka, o zahtevi za obnovo kazenskega postopka zoper sodbo vojaškega
sodišča, ki je bilo pristojno za območje katerekoli izmed republik bivše
Jugoslavije, ki je postala pravnomočna pred 25. junijem 1991, odloča okrožno
sodišče v Ljubljani. Pravico do zahteve za obnovo kazenskega postopka po taki
sodbi imajo obsojenci, ki so ali so kadarkoli bili slovenski državljani po
predpisih, ki so veljali do 25. junija 1991.
(3) Določba prejšnjega odstavka se
smiselno uporablja tudi glede postopkov, predpisanih v XXIX. in XXXII. poglavju
tega zakona.
557. člen
Za odločanje o obnovi kazenskega postopka v
zadevah, v katerih je pred 1. januarjem 1954 na prvi stopnji sodilo
Vrhovno sodišče LR Slovenije, je pristojno sodišče, ki bi bilo po določbah tega
zakona pristojno za sojenje na prvi stopnji.
558. člen
Za obsojenca, ki je bil do uveljavitve tega
zakona pravnomočno obsojen v nenavzočnosti na podlagi določbe tretjega in
četrtega odstavka 300. člena Zakona o kazenskem postopku (Uradni list SFRJ, št.
4/77, 14/85, 74/87, 57/89 in 3/90), se lahko kazenski postopek obnovi pod
pogoji določenimi v 410. členu navedenega zakona.
559. člen
Ne glede na rok iz tretjega odstavka. 421.
člena tega zakona smejo obsojenec, zagovornik in osebe iz drugega odstavka 367.
člena tega zakona zoper sodno odločbo, ki je postala pravnomočna pred
uveljavitvijo tega zakona, in zoper sodni postopek, ki je tekel pred tako
pravnomočno odločbo, vložiti zahtevo za varstvo zakonitosti v roku dveh let po
uveljavitvi tega zakona.
560. člen
(1) Zoper sodbo vojaškega sodišča, ki
je bilo pristojno za območje Republike Slovenije, ki, je postala pravnomočna
pred 25. junijem 1991, se sme, po določbah tega zakona, vložiti zahteva za
varstvo zakonitosti in zahteva za izredno omilitev kazni.
(2) Ne glede na določbo prejšnjega
odstavka se sme zoper sodbo vojaškega sodišča, ki je bilo pristojno za območje
katerekoli republike bivše Jugoslavije, ki je postala pravnomočna pred
25. junijem 1991, po določbah tega zakona vložiti zahteva za varstvo
zakonitosti in zahteva za izredno omilitev kazni, če je ali je bil obsojenec
slovenski državljan še po predpisih, ki so veljali do 25. junija 1991.
561. člen
Če do uveljavitve tega zakona ni bilo
odločeno o obsojenčevi zahtevi za izreden preizkus pravnomočne sodbe, se o tej
zahtevi odloči po določbah tega zakona o zahtevi za varstvo zakonitosti.
562. člen
Osebam, ki so bile neupravičeno obsojene
pred 1. januarjem 1954 in katere, zaradi preteka roka iz prvega odstavka
539. člena tega zakona ne bi mogle uveljavljati pravice do povrnitve škode, ta
pravica zastara v treh letih od dneva, ko začne veljati ta zakon.
563. člen
Pravico do povrnitve škode po 538. členu
tega zakona ima tudi tisti, ki je prestajal prostostno kazen v zvezi z zahtevo
za izreden preizkus pravnomočne sodbe, pa mu je bila izrečena krajša prostostna
kazen, kot jo je že prestal, ali mu je bila izrečena kazenska sankcija, ki ni
bila v odvzemu prostosti, ali je bil spoznan za krivega, pa mu je bila
odpuščena kazen.
564. člen
Pravice in dolžnosti, ki jih ima po tem
zakonu predsednik sodišča, razen po 191. in 213. členu, ima glede kaznivih
dejanj iz pristojnosti okrajnega sodišča predstojnik tega sodišča.
565. člen
Z dnem, ko začne veljati ta zakon, se v
Republiki Sloveniji preneha -uporabljati zakon o kazenskem postopku (Uradni
list SFRJ, št. 4/77, 14/85, 74/87, 57/89 in 3/90).
566. člen
Ta zakon začne veljati 1. januarja
1995.«.

Odločba o razveljavitvi členov od 150 do 156
zakona o kazenskem postopku (Uradni list RS, št. 5/98)
v zvezi z razveljavitvijo členov od 150 do 156 zakona določa:
»Razveljavitev začne učinkovati v roku
enega leta od objave te odločbe v Uradnem listu RS.«.

Zakon o spremembah in dopolnitvah zakona o
kazenskem postopku – ZKP-A (Uradni list RS, št. 72/98)
vsebuje naslednje prehodne in končne določbe:
»PREHODNE IN KONČNE DOLOČBE
82. člen
Členi 11 in 46 do 49 tega zakona se začnejo
uporabljati v osemnajstih mesecih po njegovi uveljavitvi, do začetka uporabe
novih se uporabljajo dosedanje določbe zakona o kazenskem postopku. V tem roku
izda minister, pristojen za pravosodje, podrobnejša navodila o zapisniku o glavni
obravnavi.
83. člen
Pravila o poravnavanju predpiše minister,
pristojen za pravosodje, v soglasju z ministrom, pristojnim za delo, družino in
socialne zadeve, v roku treh mesecev po uveljavitvi tega zakona.
84. člen
(1) Minister, pristojen za pravosodje, v
roku treh mesecev po uveljavitvi tega zakona izda podrobnejše predpise o
izvrševanju pripora.
(2) Do izdaje predpisov iz prejšnjega
odstavka se uporabljajo določbe pravilnika o izvrševanju pripora (Uradni list
SRS, št. 22/81), kolikor niso v nasprotju s tem zakonom.
85. člen
Z dnem, ko začne veljati ta zakon,
prenehajo veljati določbe zakona o izvrševanju kazenskih sankcij (Uradni list
SRS, št. 17/78 ter Uradni list RS, št. 12/92, 58/93 in 10/98), ki se nanašajo
na izvrševanje pripora.
86. člen
Postopek v zahtevah za varstvo zakonitosti,
vloženih pred uveljavitvijo tega zakona, se izvede in dokonča po dosedanjih
določbah zakona o kazenskem postopku.
87. člen
Vlada Republike Slovenije sprejme predpis
iz drugega odstavka 76. člena tega zakona v treh mesecih po uveljavitvi tega
zakona.
88. člen
Ta zakon začne veljati tri mesece po objavi
v Uradnem listu Republike Slovenije.«.

Zakon o spremembi zakona o spremembah in
dopolnitvah zakona o kazenskem postopku – ZKP-B (Uradni list RS, št. 6/99)
spreminja 82. člen Zakona o spremembah in dopolnitvah zakona o kazenskem
postopku – ZKP-A tako, da se glasi:
»82. člen
Členi 11 in 49 do 52 tega zakona se začnejo
uporabljati v osemnajstih mesecih po njegovi uveljavitvi, do začetka uporabe
novih se uporabljajo dosedanje določbe zakona o kazenskem postopku. V tem roku
izda minister, pristojen za pravosodje, podrobnejša navodila o zapisniku o
glavni obravnavi.«;
ter vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi zakona o spremembah in
dopolnitvah zakona o kazenskem postopku – ZKP-C (Uradni list RS, št. 66/00)
spreminja 82. člen Zakona o spremembah in dopolnitvah zakona o kazenskem
postopku – ZKP-A tako, da se glasi:
»82. člen
Členi 11 in 49 do 52 tega zakona se začnejo
uporabljati v šestintridesetih mesecih po njegovi uveljavitvi, do začetka
uporabe novih se uporabljajo dosedanje določbe zakona o kazenskem postopku. V
tem roku izda minister, pristojen za pravosodje, podrobnejša navodila o
zapisniku o glavni obravnavi.«;
ter vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
kazenskem postopku – ZKP-D (Uradni list RS, št. 111/01)
spreminja 564. člen zakona tako, da se glasi:
»564. člen
Pravice in dolžnosti, ki jih ima po tem
zakonu predsednik sodišča, razen po 191. in 213.c členu, ima glede kaznivih
dejanj iz pristojnosti okrajnega sodišča predstojnik tega sodišča.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
26. člen
Minister, pristojen za pravosodje, izda
predpis iz drugega odstavka 117. člena zakona v treh mesecih po uveljavitvi
tega zakona.
27. člen
V treh mesecih po uveljavitvi tega zakona
minister, pristojen za pravosodje, spremeni pravilnik o izvrševanju pripora
(Uradni list RS, št. 36/95) v skladu z določbo četrtega odstavka 213.b člena
zakona.
28. člen
Z dnem, ko začne veljati ta zakon,
prenehajo veljati določba 82. člena zakona o spremembah in dopolnitvah zakona o
kazenskem postopku (Uradni list RS, št. 72/98), zakon o spremembi zakona o
spremembah in dopolnitvah zakona o kazenskem postopku (Uradni list RS, št.
6/99) ter zakon o spremembi zakona o spremembah in dopolnitvah zakona o
kazenskem postopku (Uradni list RS, št. 66/00).
29. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
kazenskem postopku – ZKP-E (Uradni list RS, št. 56/03)
spreminja 564. člen zakona tako, da se glasi:
»564. člen
Pravice in dolžnosti, ki jih ima po tem
zakonu predsednik okrožnega sodišča, razen po 191. in 213.d členu tega zakona,
ima glede kaznivih dejanj iz pristojnosti okrajnega sodišča predsednik tega
sodišča.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
62. člen
Vlada Republike Slovenije izda predpis iz
drugega odstavka 160.a člena zakona v šestih mesecih po uveljavitvi tega
zakona.
63. člen
Če na dan uveljavitve tega zakona že teče
rok za vložitev zahteve za varstvo zakonitosti zoper odločbo iz četrtega
odstavka 420. člena zakona, se ta rok izteče po predpisih, ki so veljali do
uveljavitve tega zakona.
64. člen
Določbe 12., 13., 16. in 22. člena tega
zakona se začnejo uporabljati eno leto po uveljavitvi tega zakona.
65. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
kazenskem postopku – ZKP-F (Uradni list RS, št. 43/04)
vsebuje naslednje prehodne in končne določbe:
»PREHODNE IN KONČNE DOLOČBE
26. člen
Z dnem, ko začne veljati ta zakon,
prenehajo veljati 49. člen Zakona o policiji (Uradni list RS, št. 110/03 –
uradno prečiščeno besedilo) in členi od 96 do 107 Pravilnika o policijskih
pooblastilih (Uradni list RS, št. 51/2000). 
Za ukrepe, ki se na dan uveljavitve tega
zakona izvajajo na podlagi dovoljenja generalnega direktorja policije ali
pristojnega državnega tožilca iz drugega odstavka 49. člena Zakona o policiji
je potrebno v roku dveh mesecev po uveljavitvi tega zakona pridobiti odredbo
pristojnega organa v skladu z določbami zakona.
27. člen
Generalni državni tožilec uskladi splošna
navodila iz sedmega odstavka 161.a člena zakona v treh mesecih po uveljavitvi
tega zakona.
28. člen
Generalni državni tožilec izda splošna
navodila iz šestega odstavka 162. člena zakona v treh mesecih po uveljavitvi
tega zakona.
29. člen
Ta zakon začne veljati 23. maja 2004.«.

Odločba o razveljavitvi dela besedila prvega
odstavka 502. člena in tretjega odstavka 109. člena Zakona o kazenskem postopku
in ugotovitev skladnosti drugega odstavka 109. člena in prvega odstavka 506.a
člena Zakona o kazenskem postopku z Ustavo (Uradni list RS, št. 68/04)
v zvezi z delno razveljavitvijo tretjega odstavka 109. člena določa:
»Odločitev iz prejšnje točke se izvrši
tako, da se smejo do sprejema drugačne ureditve stranke in osebe, katerih
pravice so prekršene, pritožiti zoper sklep senata na glavni obravnavi o
začasnem zavarovanju. Za postopek s pritožbo in za odločanje o njej se uporabljajo
400. člen, prvi, tretji in peti odstavek 402. člena, prvi odstavek 403. člena
in 405. člen Zakona o kazenskem postopku.«.

Zakon o spremembah in dopolnitvah Zakona o
kazenskem postopku – ZKP-G (Uradni list RS, št. 101/05)
vsebuje naslednje prehodne in končne določbe:
»PREHODNE IN KONČNE DOLOČBE
19. člen
Za začasna zavarovanja zahtevkov za odvzem
premoženjske koristi, ki so na dan uveljavitve tega zakona odrejena na podlagi
določb, ki so veljale do uveljavitve tega zakona, mora državni tožilec
predlagati podaljšanje v skladu s prvim odstavkom 502.c člena zakona v roku
treh mesecev po uveljavitvi tega zakona, razen če sodišče v zadnjem sklepu,
izdanem pred uveljavitvijo tega zakona, ni določilo krajšega roka.
20. člen
(poseg odločbe US
o načinu izvrševanja tega člena)
(1) Ne glede na rok iz tretjega
odstavka 421. člena zakona smejo obsojenec, zagovornik, osebe iz drugega
odstavka 367. člena zakona in krvni sorodniki v stranski vrsti do vključno
tretjega kolena zoper sodno odločbo za kazniva dejanja iz drugega odstavka tega
člena, ki je postala pravnomočna do 2. 7. 1990 in o kateri ni bilo
pravnomočno odločeno na podlagi zahteve za varstvo zakonitosti po 559. členu
Zakona o kazenskem postopku (Uradni list RS, št. 63/94), ter zoper sodni
postopek, ki je tekel pred tako pravnomočno odločbo, vložiti zahtevo za varstvo
zakonitosti do 31. 12. 2008.
(2) Zahteva za varstvo zakonitosti po
prejšnjem odstavku se lahko vloži zoper sodne odločbe za kazniva dejanja iz:
1)    
Zakona o kaznivih dejanjih zoper narod in
državo (Uradni list DFJ, št. 66/45 in Uradni list SFRJ št. 59/46);
2)    
Zakona o pobijanju nedovoljene špekulacije in
gospodarske sabotaže (Uradni list DFJ, št. 26/45, 32/45 in 53/45);
3)    
Zakona o zatiranju nedovoljene trgovine,
nedovoljene špekulacije in gospodarske sabotaže (Uradni list FLRJ, št. 56/46,
66/46, 74/46, 105/46, 44/47 in 104/47);
4)    
Zakona o kaznivih dejanjih zoper splošno
ljudsko premoženje ter premoženje zadružnih in drugih družbenih organizacij
(Uradni list FLRJ, št. 87/48);
5)    
Zakona o kaznovanju zločinov in prestopkov
zoper slovensko narodno čast (Ur. list SNOS in NVS, št. 7/45);
6)    
Uredbe o vojaških sodiščih (Vestnik, službeno
glasilo glavnega štaba NOV in PO Slovenije, št. 6 z dne 20. 10. 1944);
7)    
Zakona o konfiskaciji imovine in izvrševanju
konfiskacije (Ur. list DFJ, št. 40/45);
8)    
Zakona o zaplembi premoženja in izvrševanju
zaplembe (Ur. list FLRS, št. 61/46);
9)    
Zakona o vojaških kaznivih dejanjih (Uradni
list FLRJ, št. 107/48):
- 
16. člen (sovražno govorjenje o vojski),
- 
34. člen (izmikanje vojaški službi zaradi
verskega ali drugega osebnega prepričanja);
10) 
Temeljnega zakona o kmetijskih zadrugah (Uradni
list FLRJ, št. 49/49):
- 
112. člen,
- 
113. člen;
11) 
Kazenskega zakonika (Uradni list FLRJ, št.
13/51, 30/59, 11/62 in 31/62 ter Uradni list SFRJ, št. 15/65, 15/67, 20/69 in
6/73):
- 
109. člen (sodelovanje pri sovražnem delovanju
proti FLRJ),
- 
117. člen (združevanje zoper ljudstvo in
državo),
- 
118. člen (sovražna propaganda),
- 
236. člen (neizpolnitev obvezne oddaje
kmetijskih pridelkov),
- 
237. člen (dajanje krivih podatkov, ki so v
zvezi z oddajo in umetno povečanje teže oddanih pridelkov),
- 
238. člen (zanemarjanje obdelave zemlje in vzreje
živine),
- 
239. člen (škodljivstvo v kmetijstvu),
- 
240. člen (izpodkopavanje zadruge),
- 
241. člen (kršitev prostovoljnosti članstva v
zadrugah),
- 
292.a člen (širjenje lažnih vesti);
12) 
Kazenskega zakona SFRJ (Uradni list SFRJ, št.
44/76, 34/84, 74/87, 57/89, 3/90 in 38/90):
- 
131. člen (sodelovanje pri sovražnem
delovanju),
- 
133. člen (sovražna propaganda),
- 
201. člen (neizpolnitev ukaza ali odrekanje
pokornosti),
- 
202. člen (odklonitev sprejema ali uporabe
orožja),
- 
214. člen (nepokorščina pri vpoklicu v vojaško
službo in izmikanje vojaški službi);
13) 
Kazenskega zakona SR Slovenije (Uradni list
SRS, št. 12/77, 3/78, 19/84, 47/87, 33/89 in 5/90):
- 
228. člen (širjenje lažnih vesti),
- 
236. člen (zloraba vere in cerkve).
(3) V zvezi s sodnimi odločbami in
sodnimi postopki iz prejšnjih odstavkov zoper duhovnike in duhovnice oziroma
redovnike in redovnice registriranih verskih skupnosti lahko zahtevo za varstvo
zakonitosti po tem členu vložijo tudi zakoniti zastopniki njihovih
registriranih verskih skupnosti.
(4) Zahteve za varstvo zakonitosti
zoper sodne odločbe in sodne postopke iz prejšnjih odstavkov, ki so bile
zavržene kot prepozne zaradi izteka roka iz 559. člena Zakona o kazenskem
postopku (Uradni list RS, št. 63/94), se lahko v skladu s prejšnjimi odstavki
ponovno vložijo.
(5) Krvni sorodniki v stranski vrsti
do vključno tretjega kolena in zakoniti zastopniki registriranih verskih
skupnosti smejo vložiti zahtevo za varstvo zakonitosti iz tega člena po
obsojenčevi smrti in v njegovo korist.
21. člen
Določbe prvega in drugega odstavka 4. in
12. člena tega zakona se začnejo uporabljati z dnem uveljavitve zakona iz
tretjega odstavka 141.a člena zakona.
22. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi Zakona o
kazenskem postopku – ZKP-H (Uradni list RS, št. 14/07)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Vlada Republike Slovenije v dveh mesecih po
uveljavitvi tega zakona z njim uskladi predpis iz drugega odstavka 160.a člena
zakona.
4. člen
Ta zakon začne veljati trideseti dan po
objavi v Uradnem listu Republike Slovenije, uporabljati pa se začne šestdeseti
dan po njegovi uveljavitvi.«.

Odločba o ugotovitvi, da je 20. člen Zakona o
spremembah in dopolnitvah Zakona o kazenskem postopku v neskladju z Ustavo in
način njegove izvršitve (Uradni list RS, št. 40/07),
določa: 
»1. Člen 20 Zakona o spremembah in
dopolnitvah Zakona o kazenskem postopku (Uradni list RS, št. 101/05) je v
neskladju z Ustavo. 
2. Državni zbor je dolžan ugotovljeno
neskladje odpraviti v roku šestih mesecev. 
3. Do odprave ugotovljenega neskladja iz 1.
točke izreka te odločbe smejo upravičenci iz 559. člena Zakona o kazenskem
postopku (Uradni list RS, št. 63/94), ne glede na rok iz tretjega odstavka 421.
člena Zakona o kazenskem postopku (Uradni list RS, št. 63/94, 70/94 – popr.,
72/98, 6/99, 66/2000, 111/01, 56/03, 116/03 – ur. p. b., 43/04, 96/04 – ur. p.
b., 101/05, 8/06 – ur. p. b. in 14/07), zoper sodne odločbe, ki so postale
pravnomočne pred 1. 1. 1995, to je pred uveljavitvijo Zakona o kazenskem
postopku (Uradni list RS, št. 63/94), in zoper sodni postopek, ki je tekel pred
tako pravnomočno odločbo, vložiti zahtevo za varstvo zakonitosti. 
[…]«.

Zakon o sodelovanju v kazenskih zadevah z
državami članicami Evropske unije – ZSKZDČEU (Uradni list RS, št. 102/07)
vsebuje naslednjo končno določbo:
»126. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne tri mesece
po uveljavitvi.«.

Odločba o ugotovitvi neustavnosti tretjega
odstavka 421. člena Zakona o kazenskem postopku (Uradni list RS, št. 21/08)
določa: 
»1. Tretji odstavek 421. člena Zakona o
kazenskem postopku (Uradni list RS, št. 63/94, 70/94 – popr., 72/98, 6/99,
66/2000, 111/01, 56/03, 116/03 – ur. p. b., 43/04, 96/04 – ur. p. b., 101/05,
8/06 – ur. p. b., 14/07 in 32/07 – ur. p. b.) je v delu, v katerem določa, da
se rok za vložitev zahteve za varstvo zakonitosti zoper odločbo iz četrtega
odstavka 420. člena tega zakona šteje od dneva, ko je obdolženec prejel
pravnomočno sodno odločbo, v neskladju z Ustavo.
2. Državni zbor je dolžan ugotovljeno
neskladje odpraviti v roku šestih mesecev od objave te odločbe v Uradnem listu Republike
Slovenije.
3. Do odprave ugotovljenega neskladja se
rok za vložitev zahteve za varstvo zakonitosti zoper odločbe iz četrtega
odstavka 420. člena Zakona o kazenskem postopku šteje v skladu s četrtim
odstavkom 120. člena tega zakona.«.

Zakon o spremembah in dopolnitvah Zakona o
brezplačni pravni pomoči – ZBPP-B (Uradni list RS, št. 23/08)
vsebuje naslednjo končno določbo:
»39. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1.
septembra 2008, razen določbe tretjega odstavka 52. člena zakona, ki se začne
uporabljati 1. januarja 2009. 
Do začetka uporabe tega zakona se
uporabljajo določbe Zakona o brezplačni pravni pomoči (Uradni list RS, št.
96/04 – uradno prečiščeno besedilo).«.

Odločba o ugotovitvi, da je 137. člen Zakona o
kazenskem postopku v neskladju z Ustavo (Uradni list RS, št. 65/08),
določa: 
»1. Člen 137 Zakona o kazenskem postopku
(Uradni list RS, št. 63/94, 70/94 - popr., 72/98, 6/99, 66/2000, 111/01, 56/03,
116/03 – ur. p. b., 43/04, 96/04 – ur. p. b., 101/05, 8/06 – ur. p. b., 14/07
in 32/07 – ur. p. b.) je v neskladju z Ustavo, ker ne določa predloga
upravičenega tožilca za odreditev ukrepa začasnega odvzema vozniškega
dovoljenja in ker obdolžencu ne omogoča, da se o odreditvi tega ukrepa izjavi.
2. Državni zbor mora ugotovljeno neskladje
odpraviti v roku enega leta po objavi odločbe v Uradnem listu Republike
Slovenije.
3. Do odprave ugotovljenega neskladja se
ukrep začasnega odvzema vozniškega dovoljenja v kazenskem postopku odredi ob
upoštevanju pogojev in na način, ki izhajajo iz 17. točke obrazložitve te
odločbe.«.

Zakon o spremembah in dopolnitvah Zakona o
kazenskem postopku – ZKP-I (Uradni list RS, št. 68/08)
spreminja 20. člen Zakona o spremembah in dopolnitvah Zakona o kazenskem postopku
– ZKP-G tako, da se glasi:
»20. člen
(1) Ne glede na rok iz tretjega
odstavka 421. člena zakona smejo obsojenec, zagovornik, osebe iz drugega
odstavka 367. člena zakona in krvni sorodniki v stranski vrsti do vključno
tretjega kolena zoper sodno odločbo za kazniva dejanja, ki je postala
pravnomočna do 1. januarja 1995 in o kateri ni bilo pravnomočno odločeno
na podlagi zahteve za varstvo zakonitosti po 559. členu Zakona o kazenskem
postopku (Uradni list RS, št. 63/94), ter zoper sodni postopek, ki je tekel
pred tako pravnomočno odločbo, vložiti zahtevo za varstvo zakonitosti do
31. decembra 2012.
(2) V zvezi s sodnimi odločbami in
sodnimi postopki iz prejšnjega odstavka zoper duhovnike in duhovnice oziroma
redovnike in redovnice registriranih verskih skupnosti lahko zahtevo za varstvo
zakonitosti po tem členu vložijo tudi zakoniti zastopniki njihovih
registriranih verskih skupnosti.
(3) Zahteve za varstvo zakonitosti
zoper sodne odločbe in sodne postopke iz prvega odstavka, ki so bile zavržene
kot prepozne zaradi izteka roka iz 559. člena Zakona o kazenskem postopku
(Uradni list RS, št. 63/94), se lahko v skladu s prejšnjimi odstavki ponovno
vložijo.
(4) Krvni sorodniki v stranski vrsti
do vključno tretjega kolena in zakoniti zastopniki registriranih verskih
skupnosti smejo vložiti zahtevo za varstvo zakonitosti iz tega člena po
obsojenčevi smrti in v njegovo korist.«,
ter vsebuje naslednje prehodne in končne
določbe:
»PREHODNE IN KONČNE DOLOČBE
86. člen
(1) Center za informatiko pri Vrhovnem
sodišču Republike Slovenije za sodišča vzpostavi enotni informacijski sistem.
(2) Minister, pristojen za pravosodje, ob
tehnični izpolnitvi pogojev za vlaganje po elektronski poti z odredbo določi
datum, od katerega je mogoče vloge v elektronski obliki vlagati po elektronski
poti.
(3) Minister, pristojen za pravosodje, ob
tehnični izpolnitvi pogojev za vročanje po elektronski poti z odredbo določi
datum, od katerega je mogoče vročanje po elektronski poti v varni poštni
predal.
(4) Minister, pristojen za pravosodje, ob tehnični
izpolnitvi pogojev za vodenje spisa v elektronski obliki z odredbo določi
datum, od katerega je mogoče pregledovati in prepisovati spis tudi v
elektronski obliki v informacijskem sistemu ter v njem spremljati potek
postopka.
(5) Minister, pristojen za pravosodje, ob
tehnični izpolnitvi pogojev za izvedbo zaslišanja z uporabo tehničnih sredstev
za prenos besede in slike (videokonferenca) z odredbo določi datum, od katerega
je mogoče izvajati zaslišanje z uporabo tehničnih sredstev za prenos besede in
slike (videokonferenca) v skladu z navodili iz sedmega odstavka 244.a člena
zakona.
(6) Minister, pristojen za pravosodje, ob
izpolnitvi tehničnih pogojev za izvedbo snemanja preiskovalnega dejanja in
glavne obravnave s tehničnimi sredstvi za zvočno ali zvočno – slikovno
snemanje, z odredbo določi datum, od katerega je mogoče snemanje s temi
tehničnimi sredstvi v skladu z navodili iz devetega odstavka 84. člena zakona.
87. člen
(1) Minister, pristojen za pravosodje, izda
podzakonske predpise iz petega odstavka 76. člena, devetega odstavka 84. člena,
šestega odstavka 86. člena, četrtega in petega odstavka 117. člena, sedmega
odstavka 244.a člena ter šestega odstavka 315. člena zakona v dveh letih od
uveljavitve tega zakona. Sodišča svoje poslovanje uskladijo z navodili iz
devetega odstavka 84. člena in sedmega odstavka 244.a člena zakona v roku
šestih mesecev od uveljavitve teh navodil.
(2) Seznam oseb in organov iz tretjega
odstavka 117. člena zakona po sprejetju podzakonskih predpisov iz prejšnjega
člena in po tehnični izpolnitvi pogojev za elektronsko vročanje določi in
objavi Vrhovno sodišče Republike Slovenije na svoji spletni strani. Osebe in
organi s seznama morajo odpreti varen poštni predal in Vrhovnemu sodišču
Republike Slovenije sporočiti naslov in vsakokratno spremembo varnega poštnega
predala. Za uradni naslov varnega poštnega predala iz tretjega odstavka 117.
člena zakona se šteje naslov, ki je objavljen na seznamu.
(3) Pravne in fizične osebe, ki opravljajo
vročanje kot registrirano dejavnost in imajo posebno dovoljenje ministra,
pristojnega za pravosodje, izdano po določbah, ki veljajo za pravdni postopek,
prenehajo za posamezno sodišče opravljati dejavnost vročanja v kazenskem
postopku, ko posamezno sodišče zagotovi opravljanje dejavnosti vročanja v
kazenskem postopku po pravnih in fizičnih osebah, izbranih v postopku javnega
naročanja po zakonu, ki ureja javno naročanje.
(4) Določbe drugega in tretjega odstavka
92. člena in prvega odstavka 117. člena zakona, ki se nanašajo na vročanje
pisanj po policistih v statusu pooblaščenih uradnih oseb, se začnejo
uporabljati s 1. 1. 2010.
88. člen
V 20. členu Zakona o spremembah in
dopolnitvah Zakona o kazenskem postopku (Uradni list RS, št. 101/05) se v prvem
odstavku črta besedilo »iz drugega odstavka tega člena«, datum »2. 7.
1990« nadomesti z datumom »1. januarja 1995«, datum »31. 12. 2008« pa
z datumom »31. decembra 2012«.
Drugi odstavek se črta.
V dosedanjem tretjem odstavku, ki postane
drugi odstavek, se besedilo »prejšnjih odstavkov« nadomesti z besedilom
»prejšnjega odstavka«.
V dosedanjem četrtem odstavku, ki postane
tretji odstavek, se besedilo »prejšnjih odstavkov« nadomesti z besedilom
»prvega odstavka«.
Dosedanji peti odstavek postane četrti
odstavek.
89. člen
(1) Obnovo kazenskega sodnega postopka, ki
je bil končan s pravnomočno obsodilno kazensko sodbo iz 2. člena Zakona o
popravi krivic (Uradni list RS, št. 70/05 – ZPKri – uradno prečiščeno
besedilo), smejo po obsojenčevi smrti poleg oseb iz prvega odstavka 411. člena
Zakona o kazenskem postopku do 31. decembra 2012 zahtevati tudi krvni
sorodniki v stranski vrsti do vključno tretjega kolena.
(2) V zvezi s sodnimi postopki zoper
duhovnike in duhovnice oziroma redovnike in redovnice registriranih verskih
skupnosti lahko zahtevo za obnovo postopka iz prejšnjega odstavka po njihovi
smrti vložijo tudi zakoniti zastopniki njihovih registriranih verskih
skupnosti.
90. člen
Če je treba skladno s kazenskim zakonikom
uporabljati določbe Kazenskega zakonika (Uradni list RS, št. 63/94, 70/94,
23/99 in 40/04), se v kazenskem postopku uporabljajo tiste določbe Zakona o
kazenskem postopku (Uradni list RS, št. 32/07 – uradno prečiščeno besedilo in
102/07 – ZSKZDČEU), ki so veljale do uveljavitve tega zakona in navajajo
posamezne določbe Kazenskega zakonika (Uradni list RS, št. 63/94, 70/94, 23/99
in 40/04).
91. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. novembra 2008.«.

Zakon o spremembah in dopolnitvah Zakona o
kazenskem postopku – ZKP-J (Uradni list RS, št. 77/09)
spreminja 87. člen Zakona o spremembah in dopolnitvah Zakona o kazenskem
postopku – ZKP-I tako, da se glasi:
»87. člen
(1) Minister, pristojen za pravosodje, izda
podzakonske predpise iz petega odstavka 76. člena, devetega odstavka 84. člena,
šestega odstavka 86. člena, četrtega in petega odstavka 117. člena, sedmega
odstavka 244.a člena ter šestega odstavka 315. člena zakona v dveh letih od
uveljavitve tega zakona. Sodišča svoje poslovanje uskladijo z navodili iz
devetega odstavka 84. člena in sedmega odstavka 244.a člena zakona v roku
šestih mesecev od uveljavitve teh navodil.
(2) Seznam oseb in organov iz tretjega
odstavka 117. člena zakona po sprejetju podzakonskih predpisov iz prejšnjega
člena in po tehnični izpolnitvi pogojev za elektronsko vročanje določi in
objavi Vrhovno sodišče Republike Slovenije na svoji spletni strani. Osebe in
organi s seznama morajo odpreti varen poštni predal in Vrhovnemu sodišču
Republike Slovenije sporočiti naslov in vsakokratno spremembo varnega poštnega
predala. Za uradni naslov varnega poštnega predala iz tretjega odstavka 117.
člena zakona se šteje naslov, ki je objavljen na seznamu.
(3) Pravne in fizične osebe, ki opravljajo
vročanje kot registrirano dejavnost in imajo posebno dovoljenje ministra,
pristojnega za pravosodje, izdano po določbah, ki veljajo za pravdni postopek,
prenehajo za posamezno sodišče opravljati dejavnost vročanja v kazenskem
postopku, ko posamezno sodišče zagotovi opravljanje dejavnosti vročanja v
kazenskem postopku po pravnih in fizičnih osebah, izbranih v postopku javnega
naročanja po zakonu, ki ureja javno naročanje.
(4) Določbe drugega in tretjega odstavka
92. člena in prvega odstavka 117. člena zakona, ki se nanašajo na vročanje
pisanj po policistih v statusu pooblaščenih uradnih oseb, se začnejo
uporabljati s 1. januarja 2011.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
13. člen
Vlada Republike Slovenije v šestih mesecih
po uveljavitvi tega zakona uskladi Uredbo o sodelovanju državnega tožilstva in
policije pri odkrivanju in pregonu storilcev kaznivih dejanj (Uradni list RS,
št. 52/04) z določbami tega zakona.
14. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi, da je Zakon o kazenskem
postopku v neskladju z Ustavo in odločba o razveljavitvi sodbe Vrhovnega
sodišča (Uradni list RS, št. 88/09),
določa:
»1. Zakon o kazenskem postopku (Uradni list
RS, št. 63/94, 70/94 – popr., 72/98, 6/99, 66/00, 111/01, 56/03, 116/03 – ur.
p. b., 43/04, 96/04 – ur. p. b., 101/05, 8/06 – ur. p. b., 14/07, 32/07 – ur.
p. b. in 68/08) je v neskladju z Ustavo. 
2. Državni zbor mora ugotovljeno
protiustavnost iz prejšnje točke odpraviti v roku enega leta po objavi te
odločbe v Uradnem listu Republike Slovenije. 
3. Do odprave ugotovljene protiustavnosti
nastopi pravnomočnost sodbe, če je pritožba vložena in sodišče o njej odloči na
seji senata, z dnem, ko sodišče odločitev o pritožbi odpravi pritožniku. 
[…]«.

Odločba o delni razveljavitvi četrtega stavka
drugega odstavka 205. člena Zakona o kazenskem postopku in odločba o ugotovitvi
kršitve pritožnikove pravice iz 22. člena Ustave (Uradni list RS, št. 29/10)
v zvezi z delno razveljavitvijo četrtega stavka drugega odstavka 205. člena
določa:
»Predloge za podaljšanje pripora, ki so jih
na podlagi zakonske določbe iz prejšnje točke podali preiskovalni sodniki in o
njih še ni pravnomočno odločeno, je treba po učinkovanju te odločbe šteti za
predloge državnih tožilcev.«.

Zakon o državnem tožilstvu – ZDT-1 (Uradni list
RS, št. 58/11)
vsebuje naslednjo končno določbo:
»Uveljavitev
in začetek uporabe
247. člen
Ta zakon začne veljati 15. dan po objavi v
Uradnem listu Republike Slovenije, uporabljati pa se začne tri mesece po
njegovi uveljavitvi.«.

Zakon o spremembah in dopolnitvah Zakona o
kazenskem postopku – ZKP-K (Uradni list RS, št. 91/11)
spreminja 86. člen Zakona o spremembah in dopolnitvah Zakona o kazenskem
postopku – ZKP-I tako, da se glasi:
»86. člen
(1) Center za informatiko pri Vrhovnem
sodišču Republike Slovenije za sodišča vzpostavi enotni informacijski sistem. 
(2) Minister, pristojen za pravosodje, ob
tehnični izpolnitvi pogojev za vlaganje po elektronski poti z odredbo določi
datum, od katerega je mogoče vloge v elektronski obliki vlagati po elektronski
poti. 
(3) Minister, pristojen za pravosodje, ob
tehnični izpolnitvi pogojev za vročanje po elektronski poti z odredbo določi
datum, od katerega je mogoče vročanje po elektronski poti v varni poštni
predal. 
(4) Minister, pristojen za pravosodje, ob
tehnični izpolnitvi pogojev za vodenje spisa v elektronski obliki z odredbo
določi datum, od katerega je mogoče pregledovati in prepisovati spis tudi v
elektronski obliki v informacijskem sistemu ter v njem spremljati potek
postopka. 
(5) Minister, pristojen za pravosodje, ob
tehnični izpolnitvi pogojev za izvedbo zaslišanja z uporabo tehničnih sredstev
za prenos besede in slike (videokonferenca) z odredbo določi datum, od katerega
je mogoče izvajati zaslišanje z uporabo tehničnih sredstev za prenos besede in
slike (videokonferenca) v skladu z navodili iz sedmega odstavka 244.a člena
zakona. 
(6) Minister, pristojen za pravosodje, ob
izpolnitvi tehničnih pogojev za izvedbo snemanja preiskovalnega dejanja in
glavne obravnave s tehničnimi sredstvi za zvočno ali zvočno – slikovno
snemanje, z odredbo določi datum, od katerega je mogoče snemanje s temi tehničnimi
sredstvi.«;
spreminja 87. člen Zakona o spremembah in
dopolnitvah Zakona o kazenskem postopku – ZKP-I tako, da se glasi:
»87. člen
(1) Minister, pristojen za pravosodje, izda
podzakonske predpise iz petega odstavka 76. člena,  šestega odstavka 86. člena,
četrtega in petega odstavka 117. člena, sedmega odstavka 244.a člena ter
šestega odstavka 315. člena zakona v dveh letih od uveljavitve tega zakona.
Sodišča svoje poslovanje uskladijo z navodili iz in sedmega odstavka 244.a
člena zakona v roku šestih mesecev od uveljavitve teh navodil.
(2) Seznam oseb in organov iz tretjega
odstavka 117. člena zakona po sprejetju podzakonskih predpisov iz prejšnjega
člena in po tehnični izpolnitvi pogojev za elektronsko vročanje določi in
objavi Vrhovno sodišče Republike Slovenije na svoji spletni strani. Osebe in
organi s seznama morajo odpreti varen poštni predal in Vrhovnemu sodišču
Republike Slovenije sporočiti naslov in vsakokratno spremembo varnega poštnega
predala. Za uradni naslov varnega poštnega predala iz tretjega odstavka 117.
člena zakona se šteje naslov, ki je objavljen na seznamu.
(3) Pravne in fizične osebe, ki opravljajo
vročanje kot registrirano dejavnost in imajo posebno dovoljenje ministra,
pristojnega za pravosodje, izdano po določbah, ki veljajo za pravdni postopek,
prenehajo za posamezno sodišče opravljati dejavnost vročanja v kazenskem
postopku, ko posamezno sodišče zagotovi opravljanje dejavnosti vročanja v
kazenskem postopku po pravnih in fizičnih osebah, izbranih v postopku javnega
naročanja po zakonu, ki ureja javno naročanje.
(4) Določbe drugega in tretjega odstavka
92. člena in prvega odstavka 117. člena zakona, ki se nanašajo na vročanje
pisanj po policistih v statusu pooblaščenih uradnih oseb, se začnejo
uporabljati s 1. januarja 2011.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
112. člen
(1) Generalni državni tožilec v treh
mesecih po uveljavitvi tega zakona uskladi Splošno navodilo za enotno uporabo
določb 162. člena Zakona o kazenskem postopku o odložitvi kazenskega pregona
(Uradni list RS, št. 24/2011) z določbami tega zakona. 
(2) Vlada Republike Slovenije v treh
mesecih po uveljavitvi tega zakona uskladi Uredbo o postopku upravljanja z
zaseženimi predmeti, premoženjem in varščinami (Uradni list RS, št. 22/02, 8/07
in 48/07) z določbami tega zakona.
113. člen
Postopki, v katerih je bila zahteva za
izredno omilitev kazni vložena do začetka uporabe tega zakona, se dokončajo po
do sedaj veljavnih predpisih.
114. člen
Spremenjeni prvi odstavek 420. člena zakona
se uporablja za zahteve za varstvo zakonitosti, vložene po začetku uporabe tega
zakona, peti odstavek 420. člena zakona pa se uporablja za postopke, v katerih
sodba na prvi stopnji do začetka uporabe tega zakona še ni bila izdana.
115. člen
Za postopke, v katerih je bil obtožni akt
vložen pred začetkom uporabe tega zakona, se uporabljajo do sedaj veljavne
določbe 434. in 437. člena zakona.
116. člen
V 86. členu Zakona o spremembah in
dopolnitvah Zakona o kazenskem postopku (Uradni list RS, št. 68/08) se v šestem
odstavku črta besedilo »v skladu z navodili iz devetega odstavka 84. člena
zakona«.
117. člen
V 87. členu Zakona o spremembah in
dopolnitvah Zakona o kazenskem postopku (Uradni list RS, št. 68/08) se v prvem
in drugem stavku prvega odstavka črta besedilo »devetega odstavka 84. člena«.
118. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi objavi.«.

Zakon o spremembah in dopolnitvah Zakona o
kazenskem postopku – ZKP-L (Uradni list RS, št. 47/13)
spreminja 112. člen Zakona o spremembah in dopolnitvah Zakona o kazenskem
postopku – ZKP-K (Uradni list RS, št. 91/11)
tako, da se glasi:
»112. člen
(1) (črtan)
(2) Vlada Republike Slovenije v treh
mesecih po uveljavitvi tega zakona uskladi Uredbo o postopku upravljanja z
zaseženimi predmeti, premoženjem in varščinami (Uradni list RS, št. 22/02, 8/07
in 48/07) z določbami tega zakona.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
38. člen
Spremembe 92. člena zakona se uporabljajo
za postopke, v katerih so bili zaseg, odvzem, hramba, prodaja oziroma uničenje
predmetov opravljeni po uveljavitvi tega zakona. Postopki, v katerih so bili
zaseg, odvzem, hramba, prodaja oziroma uničenje predmetov opravljeni pred
uveljavitvijo tega zakona, se dokončajo po do sedaj veljavnih predpisih.
39. člen
Četrti odstavek 96. člena zakona se
uporablja za postopke, v katerih se je glavna obravnava začela po uveljavitvi
tega zakona.
40. člen
Prvi odstavek 112. člena Zakona o
spremembah in dopolnitvah Zakona o kazenskem postopku (Uradni list RS, št.
91/11) se črta.
41. člen
Generalni državni tožilec v treh mesecih po
uveljavitvi tega zakona uskladi Splošno navodilo za enotno uporabo določb 162.
člena Zakona o kazenskem postopku o odložitvi kazenskega pregona (Uradni list
RS, št. 24/11) z določbami tega zakona.
42. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
kazenskem postopku – ZKP-M (Uradni
list RS, št. 87/14)
vsebuje naslednjo končno določbo:
»KONČNA DOLOČBA
8. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne tri mesece
po uveljavitvi tega zakona.«.

Odločba o ugotovitvi, da sta Zakon o kazenskem
postopku in Zakon o odvetništvu v neskladju z Ustavo in odločba o ugotovitvi
kršitve človekove pravice (Uradni
list RS, št. 8/16) določa:
»1. Zakon o kazenskem postopku
(Uradni list RS, št. 32/12 – uradno prečiščeno besedilo, 47/13 in 87/14)
in Zakon o odvetništvu (Uradni list RS, št. 18/93, 24/01, 54/08, 35/09 in
97/14) sta v neskladju z Ustavo.
2. Državni zbor mora protiustavnost iz
prejšnje točke odpraviti v roku enega leta po objavi te odločbe v Uradnem listu
Republike Slovenije.
3. Do odprave ugotovljene
protiustavnosti se hišna preiskava odvetniške pisarne, preiskava elektronskih
naprav ter zaseg predmetov, listin in naprav odvetnika dovoljujejo in
opravljajo na način, določen v 60. do 63. točki obrazložitve te odločbe.
4. Zoper odločitev sodnika iz 60.
točke obrazložitve te odločbe, da se ne dovoli izločitev podatkov, vsebovanih v
listinah oziroma na drugih nosilcih podatkov, iz obsega preiskovalnega dejanja,
je dovoljena pritožba v roku treh dni po vročitvi odločitve sodnika. Pritožbo
lahko vložita odvetnik ali predstavnik Odvetniške zbornice Slovenije, ki sta
izločitev zahtevala med izvedbo preiskovalnega dejanja zaradi varstva
odvetniške zasebnosti. S pritožbo se lahko uveljavljajo očitki glede ustavnosti
oziroma zakonitosti sodne odredbe, s katero je bilo dovoljeno preiskovalno
dejanje, ter varstvo pred vpogledom in razkritjem podatkov, ki so varovani z
odvetniško zasebnostjo tako, da vpogled vanje in zaseg nosilcev podatkov ni
dopusten. O pritožbi odloči pristojno višje sodišče v roku treh dni po njenem
prejemu s sklepom, ki se vroči pritožniku in preiskovalnemu sodniku ter
policiji, če ji je preiskovalni sodnik prepustil izvršitev preiskovalnega
dejanja. Pritožba zadrži izvršitev odločitve sodnika, da se ne dovoli izločitev
podatkov iz obsega preiskovalnega dejanja.
5. Z izvedenimi preiskovalnimi dejanji
na podlagi odredb Okrožnega sodišča v Ljubljani:
-      
št. IV Kpd 54914/2013 z dne 18. 11.
2013 (Odvetniška družba Jernejčič – Peternelj in partnerji, odvetnik Andrej
Jernejčič),
-      
št. IV Kpd 54914/2013 z dne 18. 11.
2013 (Odvetniška pisarna Vladimir Bilić, odvetnik Vladimir Bilić),
-      
št. IV Kpd 54914/2013 z dne 18. 11.
2013 (odvetnica Alja Markovič Čas)
so bile kršene pravice iz
35. člena, prvega odstavka 36. člena in prvega odstavka
37. člena ter pravici iz prvega odstavka 23. člena in 25. člena
Ustave.
6. Prepovedujejo se nadaljnji posegi v
odvetniško zasebnost na podlagi odredb iz prejšnje točke. Preiskovalna dejanja
se ne smejo izvajati brez navzočnosti predstavnika Odvetniške zbornice
Slovenije ter brez spoštovanja jamstev, ki izhajajo iz 3. in 4. točke tega
izreka.
7. Vsi predmeti, podatki, listine in
dokumentacija v vseh oblikah, ki so bili zaseženi v preiskovalnih dejanjih pri
pritožnikih, opravljenih na podlagi odredb iz 5. točke tega izreka, morajo biti
nemudoma dani na vpogled pritožnikom, pri katerih so se preiskovalna dejanja
izvedla, njihovim morebitnim odvetnikom oziroma zastopnikom in predstavniku
Odvetniške zbornice Slovenije. Pritožniki in predstavnik Odvetniške zbornice
Slovenije imajo pravico ugovarjati njihovemu zasegu na način in po postopku,
določenem v 3. točki tega izreka.
[ … ]«.

Odločba o razveljavitvi četrtega odstavka
399. člena Zakona o kazenskem postopku, kolikor izključuje pritožbo zoper
sklep Vrhovnega sodišča o odreditvi pripora po četrtem odstavku 394. člena
v zvezi z drugim odstavkom 398. člena Zakona o kazenskem postopku (Uradni list RS, št. 64/16)
določa:
»1. Četrti odstavek 399. člena
Zakona o kazenskem postopku (Uradni list RS, št. 32/12 – uradno prečiščeno
besedilo, 47/13 in 87/14) se razveljavi, kolikor izključuje pritožbo zoper
sklep Vrhovnega sodišča o odreditvi pripora po četrtem odstavku 394. člena
v zvezi z drugim odstavkom 398. člena Zakona o kazenskem postopku.
2. O pritožbi zoper sklep, s katerim
Vrhovno sodišče odredi pripor na podlagi določb iz prejšnje točke, odloča senat
Vrhovnega sodišča v sestavi petih sodnikov. Zoper odločitev o pritožbi ni
dovoljena zahteva za varstvo zakonitosti.
3. Vrhovno sodišče odloči o zahtevah
za varstvo zakonitosti, vloženih pred izdajo te odločbe, zoper sklep, izdan na
podlagi določb iz 1. točke tega izreka, po določbah Zakona o kazenskem postopku
in prejšnji točki tega izreka. O morebitni kršitvi človekovih pravic pri
odreditvi pripora, če ta v času odločanja Vrhovnega sodišča ne traja več, izda
ugotovitveno odločbo.«.

Odločba o razveljavitvi tretje povedi prvega
odstavka 78. člena Zakona o kazenskem postopku, kolikor se nanaša na
primere, ko je domnevno žaljiva izjava usmerjena osebno zoper sodnika oziroma
senat, pred katerim je bila dana oziroma ki je pristojen odločiti o vlogi, ki
jo vsebuje; o razveljavitvi druge povedi 130. člena Zakona o kazenskem
postopku, kolikor se nanaša na možnost spremembe denarne kazni, izrečene po
prvem odstavku 78. člena tega zakona, v kazen zapora; ter o razveljavitvi sklepa
Višjega sodišča v Mariboru in sklepa Okrajnega sodišča v Slovenj Gradcu (Uradni list RS, št. 65/16)
določa:
»1. Tretja poved prvega odstavka
78. člena Zakona o kazenskem postopku (Uradni list RS, št. 32/12 –
uradno prečiščeno besedilo, 47/13 in 87/14 – ZKP) se razveljavi, kolikor se
nanaša na primere, ko je domnevno žaljiva izjava usmerjena osebno zoper sodnika
oziroma senat, pred katerim je bila dana oziroma ki je pristojen odločiti o
vlogi, ki jo vsebuje.
2. Druga poved 130. člena Zakona
o kazenskem postopku se razveljavi, kolikor se nanaša na možnost spremembe
denarne kazni, izrečene po prvem odstavku 78. člena tega zakona, v kazen
zapora.
3. Če v primeru iz 1. točke tega
izreka sodnik oziroma predsednik senata oceni, da so izpolnjeni pogoji za
kaznovanje, poda predlog za kaznovanje, ki se obravnava kot novo vložena zadeva
in se dodeli drugemu sodniku v skladu s splošnimi pravili Sodnega reda (Uradni
list RS, št. 17/95, 35/98, 91/98, 22/2000, 113/2000, 62/01, 88/01, 102/01,
22/02, 15/03, 75/04, 138/04, 74/05, 5/07, 82/07, 16/08, 93/08, 110/08, 117/08,
22/10, 48/11 in 15/15) o dodeljevanju zadev sodnikom. O kaznovanju po
78. členu Zakona o kazenskem postopku odloči sodnik posameznik, ki mu je
zadeva po teh pravilih dodeljena.
4. Sklep Višjega sodišča v Mariboru
št. IV Kp 19641/2012 z dne 12. 12. 2013 in sklep Okrajnega sodišča v
Slovenj Gradcu št. I K 19641/2012 z dne 24. 6. 2013 se razveljavita
in zadeva se vrne sodišču prve stopnje v novo odločanje.
5. Pritožnik sam nosi svoje stroške
postopka z ustavno pritožbo.«.

Zakon o spremembah in dopolnitvah Zakona o
kazenskem postopku – ZKP-N (Uradni
list RS, št. 22/19)
vsebuje naslednje prehodne in končne določbe:
»PREHODNE IN KONČNE DOLOČBE
138. člen
33.a člen zakona se ne uporablja za kazniva
dejanja, za katera so bili obtožni akti vloženi pred začetkom uporabe tega
zakona. Postopki, ki so začeti na podlagi teh obtožnih aktov, se dokončajo po
dosedanjih predpisih.
139. člen
(1) Pravne in fizične osebe, ki imajo
dovoljenje ministra, pristojnega za pravosodje, za opravljanje vročanja in so
vpisane v register pooblaščenih vročevalcev, ki ga vodi ministrstvo, pristojno
za pravosodje, v skladu s Pravilnikom o delovanju oseb, ki opravljajo vročanje
v kazenskem in pravdnem postopku (Uradni list RS, št. 104/10, 35/13, 63/16
in 10/17 – ZPP-E), prenehajo opravljati dejavnost vročanja za sodišča z dnem
začetka uporabe tega zakona.
(2) Spremenjena 1. točka drugega odstavka
92. člena zakona se ne uporablja za obračun in povrnitev stroškov
pooblaščenih vročevalcev, ki niso detektivi in izvršitelji in jim je sodišče
odredilo vročitev pred začetkom uporabe tega zakona po določbah Zakona o kazenskem
postopku (Uradni list RS, št. 32/12 – uradno prečiščeno besedilo, 47/13,
87/14, 8/16 – odl. US, 64/16 – odl. US, 65/16 – odl. US, 66/17 – ORZKP153,154
in 1/19 – skl. US). V primerih iz prejšnjega stavka se stroški obračunajo in
povrnejo po dosedanjih predpisih. Če pooblaščeni vročevalci, ki niso detektivi
in izvršitelji, do začetka uporabe tega zakona še niso opravili vročitve, nevročena
pisanja vrnejo sodišču.
(3) Z dnem začetka uporabe tega zakona se
ukine register pooblaščenih vročevalcev, ki ga ministrstvo upravlja na podlagi
Pravilnika o delovanju oseb, ki opravljajo vročanje v kazenskem in pravdnem
postopku (Uradni list RS, št. 104/10, 35/13, 63/16 in 10/17 – ZPP-E).
(4) Z dnem ukinitve registra iz prejšnjega
odstavka ministrstvo, pristojno za pravosodje, izda ugotovitveno odločbo, s
katero se ugotovi, da je pooblaščenemu vročevalcu prenehalo dovoljenje za
opravljanje dejavnosti vročanja. Identifikacijske kartice (izkaznice), ki so
bile izdane pooblaščenim vročevalcem, se štejejo za neveljavne.
(5) Pooblaščeni vročevalec mora v 15 dneh
po dokončnosti odločbe iz prejšnjega odstavka ministrstvu predati podatke v
evidenci, ki jo je vodil v skladu z 8. členom Pravilnika o delovanju oseb,
ki opravljajo vročanje v kazenskem in pravdnem postopku (Uradni list RS,
št. 104/10, 35/13, 63/16 in 10/17 – ZPP-E), in podatke v evidenci, ki jo
je vodil na podlagi Pravilnika o pogojih, ki jih morajo izpolnjevati osebe za
opravljanje vročanja, in o pravilih za njihovo delovanje (Uradni list RS,
št. 32/00, 118/00, 22/02, 87/03 in 88/07) ter vrniti vse izkaznice, ki so
bile izdane osebam, ki so pri njem opravljale vročanje. Ministrstvo, pristojno
za pravosodje, prejete izkaznice komisijsko uniči. Za ta namen minister,
pristojen za pravosodje, imenuje komisijo, ki o uničenju sestavi zapisnik.
140. člen
Minister, pristojen za pravosodje, izda
podzakonski predpis iz spremenjenega četrtega in petega odstavka
117. člena zakona v petih mesecih od uveljavitve tega zakona.
141. člen
(1) Minister, pristojen za pravosodje, ob
izpolnitvi tehničnih pogojev z odredbo določi datum, od katerega je mogoče
vročanje prek informacijskega sistema e-sodstva neposredno na naslov za
vročanje, ki je registriran v informacijskem sistemu e-sodstva v skladu s
tretjim odstavkom 117.a člena zakona.
(2) Minister, pristojen za pravosodje, ob
izpolnitvi tehničnih pogojev z odredbo določi datum, od katerega je mogoče
vlaganje prošenj v elektronski obliki in vročanje potrdila v varni elektronski
predal v skladu s šestim odstavkom 143.a člen zakona.
142. člen
Z dnem uveljavitve tega zakona preneha
veljati Pravilnik o delovanju oseb, ki opravljajo vročanje v kazenskem in
pravdnem postopku (Uradni list RS, št. 104/10, 35/13, 63/16 in 10/17 –
ZPP-E) s tem, da se njegove določbe, s katerimi se določajo pravila za delovanje
pooblaščenih vročevalcev v kazenskem postopku, uporabljajo do začetka uporabe
tega zakona.
143. člen
Ta zakon začne veljati petnajsti dan po
objavi v Uradnem listu Republike Slovenije, uporabljati se začne šest mesecev
po njegovi uveljavitvi, razen spremenjenih in novih določb 149.a člena, 149.b
člena, 149.c člena, 149.č člena, 149.d člena, 149.e člena, 150.a člena, 150.b
člena, 152. člena, 153. člena, prvega do četrtega odstavka in šestega
odstavka 154. člena, 156. člena in 156.a člena zakona, ki se začnejo
uporabljati tri mesece po uveljavitvi tega zakona, do tedaj pa se uporabljajo
dosedanji predpisi.«.

Odločba o ugotovitvi, da je 41. člen
Zakona o kazenskem postopku v neskladju z Ustavo in o razveljavitvi sodbe
Vrhovnega sodišča (Uradni
list RS, št. 55/20)
določa:
»1. Člen 41 Zakona o kazenskem
postopku (Uradni list RS, št. 32/12 – uradno prečiščeno besedilo, 47/13,
87/14, 66/17 in 22/19) je v neskladju z Ustavo.
2. Državni zbor mora ugotovljeno
protiustavnost odpraviti v roku enega leta po objavi te odločbe v Uradnem listu
Republike Slovenije.
3. Do drugačne zakonske ureditve mora
sodišče pred odločitvijo o pritožbi na zahtevo osebe iz prvega odstavka
378. člena Zakona o kazenskem postopku to osebo obvestiti o poimenski
sestavi senata, ki bo odločal o pritožbi.
4. Sodba Vrhovnega sodišča št. I
Ips 58000/2012 z dne 11. 12. 2014 se razveljavi in zadeva se vrne temu
sodišču v novo odločanje.«.

Odločba o ugotovitvi, da je drugi odstavek
129.a člena Zakona o kazenskem postopku, kolikor določa petnajstdnevni rok za
vložitev predloga o nadomestitvi kazni zapora s hišnim zaporom, ki teče od
pravnomočnosti sodbe oziroma od zadnje vročitve prepisa sodbe dalje, v
neskladju z Ustavo in odločba o ugotovitvi kršitve človekove pravice (Uradni list RS, št. 89/20)
določa:
»1. Drugi odstavek 129.a člena Zakona
o kazenskem postopku (Uradni list RS, št. 32/12 – uradno prečiščeno
besedilo, 47/13, 87/14, 66/17 in 22/19), kolikor določa petnajstdnevni rok za
vložitev predloga o nadomestitvi kazni zapora s hišnim zaporom, ki teče od
pravnomočnosti sodbe oziroma od zadnje vročitve prepisa sodbe dalje, je v
neskladju z Ustavo.
2. Državni zbor mora ugotovljeno
protiustavnost iz prejšnje točke izreka odpraviti v roku enega leta po objavi
te odločbe v Uradnem listu Republike Slovenije.
3. Do odprave ugotovljene
protiustavnosti se nadomestitev kazni zapora s hišnim zaporom lahko predlaga do
konca prestajanja kazni zapora.
4. S sodbo Vrhovnega sodišča
št. I Ips 40242/2011 z dne 16. 6. 2016 v zvezi s sklepom Višjega
sodišča v Ljubljani št. I Kp 40242/2011 z dne 20. 1. 2016 in sklepom
Okrajnega sodišča v Ljubljani št. II Kr 40242/2011 z dne 17. 11. 2015
je bila pritožniku kršena pravica iz drugega odstavka 14. člena Ustave.«.

Odločba o ugotovitvi, da je Zakon o kazenskem
postopku v neskladju z ustavo, in o ugotovitvi kršitve človekove pravice (Uradni list RS, št. 191/20)
določa:
»1. Zakon o kazenskem postopku (Uradni
list RS, št. 32/12 – uradno prečiščeno besedilo, 47/13, 87/14, 66/17 in 22/19)
je v neskladju z Ustavo.
2. Državni zbor mora ugotovljeno
protiustavnost iz prejšnje točke izreka odpraviti v roku enega leta po objavi
te odločbe v Uradnem listu Republike Slovenije.
3. Do odprave ugotovljene
protiustavnosti smeta sodišče prve stopnje, ki odloča o predlogu za nadomestno
izvršitev kazni zapora, vloženem v korist obsojenca na prostosti, in sodišče
druge stopnje, ki odloča o pritožbi zoper sklep o zavrnitvi predloga za
nadomestno izvršitev kazni zapora, odrediti, da se izvršitev kazni zapora
odloži do pravnomočne odločitve o predlogu za nadomestno izvršitev kazni
zapora.
4. Z odločbo Višjega sodišča v
Ljubljani št. IV Kp 25768/2012 z dne 22. 5. 2018 in z odločbo
Okrožnega sodišča v Ljubljani št. I IKZ 25768/2012 z dne 19. 4. 2018
je bila pritožnici kršena pravica iz prvega odstavka 23. člena Ustave.
[…]«.

Zakon o spremembah in dopolnitvah Zakona o
kazenskem postopku – ZKP-O (Uradni
list RS, št. 200/20)
vsebuje naslednje prehodne in končno določbo:
»PREHODNE DOLOČBE IN KONČNA DOLOČBA
53. člen
Do spremembe zakona, ki ureja izvrševanje
kazenskih sankcij, lahko pod pogoji iz kazenskega zakonika in v skladu s 129.a
členom zakona predlog za nadomestitev izvršitve kazni zapora s hišnim zaporom
poda tudi obsojenec, ki že prestaja kazen zapora.
54. člen
(1) Spremenjene in nove določbe 31.a člena
in četrtega odstavka 269. člena zakona se ne uporabljajo za kazniva
dejanja, za katera so bile kazenske ovadbe vložene pred začetkom uporabe tega
zakona. Postopki, ki so bili začeti na podlagi teh kazenskih ovadb, se dokončajo
po dosedanjih predpisih.
(2) V postopkih proti mladoletnikom,
začetih pred začetkom uporabe tega zakona, je treba mladoletnika ob prvem
naslednjem stiku poučiti po 452.c členu zakona in mu omogočiti uveljavljanje
pravic po 452.c členu zakona.
55. člen
(1) Minister, pristojen za pravosodje, ob
izpolnitvi tehničnih pogojev z odredbo določi datum, od katerega je mogoče
vloge v elektronski obliki vlagati po elektronski poti v skladu s
76. členom zakona.
(2) Minister, pristojen za pravosodje, ob
izpolnitvi tehničnih pogojev z odredbo določi datum, od katerega je mogoče
vročanje po elektronski poti v skladu s 117.a členom zakona.
(3) Minister, pristojen za pravosodje, ob
izpolnitvi tehničnih pogojev za vodenje spisa v elektronski obliki z odredbo določi
datum, od katerega je mogoče pregledovati in prepisovati spis tudi v
elektronski obliki v informacijskem sistemu e-sodstvo ter v njem spremljati
potek postopka v skladu s 128. členom zakona.
(4) Minister, pristojen za pravosodje, ob
izpolnitvi tehničnih pogojev z odredbo določi datum, od katerega je mogoče
vlaganje prošenj v elektronski obliki in vročanje potrdila v skladu s 143.a
členom zakona.
56. člen
(1) Minister, pristojen za pravosodje, izda
podzakonski predpis iz 452.b člena zakona najpozneje v treh mesecih po uveljavitvi
tega zakona.
(2) Ministrstvo, pristojno za pravosodje,
zagotavlja sredstva za izvedbo usposabljanja odvetnikov iz 452.b člena tega
zakona v prvih treh letih od uveljavitve zakona.
(3) Odvetniška zbornica Slovenije vzpostavi
seznam odvetnikov iz tretjega odstavka 452.b člena zakona najpozneje v
dvanajstih mesecih po uveljavitvi tega zakona. Do oblikovanja tega seznama
lahko pristojni organ mladoletniku za zagovornika določi katerega koli
odvetnika.
57. člen
Ta zakon začne veljati petnajsti dan po
objavi v Uradnem listu Republike Slovenije, uporabljati se začne štiri mesece
po njegovi uveljavitvi, razen spremenjenih in novih določb a165.a člena, 165.a
člena in 170. člena zakona, ki se začnejo uporabljati od dneva začetka delovanja
Evropskega javnega tožilstva po Uredbi 2017/1939/EU, ki ga s sklepom določi
Evropska komisija, do takrat pa se uporabljajo dosedanji predpisi.«.

Odločba o delni razveljavitvi 107. in 149. do
152. člena Poslovnika Državnega zbora ter o ugotovitvi, da sta bila četrti
odstavek 153. člena in drugi odstavek 154. člena Zakona o kazenskem
postopku v neskladju z Ustavo (Uradni
list RS, št. 105/21)
določa:
»1. Člen 107 Poslovnika Državnega zbora
(Uradni list RS, št. 92/07 – uradno prečiščeno besedilo, 105/10, 80/13,
38/17 in 46/20) se razveljavi, kolikor določa, da Državni zbor sprejema
avtentične razlage zakonov.
2. Členi 149 do 152 Poslovnika
Državnega zbora se razveljavijo, razen kolikor na podlagi četrtega odstavka
282. člena tega poslovnika določajo postopek za sprejetje avtentične
razlage poslovnika.
3. Četrti odstavek 153. člena in
drugi odstavek 154. člena Zakona o kazenskem postopku (Uradni list RS,
št. 32/12 – uradno prečiščeno besedilo, 47/13, 87/14 in 66/17) sta bila v
neskladju z Ustavo glede vsebine, ki jima jo je dala Avtentična razlaga
četrtega odstavka 153. člena in drugega odstavka 154. člena Zakona o
kazenskem postopku (Uradni list RS, št. 66/17).
4. Četrti odstavek 153. člena in
drugi odstavek 154. člena Zakona o kazenskem postopku (Uradni list RS,
št. 32/12 – uradno prečiščeno besedilo, 47/13 in 87/14) sta bila v
neskladju z Ustavo.
5. Odločitev iz prejšnje točke izreka
se izvrši tako, da preiskovalni sodnik v zadevah, v katerih se je dvoletni rok
iz četrtega odstavka 153. člena in drugega odstavka 154. člena Zakona
o kazenskem postopku iztekel med 5. 1. in 19. 7. 2019, pa državni tožilec
v dvoletnem roku ni izjavil, da ne bo začel kazenskega pregona, niti ni v tem
roku kazenskega pregona začel, na predlog državnega tožilca presodi, ali so
obstajale objektivne okoliščine, ki so preprečevale, da bi državni tožilec
začel pregon. Če so takšne okoliščine obstajale, preiskovalni sodnik rok hrambe
gradiva s sklepom podaljša, vendar največ za dve leti. V navedeni rok se ne
všteva čas, v katerem je bilo gradivo na podlagi sklepa Ustavnega sodišča
št. U-I-462/18 z dne 13. 12. 2018 zapečateno. Če objektivne ovire za
začetek kazenskega pregona v roku dveh let od izvajanja prikritih preiskovalnih
ukrepov niso obstajale ali če državni tožilec v roku 30 dni od objave te
odločbe v Uradnem listu Republike Slovenije ne poda predloga za podaljšanje
hrambe gradiva, se gradivo uniči. Do izteka roka za podajo predloga oziroma
pravnomočne odločitve sodišča o predlogu ostane gradivo zapečateno.«.