1. SPLOŠNA DOLOČBA
Uporabljeni pojmi
1. člen
Posamezni pojmi in kratice, uporabljene v
tem zakonu imajo naslednji pomen:
1.    
Prvi pokojninski sklad Republike Slovenije (v nadaljnjem besedilu: Prvi
pokojninski sklad) je ločeno premoženje nastalo z zamenjavo lastniških
certifikatov pooblaščenih investicijskih družb, ki se po tem zakonu prenesejo
na Prvi pokojninski sklad, in ki ga v svojem imenu in za račun zavarovancev
upravlja Kapitalski sklad izključno z namenom zagotoviti kritje za izpolnitev
obveznosti iz zavarovalnih polic dodatnega pokojninskega zavarovanja po tem
zakonu;
2.    
Kapitalski sklad je Kapitalski sklad pokojninskega in invalidskega
zavarovanja ustanovljen na podlagi zakona o pokojninskem in invalidskem
zavarovanju (Uradni list RS, št. 12/92, 56/92 – odločba US, 5/94, 7/96, 29/97 –
odločba US in 54/98);
3.    
Pooblaščene investicijske družbe so pooblaščene investicijske družbe,
ustanovljene na podlagi zakona o investicijskih skladih in družbah za
upravljanje (Uradni list RS, št. 6/94, 25/97, 32/97 – popr,, 10/98 in 26/99 – v
nadaljnjem besedilu: ZISDU),
4.    
Družba za upravljanje je družba, ki ima dovoljenje Agencije za trg
vrednostnih papirjev (v nadaljnjem besedilu: agencija) za opravljanje dejavnosti
upravljanja investicijskih skladov na podlagi ZISDU;
5.    
ZZLPPO je zakon o zaključku lastninjenja in privatizaciji pravnih oseb v
lasti Slovenske razvojne družbe (Uradni list RS, št. 30/98, 72/98 – odločba US
in 12/99),
6.    
ZZSPID je zakon o zagotavljanju sredstev pooblaščenim investicijskim
družbam zaradi zamenjave teh sredstev za zbrane lastniške certifikate (Uradni
list RS, št. 59/96),
7.    
zavarovanec je upravičenec do pokojninske rente na podlagi dodatnega
pokojninskega zavarovanja po tem zakonu,
8.    
pokojninski bon je enostransko oblikovalno upravičenje, ki ga imetnik
uresniči z zamenjavo za polico dodatnega pokojninskega zavarovanja po tem
zakonu,
9.    
premoženje v upravljanju Slovenske razvojne družbe je premoženje, ki ga
ob uveljavitvi tega zakona upravlja Slovenska razvojna družba in ki ga je bila
na podlagi 24., 25. in 26. člena ZZLPPO dolžna prodati pooblaščenim
investicijskim družba za certifikate;
10.  dodatno
premoženje je državno premoženje, ki ga je bila Republika Slovenije dolžna
zagotoviti za prodajo pooblaščenim investicijskim družbam za certifikate na
podlagi 52. člena ZZLPPO,
11.  Klirinško
depotna družba je delniška družba, ki po zakonu o nematerializiranih
vrednostnih papirjih (Uradni list RS, št. 23/99) vodi centralni register
nematerializiranih vrednostnih papirjev (v nadaljnjem besedilu: centralni
register),
12.  Uslužbenski
certifikati so lastniški certifikati, ki jih je zaposlenim v javnih zavodih,
državnih organih in drugih organih in organizacijah, ki se pretežno financirajo
iz proračunskih sredstev, izdala Republika Slovenija v skladu s šestim
odstavkom 31. člena zakona o lastninskem preoblikovanju podjetij (Uradni list
RS, št. 55/92, 77/93, 31/93, 43/93, 32/94, 43/95 in 1/96 – v nadaljnjem
besedilu: ZLPP).
2. SPREMEMBA DELNIC IN OSNOVNEGA KAPITALA POOBLAŠČENIH INVESTICIJSKIH
DRUŽB
Zamenjava delnic
2. člen
(1) Z dnem uveljavitve tega zakona se
delnice pooblaščenih investicijskih družb, ki sedaj glasijo na nominalni znesek
1.000 tolarjev (v nadaljnjem besedilu: sedanje delnice) zamenjajo za nove
delnice, ki se glasijo na nominalni znesek 100 tolarjev (v nadaljnjem besedilu:
nove delnice) po menjalnem razmerju 10 novih delnic za eno sedanjo delnico.
(2) Za nove delnice se ne uporablja določba
173. člena zakona o gospodarskih družbah (Uradni list RS, št. 30/93, 29/94,
82/94, 20/98, 84/98 in 6/99 – v nadaljnjem besedilu: ZGD).
(3) Klirinško depotna družba v 30 dneh od
uveljavitve tega zakona izvrši vpis zamenjave delnic iz prvega odstavka tega
člena tako, da na računih imetnikov delnic pooblaščenih investicijskih družb,
ki so bili vpisani v centralni register na dan uveljavitve tega zakona, izbriše
sedanje delnice in vpiše ustrezno število novih delnic v skladu z menjalnim
razmerjem iz prejšnjega odstavka.
(4) Pred zamenjavo delnic iz prvega
odstavka tega člena mora pooblaščena investicijska družba izdati morebitne še
neizdane delnice iz tretjega odstavka 134. člena ZISDU in v roku 21 dni od
uveljavitve tega zakona klirinško depotni družbi izročiti nalog za izdajo teh
delnic. Za izdajo delnic iz prejšnjega stavka se ne uporablja določba 317.
člena ZGD.
Pravica izbire delničarja
3. člen
(1) Delničarji pooblaščenih investicijskih
družb z dnem uveljavitve tega zakona v zvezi z novimi delnicami, ki so krite z
lastniškimi certifikati, pridobijo pravico izbire bodisi obdržati nove delnice
bodisi zamenjati nove delnice za pokojninske bone (v nadaljnjem besedilu:
pravica izbire).
(2) Število delnic posameznega imetnika v
posamezni pooblaščeni investicijski družbi iz prejšnjega odstavka, ki so krite
z lastniškimi certifikati, se ugotovi tako, da:
1.    
se izračuna odstotek nominalnega zneska lastniških certifikatov, katerih
imetnik je posamezna pooblaščena investicijska družba na dan uveljavitve tega
zakona, v osnovnem kapitalu te pooblaščene investicijske družbe, in tako
izračunani odstotek zaokroži na prvo nižje število, ki je deljivo z 10 (v
nadaljnjem besedilu: zaokroženi odstotek), in nato
2.    
število vseh novih delnic posameznega imetnika v posamezni pooblaščeni
investicijski družbi pomnoži z zaokroženim odstotkom iz prejšnje točke.
(3) Agencija v osmih dneh od uveljavitve
tega zakona izda odločbe, s katerimi ugotovi zaokroženi odstotek.
(4) Agencija vroči izvod odločbe iz
prejšnjega odstavka tega člena tudi klirinško depotni družbi, ki hkrati z
vpisom zamenjave na podlagi tretjega odstavka 2. člena tega zakona na podlagi
zaokroženega odstotka izračuna število delnic posameznega delničarja v
posamezni pooblaščeni investicijski družbi in pri teh delnicah vpiše pravico
izbire iz prvega odstavka tega člena (v nadaljnjem besedilu: delnice s pravico
izbire).
Uresničitev pravice izbire
4. člen
(1) Delničar izjavi voljo, s katero
uresniči pravico do izbire s tem, da izpolni ustrezne rubrike obrazca naloga o
uresničitvi pravice izbire in ga pošlje družbi za upravljanje s pooblastilom,
da ga v njegovem imenu izroči članu klirinško depotne družbe, ki ga je družba
za upravljanje pooblastila za vnos podatkov.
(2) Obrazce naloga o uresničitvi pravice
izbire in navodila za izvedbo postopkov v zvezi z uresničitvijo pravice izbire
določi klirinško depotna družba v soglasju z Agencijo v roku 15 dni od
uveljavitve tega zakona.
(3) Družbe za upravljanje morajo v roku 45
dni od uveljavitve tega zakona poslati delničarjem pooblaščenih investicijskih
družb, ki jih upravljajo, obrazec naloga za uresničitev pravice izbire iz
drugega odstavka tega člena. Skupaj z obrazcem morajo delničarjem poslati tudi
obvestilo, v katerem jim na razumljiv in jasen način razložijo vsebino pravice
izbire ter način in učinke uresničitve te pravice za njihov položaj.
(4) Član klirinško depotne družbe na
podlagi naloga iz prvega odstavka tega člena v centralni register vnese podatke
o vsebini izjave o uresničitvi pravice izbire in o tem obvesti delničarja v
roku osmih dni od izvršitve naloga.
(5) Družba za upravljanje objektivno
odgovarja delničarju za škodo, ki mu nastane, če družba za upravljanje članu
klirinško depotne družbe ni izročila oziroma mu je izročila napačen nalog iz
prvega odstavka tega člena.
(6) V primeru iz prejšnjega odstavka se
šteje, da je delničarju nastala škoda, ki je enaka razliki med tržno vrednostjo
novih delnic, na katere se je nalog nanašal in tržno vrednostjo pokojninskih
bonov, kolikor ne dokaže višje škode.
Izvršitev naloga o uresničitvi
pravice izbire
5. člen
(1) Če je delničar izjavil voljo, da obdrži
nove delnice, klirinško depotna družba izvrši nalog o uresničitvi pravice
izbire tako, da pri delnicah, na katere se nanaša nalog, izbriše pravico
izbire.
(2) Če je delničar izjavil voljo, da
delnice zamenja za pokojninske bone, klirinško depotna družba izvrši nalog o
uresničitvi pravice izbire tako, da na računu imetnika izbriše delnice, na
katere se nanaša nalog, in vpiše enako število pokojninskih bonov.
Rok za uresničitev pravice izbire
6. člen
(1) Delničarji lahko uresničijo pravico
izbire v roku štirih mesecev od uveljavitve tega zakona.
(2) Če delničar v roku iz prejšnjega
odstavka pravice izbire ne uresniči na način, določen v 4. členu tega zakona,
se šteje, da je izjavil voljo, da obdrži nove delnice.
(3) Klirinško depotna družba na računih
imetnikov delnic, ki do izteka roka iz prvega odstavka tega člena niso
uresničili pravice do izbire,pri delnicah s pravico izbire izbriše pravico
izbire.
Zmanjšanje osnovnega kapitala in
sprememba statuta pooblaščenih investicijskih družb
7. člen
(1) Za zmanjšanje osnovnega kapitala in
spremembo statuta po tem členu se ne uporabljajo določbe ZGD o zmanjšanju
osnovnega kapitala in spremembi statuta delniške družbe.
(2) Z dnem izteka roka iz prvega odstavka
6. člena tega zakona se osnovni kapital pooblaščenih investicijskih družb
zmanjša za znesek, ki je enak skupnemu nominalnemu znesku novih delnic, ki so
bile zamenjane za pokojninske bone.
(3) Klirinško depotna družba mora v roku
petnajstih dni po izteku roka iz prejšnjega odstavka pooblaščeni investicijski
družbi izstaviti potrdilo, v katerem navede skupni nominalni znesek novih
delnic, ki so bile zamenjane za pokojninske bone.
(4) Nadzorni svet pooblaščene investicijske
družbe mora
1.    
v roku 15 dni po prejemu potrdila iz prejšnjega odstavka določiti
prečiščeno besedilo statuta pooblaščene investicijske družbe, v katerem
upošteva spremembe delnic in osnovnega kapitala, nastale na podlagi tega
zakona.
2.    
v roku nadaljnjih osmih dni vložiti predlog za vpis zmanjšanja osnovnega
kapitala iz drugega odstavka tega člena in spremembe statuta iz prejšnje točke
v sodni register.
(5) Predlogu iz 2. točke prejšnjega
odstavka je treba priložiti potrdilo iz tretjega odstavka tega člena in
prečiščeno besedilo statuta, ki mu mora biti priloženo notarjevo potrdilo, da
se spremenjene določbe statuta ujemajo s spremembami iz 1. točke prejšnjega
odstavka.
3. PRVI POKOJNINSKI SKLAD
3.1. Oblikovanje Prvega pokojninskega sklada
Oblikovanje Prvega pokojninskega
sklada
8. člen
(1) S tem zakonom se oblikuje Prvi
pokojninski sklad kot premoženje, ki se upravlja za račun zavarovancev in
izključno z namenom zagotoviti kritje za izpolnitev obveznosti iz zavarovalnih
polic dodatnega pokojninskega zavarovanja.
(2) Prvi pokojninski sklad v svojem imenu
in za račun zavarovancev upravlja Kapitalski sklad ločeno od drugega premoženja
Kapitalskega sklada.
Prenos lastniških certifikatov na
Prvi pokojninski sklad
9. člen
(1) Z dnem izteka roka iz 6. člena tega
zakona se z računa lastniških certifikatov posamezne pooblaščene investicijske
družbe na ločen račun Prvega pokojninskega sklada prenesejo lastniški
certifikati, katerih nominalni znesek je enak nominalnemu znesku zmanjšanja
osnovnega kapitala te pooblaščene investicijske družbe iz drugega odstavka
7. člena tega zakona.
(2) Z dnem uveljavitve tega zakona se na
ločen račun Prvega pokojninskega sklada iz prejšnjega odstavka prenesejo tudi
uslužbenski certifikati.
Zmanjšanje stanja lastniških
certifikatov
10. člen
(1) Hkrati s prenosom lastniških
certifikatov na podlagi prvega odstavka 9. člena tega zakona se stanje lastniških
certifikatov na računih lastniških certifikatov pooblaščenih investicijskih
družb in na ločenem računu Prvega pokojninskega sklada sorazmerno zmanjša v
skladu z drugim odstavkom 2. člena ZZSPID za vrednost delnic oziroma poslovnih
deležev podjetij, nad katerimi je bil začet stečajni postopke, ki bi bile na
podlagi ZLPP namenjene za razdelitev pooblaščenim investicijskim družbam.
(2) Ministrstvo za ekonomske odnose in
razvoj mora pred zmanjšanjem iz prejšnjega odstavka izdati predpis, v katerem
določi način izvedbe zmanjšanja iz prejšnjega odstavka.
3.2. Zagotovitev premoženja za zamenjavo za
lastniške certifikate Prvega pokojninskega sklada
Premoženje, ki je predmet zamenjave
11. člen
(1) Lastniški certifikati Prvega
pokojninskega sklada iz prvega odstavka 9. člena tega zakona se zamenjajo:
1.    
za dodatno premoženje, v obsegu kot je potreben za zagotovitev
menjalnega razmerja 1:1,
2.    
v ostalem obsegu, ki je potreben zaradi uresničitve enkratne davčne
olajšave iz prvega odstavka 12. člena tega zakona pa za dopolnilno premoženje
iz četrtega odstavka tega člena.
(2) Lastniški certifikati Prvega
pokojninskega sklada iz drugega odstavka 9. člena se zamenjajo za dopolnilno
premoženje iz četrtega odstavka tega člena.
(3) Z dnem uveljavitve tega zakona se
obveznost Republike Slovenije na podlagi 52. člena ZZLPPO prodati dodatno
premoženje pooblaščenim investicijskim družbam za lastniške certifikate glede
premoženja iz 1. točke prvega odstavka tega člena nadomesti z obveznostjo
Republike Slovenije zamenjati to premoženje za lastniške certifikate Prvega
pokojninskega sklada.
(4) Vlada Republike Slovenije v roku treh
mesecev od uveljavitve tega zakona izda odlok, s katerim določi dopolnilno
premoženje, ki je potrebno za zamenjavo za lastniške certifikate Prvega
pokojninskega sklada zaradi uresničitve enkratne davčne olajšave iz prvega
odstavka 12. člena tega zakona in za zamenjavo za lastniške certifikate iz
drugega odstavka 9. člena tega zakona.
Enkratna davčna olajšava in menjalno
razmerje
12. člen
(1) Zavarovanec iz prvega odstavka 30.
člena tega zakona, ki pokojninski bon zamenja za polico dodatnega življenjskega
zavarovanja Prvega pokojninskega sklada, pridobi pravico do enkratne
vnaprejšnje davčne olajšave (v nadaljnjem besedilu: enkratna davčna olajšava) v
višini povprečne dohodninske stopnje v letu 1998, ki znaša 20 odstotkov.
(2) Premoženje iz 11. člena tega zakona se
zamenja za lastniške certifikate Prvega pokojninskega sklada po menjalnem
razmerju 1,20 enoti vrednosti tega premoženja za 1,00 enoto nominalne vrednosti
lastniškega certifikata.
(3) Vrednost premoženja iz prejšnjega
odstavka se ugotovi na način, določen v prvem odstavku 3. člena ZZSPID oziroma
38. členu tega zakona.
Izvedbena komisija
13. člen
(1) Za usklajeno izvedbo vseh nalog pri
izpolnitvi obveznosti iz drugega odstavka 11. člena tega zakona se ustanovi
medresorska izvedbena komisija (v nadaljnjem besedilu: izvedbena komisija).
(2) Sestavo izvedbene komisije določi Vlada
Republike Slovenije (v nadaljnjem besedilu: vlada) tako, da so v njej zastopana
ministrstva, ki imajo v svoji pristojnosti privatizacijo državnega premoženja,
predstavniki družb za upravljanje ter Slovenska razvojna družba.
(3) Izvedbena komisija opravlja naloge,
določene v tretjem odstavku 53. člena ZZLPPO.
Prenos premoženja na Prvi pokojninski
sklad
14. člen
(1) Vlada opravi ustrezna razpolagalna
pravna dejanja, ki so potrebna za prenos premoženja na Prvi pokojninski sklad
zaradi zamenjave za lastniške certifikate, v naslednjih rokih, ki tečejo od
izteka roka za uresničitev pravice izbire iz prvega odstavka 6. člena tega
zakona:
1.    
dodatno premoženje v roku 60 dni,
2.    
dopolnilno premoženje v roku šestih mesecev.
(2) Z dnem prenosa posameznega premoženja
iz prvega odstavka tega člena se stanje lastniških certifikatov na ločenem
računu Prvega pokojninskega sklada zmanjša za vrednost prenesenega premoženja v
skladu z 12. členom tega zakona.
3.3. Upravljanje Prvega pokojninskega sklada
Upravljanje Prvega pokojninskega
sklada
15. člen
(1) Prvi pokojninski sklad upravlja
Kapitalski sklad.
(2) Upravljanje Prvega pokojninskega sklada
obsega opravljanje naslednjih nalog:
1.    
upravljanje premoženja Prvega pokojninskega sklada,
2.    
vodenje računov zavarovancev,
3.    
nadzor nad pravilnostjo izračunavanja zahtevanih kritij in matematičnih
rezervacij za izpolnitev obveznosti pokojninskega sklada iz naslova
pokojninskih rent zavarovancem,
4.    
izračunavanje in izplačevanje pokojninskih rent zavarovancem.
(3) Zaradi opravljanja nalog upravljanja
Prvega pokojninskega sklada mora pristojni organ Kapitalskega sklada namesto
direktorja imenovati upravo, ki ima dva člana. Najmanj en član uprave mora
imeti ustrezna strokovna znanja in izkušnje, potrebne za opravljanja nalog
upravljanja Prvega pokojninskega sklada.
Matematične rezervacije in zahtevano
kritje
16. člen
(1) Kapitalski sklad mora v zvezi z
zavarovanji, ki jih krije Prvi pokojninski sklad izračunavati in oblikovati
matematične rezervacije v skladu z zakonom, ki ureja zavarovalništvo in na
njegovi podlagi izdanimi predpisi.
(2) Matematične rezervacije se izračunavajo
za vsako posamezno zavarovalno polico in z uporabo ustreznega aktuarskega
vrednotenja.
(3) Zahtevano kritje obsega matematične
rezervacije.
Ločitev premoženja Prvega
pokojninskega sklada od premoženja Kapitalskega sklada
17. člen
(1) Kapitalski sklad mora premoženje Prvega
pokojninskega sklada ločiti od svojega premoženja na način, ki je glede na
vrsto tega premoženja določen v naslednjih členih tega zakona.
(2) Na premoženje Prvega pokojninskega
sklada iz prvega odstavka tega člena je dovoljena izvršba samo za zavarovanje
oziroma poplačilo
1.    
terjatve zavarovanca na plačilo pokojninske rente na podlagi dodatnega
pokojninskega zavarovanja po tem zakonu, ali
2.    
terjatev zakonitega dediča zavarovanca na izplačilo odkupne vrednosti
police.
(3) Izvršba na premoženje Prvega pokojninskega
sklada je omejena na tisti del premoženja Prvega pokojninskega sklada, katerega
vrednost:
1.    
je v enakem razmerju z zahtevanim kritjem v zvezi z dodatnim
pokojninskim zavarovanjem, iz katerega izvira terjatev, kot je razmerje med
celotno vrednostjo premoženja Prvega pokojninskega sklada in zahtevanim kritjem
za vsa zavarovanja, v zvezi s katerimi je bil oblikovan Prvi pokojninski sklad;
in
2.    
ni večja od zahtevanega kritja v zvezi z zavarovanjem, iz katerega
izvira terjatev.
Ločitev naložb v vrednostne papirje
18. člen
(1) Kapitalski sklad mora s Klirinško
depotno družbo skleniti pogodbo, na podlagi katere postane član Klirinško
depotne družbe in ima v zvezi z vrednostnimi papirji, s katerimi se trguje na
organiziranem trgu, in vrednostnimi papirji, s katerimi se ne trguje na
organiziranem trgu, če so bili slednji izdani v nematerializirani obliki,
najmanj naslednje pravice:
1.    
neposreden vpogled v stanja vrednostnih papirjev na računih Prvega
pokojninskega sklada, ki jih upravlja;
2.    
neposredno izpolnjevanje obveznosti prenosa vrednostnih papirjev,
nastalih na podlagi poslov, ki jih je za račun Prvega pokojninskega sklada
sklenil Kapitalski sklad oziroma družba za upravljanje.
(2) V zvezi z vrednostnimi papirji, s
katerimi se ne trguje na organiziranem trgu vrednostnih papirjev in so bili
izdani kot pisne listine, mora Kapitalski sklad s pogodbo, ki jo sklene z
banko, ki je pridobila dovoljenje za opravljanje poslov hrambe vrednostnih
papirjev, ki niso bili javno ponujeni, pooblastiti le-to za opravljanje vseh
poslov v zvezi s hrambo teh vrednostnih papirjev za račun Prvega pokojninskega
sklada, ki jih upravlja.
(3) Za hrambo iz prejšnjega odstavka se
smiselno uporablja določba prvega odstavka tega člena.
(4) Klirinško depotna družba oziroma banka
iz drugega odstavka tega člena mora nadzornemu organu na njegovo zahtevo
posredovati podatke o stanju vrednostnih papirjev, ki jih hrani za račun Prvega
pokojninskega sklada, in mu omogočiti pregled teh stanj.
Naložbe v bančne denarne depozite
oziroma posojila
19. člen
(1) Kapitalski sklad mora v zvezi z
naložbami Prvega pokojninskega sklada v bančne denarne depozite oziroma
posojila skleniti pogodbo z banko oziroma posojilojemalcem v svojem imenu in za
račun Prvega pokojninskega sklada. Iz pogodbe mora biti jasno razvidno, da je
sklenjena za račun Prvega pokojninskega sklada.
(2) Kadar je posojilo iz prvega odstavka
tega člena zavarovano z zastavno pravico na nepremičnini, mora Kapitalski sklad
zagotoviti, da se zastavna pravica v zemljiški knjigi vknjiži v korist Prvega
pokojninskega sklada kot zastavnega upnika.
(3) Kadar je posojilo iz prvega odstavka
tega člena zavarovano z zastavno pravico na vrednostnih papirjih, ki so bili
izdani v nematerializirani obliki, mora Kapitalski sklad zagotoviti, da se
zastavna pravica v centralnem registru nematerializiranih vrednostnih papirjev
vknjiži v korist Prvega pokojninskega sklada kot zastavnega upnika.
(4) V vseh drugih primerih zavarovanja
posojila iz prvega odstavka tega člena, ki jih ne urejata drugi in tretji
odstavek tega člena, mora biti zastavna pravica ustanovljena v korist Prvega
pokojninskega sklada kot zastavnega upnika v skladu s pravili, ki veljajo za
ustanovitev zastavne pravice na premoženju, ki je predmet zastave.
Poseben denarni račun Prvega
pokojninskega sklada
20. člen
Kapitalski sklad mora pri banki oziroma
organizaciji, ki opravlja plačilni promet, odpreti poseben denarni račun Prvega
pokojninskega sklada, preko katerega sprejema vplačila in opravlja izplačila iz
poslov v zvezi s premoženjem Prvega pokojninskega sklada, in vodi denarna
sredstva Prvega pokojninskega sklada.
Premoženje in naložbe Prvega
pokojninskega sklada
21. člen
(1) Premoženje Prvega pokojninskega sklada
obsega:
1.     premoženje,
ki pripada policam dodatnega pokojninskega zavarovanja Prvega pokojninskega
sklada v obdobju, preden zavarovanci izpolnijo pogoje za pridobitev pravice do
mesečne pokojninske rente; 
2.     kritni
sklad Prvega pokojninskega sklada.
(2) Pri izbiri naložb premoženja Prvega
pokojninskega sklada mora Kapitalski sklad ravnati tako, da je zagotovljena
varnost, donosnost in tržnost naložb ter ustrezna raznovrstnost in razpršitev
teh naložb.
(3) Kapitalski sklad mora naložbe Prvega
pokojninskega sklada, zaradi katerih je izpostavljen tveganjem morebitnih izgub
zaradi spremembe obrestnih mer, spremembe tečajev vrednostnih papirjev oziroma
drugim tržnim tveganjem, ustrezno uskladiti z obveznostmi na podlagi
zavarovanj, ki jih krije Prvi pokojninski sklad.
(4) Kapitalski sklad mora ročnost in
likvidnost naložb Prvega pokojninskega sklada ustrezno uskladiti z dospelostmi
terjatev iz naslova zavarovanj, ki jih krije Prvi pokojninski sklad.
(5) Kritni sklad Prvega pokojninskega
sklada iz 2. točke prvega odstavka tega člena je ločeno premoženje, namenjeno
kritju obveznosti Prvega pokojninskega sklada iz naslova izplačil mesečnih
pokojninskih rent, ki se oblikuje z izločitvijo iz premoženja iz 1. točke
prvega odstavka tega člena, ko zavarovanec izpolni pogoje za pridobitev mesečne
pokojninske rente. Za naložbe kritnega sklada se smiselno uporabljajo določbe o
naložbah kritnega sklada, kot jih predpisuje zakon, ki ureja zavarovalništvo.
(6) Iz premoženja iz 1. točke prvega
odstavka tega člena se na kritni sklad Prvega pokojninskega sklada prenese
sorazmerni del sredstev, ki ustreza čisti vrednosti premoženja, ki pripada
polici v trenutku, ko imetnik police izpolni pogoje za pridobitev pravice do
mesečne pokojninske rente. 
(7) Ob prenosu sredstev na kritni sklad
Prvega pokojninskega sklada, namenjenih za izplačilo pokojninskih rent, se
obseg zahtevanega kritja lahko zagotovi s prenosom naložb Prvega pokojninskega
sklada. Struktura naložb kritnega sklada po prenosu mora biti usklajena z
določbami o naložbah kritnega sklada, kot jih predpisuje zakon, ki ureja
zavarovalništvo. 
(8) Ob prenosu na kritni sklad Prvega
pokojninskega sklada mora vrednost prenesenega premoženja za posamezno polico
ustrezati prvemu izračunu matematičnih rezervacij, oblikovanih skladno s 16.
členom tega zakona in predpisom izdanim na podlagi 1. točke 22. člena tega
zakona. 
(9) Po oblikovanju kritnega sklada Prvega
pokojninskega sklada mora Kapitalska družba, najkasneje v roku osmih let,
naložbe premoženja Prvega pokojninskega sklada iz 1. točke prvega odstavka tega
člena uskladiti z določbami o naložbah kritnega sklada, kot jih predpisuje
zakon, ki ureja zavarovalništvo.
Predpis o upravljanju premoženja
Prvega pokojninskega sklada
22. člen
Minister, pristojen za finance (v
nadaljnjem besedilu: minister za finance), v soglasju z ministrom, pristojnim
za delo, družino in socialne zadeve (v nadaljnjem besedilu: minister za delo)
predpiše:
1.    
podrobnejša pravila za izračun matematičnih rezervacij
2.    
podrobnejše lastnosti naložb premoženja Prvega pokojninskega sklada ter
podrobnejša pravila za razpršitev teh naložb, njihovo vrednotenje in njihovo
usklajenost.
Nadzor nad upravljanjem Prvega
pokojninskega sklada
23. člen
(1) Nadzor nad upravljanjem Prvega
pokojninskega sklada opravlja nadzorni organ, pristojen za nadzor nad
zavarovalnicami.
(2) Za nadzor iz prejšnjega odstavka se
smiselno uporabljajo določbe zakona, ki ureja nadzor nad zavarovalnicami.
(3) (črtan)
3.4. Prenos premoženja Prvega
pokojninskega sklada v upravljanje družbam za upravljanje
Prenos premoženja v upravljanje
24. člen
(prenehal
veljati)
Pogodba o upravljanju premoženja
25. člen
(prenehal
veljati)
Postopek sklenitve pogodb o
upravljanju premoženja
26. člen
(prenehal
veljati)
Nadzor nad družbami za upravljanje
27. člen
(prenehal
veljati)
4. POKOJNINSKI BONI
Izdaja pokojninskih bonov
28. člen
(1) Z dnem uveljavitve tega zakona se
izdajo pokojninski boni.
(2) Pokojninski boni se glasijo na
nominalni znesek 100 tolarjev in dajejo pravico do zamenjave iz 30. člena tega
zakona.
(3) Izdajatelj pokojninskih bonov je
Kapitalski sklad.
(4) Pokojninski boni se izdajo v
nematerializirani obliki. Za prenos pokojninskih bonov se uporabljajo pravila o
prenosu nematerializiranih vrednostnih papirjev.
(5) Pravica do zamenjave iz 30. člena tega
zakona se lahko uresniči najkasneje do 31. 12. 2002.
(6) Če pravica do zamenjave v roku iz
prejšnjega odstavka ni uresničena in je imetnik pokojninskega bona pravna
oseba, prenehajo pravice iz vseh pokojninskih bonov, katerih imetnik je ta
pravna oseba.
(7) Če pravica do zamenjave v roku iz petega
odstavka tega člena ni uresničena in je imetnik pokojninskega bona fizična
oseba, se šteje, da je ta fizična oseba uresničila pravico do zamenjave, vendar
največ do zamenjave 10.000 pokojninskih bonov.
(8) Pokojninski boni se prenesejo:
1.    
na račune delničarjev pooblaščenih investicijskih družb, ki so
uresničili pravico zamenjati nove delnice za pokojninske bone, na način,
določen v drugem odstavku 5. člena tega zakona,
2.    
na račune imetnikov uslužbenskih certifikatov tako, da vsak imetnik
uslužbenskega certifikata pridobi pokojninske bone v skupnem nominalnem znesku,
ki je enak nominalnemu znesku njegovih uslužbenskih certifikatov.
(9) Nalog za prenos iz 2. točke prejšnjega
odstavka mora klirinško depotni družbi izdati minister, pristojen za ekonomske
odnose in razvoj, v roku petnajstih dni od uveljavitve tega zakona.
(10) Minister, pristojen za ekonomske
odnose in razvoj, mora imetnike uslužbenskih certifikatov obvestiti o številu
pokojninskih bonov, ki so bili v zamenjavo za uslužbenske certifikate preneseni
na njihov račun, v roku 30 dni od dneva, ko klirinško depotna družba izvrši
nalog iz prejšnjega odstavka tega člena.
Prenosljivost pokojninskih bonov
29. člen
(1) Pokojninski boni so prosto prenosljivi.
(2) S pokojninskimi boni se lahko trguje na
organiziranem trgu vrednostnih papirjev.
Pravica do zamenjave pokojninskega
bona
30. člen
(1) Imetnik pokojninskega bona, ki je
fizična oseba, lahko pokojninski bon zamenja za polico dodatnega pokojninskega
zavarovanja Prvega pokojninskega sklada, na podlagi katere je zavarovanec sam.
Posamezna fizična oseba lahko za polico dodatnega pokojninskega zavarovanja
zamenja skupno največ 10.000 pokojninskih bonov.
(2) Zavarovancu iz prejšnjega odstavka, ki
zamenja pokojninske bone za polico dodatnega pokojninskega zavarovanja Prvega
pokojninskega sklada, izda Kapitalski sklad polico, ki se glasi na ustrezno
število točk (v nadaljnjem besedilu: število točk police). Število točk, na katere
se glasi posamezna polica, je enako številu pokojninskih bonov, ki jih je
zamenjal imetnik za to polico.
(3) Polica dodatnega pokojninskega
zavarovanja Prvega pokojninskega sklada se glasi na ime zavarovanca, je
neprenosljiva in je ni mogoče zastaviti.
Enota premoženja Prvega pokojninskega
sklada
31. člen
(1) Enota premoženja Prvega pokojninskega
sklada je enaka skupni čisti vrednosti premoženja Prvega pokojninskega sklada,
deljeni s številom pokojninskih bonov v obtoku oziroma točk, na katere se
glasijo izdane police.
(2) Minister za finance v sodelovanju z
ministrom za delo predpiše podrobnejši način izračuna čiste vrednosti
premoženja Prvega pokojninskega sklada in izračun vrednosti enote premoženja Prvega
pokojninskega sklada.
Pravice iz police dodatnega
pokojninskega zavarovanja Prvega pokojninskega sklada
32. člen
(1) Polica dodatnega pokojninskega
zavarovanja Prvega pokojninskega sklada je zavarovalna polica, pri kateri
zavarovanec prevzema naložbeno tveganje z minimalnim 1% letnim donosom, za
katerega jamči Kapitalski sklad (v nadaljnjem besedilu: zajamčeni donos).
(2) Zajamčeni donos se izračuna tako, da
se:
1.    
skupna nominalna vrednost lastniških certifikatov iz 9. člena tega
zakona valorizira z indeksom drobnoprodajnih cen od 1. 1. 1993 do dneva uveljavitve
tega zakona,
2.    
osnova, izračunana na način iz 1. točke se povečuje za nominalno 1%
letno od uveljavitve tega zakona dalje.
(3) Polica dodatnega pokojninskega
zavarovanja Prvega pokojninskega sklada daje naslednje pravice:
1.    
zavarovanec, pridobi z dopolnjenim šestdesetim letom starosti pravico do
mesečne pokojninske rente, katere višina se izračuna z uporabo ustreznih
aktuarskih metod vrednotenja ob upoštevanju vrednosti enot premoženja Prvega
pokojninskega sklada, ki jih predstavlja zavarovalna polica, in zajamčenega
donosa.
2.    
Ne glede na določbe prejšnje točke se lahko:
- 
zavarovancem, ki so imetniki 2000 ali manj točk police, izplača
pokojninska renta v enkratnem znesku; 
- 
zavarovancem, ki so imetniki nad 2000 in do 5000 točk police, izplača
letna pokojninska renta. 
Kapitalska
družba mora zavarovance predhodno pisno obvestiti o spremenjenem načinu
izplačila. Kolikor v roku 15 dni po prejemu obvestila zavarovanec temu pisno ne
nasprotuje, Kapitalska družba lahko prične izvrševati izplačila, na način
določen v tej točki.
3.    
zavarovanec nima pravice zahtevati izplačila odkupne vrednosti police,
4.    
če zavarovanec umre preden pridobi pravico do pokojninske rente, pripada
pravica do zavarovalne vsote v višini odkupne vrednosti police njegovi
zapuščini in preide kot del njegove zapuščine na njegove dediče.
(4) Izplačilo pokojninske rente je
obdavčeno enako kot izplačilo zavarovalnih vsot iz življenjskega zavarovanja. (se
preneha uporabljati)
(5) Ne glede na določbo 1. točke tretjega
odstavka tega člena pridobi zavarovanec, ki je bil ob uveljavitvi tega zakona
starejši od 55 let pravico do pokojninske rente z iztekom petih let od
uveljavitve tega zakona.
(6) Za vodenje in vzdrževanje podatkovnih
zbirk o zavarovancih Prvega pokojninskega sklada se osebni podatki za namene
opravljanja nalog iz 4. točke drugega odstavka 15. člena tega zakona, zlasti
podatki iz naslednjega odstavka, zbirajo neposredno od posameznika, na katerega
se nanašajo.
(7) Ne glede na prejšnji odstavek lahko, v
primeru nepridobitve podatkov oziroma pridobitve nepopolnih podatkov,
Kapitalska družba za namene opravljanja nalog iz 4. točke drugega odstavka 15.
člena tega zakona na podlagi pisne zahteve pridobi o zavarovancih Prvega
pokojninskega sklada iz Centralnega registra prebivalstva naslednje podatke:
enotno matično številko občana, kraj rojstva, osebno ime, naslov stalnega ali
začasnega prebivališča, državljanstvo, spol, datum rojstva ter datume in
podatke o dogodkih, spremembah ali popravkih v Centralnem registru prebivalstva
o zavarovancu. Kapitalska družba lahko podatke, ki jih pridobi na podlagi
prejšnjega stavka, uporablja zgolj za namen, za katerega so bili podatki
pridobljeni. 
(8) Podatki iz šestega in sedmega odstavka
tega člena se hranijo trajno.
(9) Če premoženje Prvega pokojninskega
sklada ne zadošča za izplačilo zajamčenega donosa in tega izplačila tudi ni
mogoče zagotoviti iz premoženja Kapitalskega sklada, jamči za izplačilo pravic
iz police dodatnega pokojninskega zavarovanja Prvega pokojninskega sklada
Republika Slovenija.
5. PREOBLIKOVANJE POOBLAŠČENIH INVESTICIJSKIH DRUŽB
Preoblikovanje pooblaščenih
investicijskih družb
33. člen
(1) Pooblaščene investicijske družbe se
morajo najkasneje do 31. 12. 2003 uskladiti z določbami ZISDU o investicijskih
družbah, bodisi preoblikovati v redno delniško družbo.
(2) Pooblaščena investicijska družba se
lahko zaradi uskladitve s prejšnjim odstavkom razdruži v investicijsko družbo
in redno delniško družbo, če ima v osnovnem kapitalu obeh vsak delničar
pooblaščene investicijske družbe, ki zaradi razdružitve preneha, enak delež kot
ga je imel v osnovnem kapitalu pooblaščene investicijske družbe.
(3) Za preoblikovanje pooblaščene
investicijske družbe v redno delniško družbo se uporablja določba 143.a člena
ZISDU.
(4) Za razdružitev iz drugega odstavka tega
člena se smiselno uporabljajo določbe ZGD o spojitvi delniških družb in določba
143.a člena ZISDU.
(5) (prenehal
veljati)
Uskladitev z določbami ZISDU o
investicijskih družbah
34. člen
(1) Šteje se, da se je pooblaščena
investicijska družba uskladila z določbami ZISDU o investicijskih družbah z
dnem, ko agencija izda odločbo, s katero ugotovi, da se je pooblaščena
investicijska družba uskladila z določbami ZISDU o investicijskih družbah.
(2) Odločbo iz prejšnjega odstavka izda
agencija na zahtevo družbe za upravljanje, ki upravlja pooblaščeno
investicijsko družbo.
(3) Zahtevi iz prvega odstavka tega člena
je treba priložiti mnenje pooblaščenega revizorja, iz katerega izhaja, da
naložbe pooblaščene investicijske družbe ustrezajo pravilom o naložbah
investicijskih družb.
Sankcija v primeru neuskladitve
35. člen
(1) Če družba za upravljanje pooblaščene
investicijske družbe, ki jo upravlja, ne preoblikuje v roku in v skladu s prvim
odstavkom 33. člena tega zakona, ji preneha dovoljenje za upravljanje
pooblaščene investicijske družbe in izgubi pravico do provizije po pogodbi o
upravljanju pooblaščene investicijske družbe.
(2) Agencija mora v roku 15 dni šteto od
izteka roka iz prvega odstavka 33. člena tega zakona izdati odločbo, s katero
ugotovi, da je družbi za upravljanje prenehalo dovoljenje za upravljanje
pooblaščene investicijske družbe.
(3) Z odločbo iz prejšnjega odstavka
agencija določi drugo družbo za upravljanje, ki ji določi rok, ki ne sme biti
krajši od šest mesecev in ne daljši od enega leta, šteto od vročitve odločbe, v
katerem mora zagotoviti, da se pooblaščena investicijska družba uskladi z
določbo prvega odstavka 33. člena tega zakona.
(4) Pravno sredstvo proti odločbi agencije
iz drugega odstavka tega člena ne zadrži njene izvršitve.
6. ZAGOTOVITEV IN VREDNOTENJE PREMOŽENJA
Določitev premoženja, ki ga mora
Slovenska razvojna družba prodati pooblaščenim investicijskih družbam
36. člen
(1) Vlada mora v roku 30 dni od uveljavitve
tega zakona dopolniti odlok, izdan na podlagi 52. člena ZZLPPO tako, da izrecno
določi vse premoženje iz 24. in 26. člena ZZLPPO v lasti Slovenske razvojne
družbe, ki izpolnjuje naslednje pogoje:
1.    
v primeru premoženja v obliki lastniških deležev v pravni osebi: da je
pravna oseba na dan uveljavitve tega zakona že organizirana v obliki delniške
družbe oziroma družbe z omejeno odgovornostjo in nad njo na dan uveljavitve tega
zakona ni bil začet stečajni postopek oziroma postopek prisilne poravnave,
2.    
v primeru drugih vrst premoženja: da je premoženje v skladu z ZISDU
dopustna oblika naložb pooblaščenih investicijskih družb.
(2) Pri vsaki posamezni vrsti premoženja iz
prvega odstavka tega člena mora vlada v dopolnitvi odloka iz prvega odstavka
tega člena ugotoviti vrednost tega premoženja po prvem odstavku 3. člena ZZSPID
oziroma 38. členu tega zakona.
(3) Slovenska razvojna družba mora v roku
30 dni po izteku roka za uresničitev pravice izbire iz prvega odstavka 6. člena
tega zakona pooblaščenim investicijskim družbam na javni dražbi oziroma
postopku zbiranja ponudb ponuditi vse premoženje iz prvega odstavka tega člena
za izklicno ceno, ki je enaka vrednosti posamezne vrste premoženja, ugotovljeni
v dopolnitvi odloka iz prvega odstavka tega člena.
(4) Če je skupna vrednost premoženja iz
drugega odstavka tega člena večja od skupnega stanja lastniških certifikatov na
računih lastniških certifikatov pooblaščenih investicijskih družb po prenosu na
podlagi 9. člena tega zakona in zmanjšanju na podlagi 10. člena tega zakona (v
nadaljnjem besedilu: skupno stanje lastniških certifikatov pooblaščenih
investicijskih družb), mora Slovenska razvojna družba ponuditi pooblaščenim
investicijskim družbam tisti del premoženja, katerega vrednost je enaka
skupnemu stanju lastniških certifikatov pooblaščenih investicijskih družb. V
takem primeru mora Slovenska razvojna družba premoženje izbrati tako, da od
vsake vrste premoženja ponudi delež, ki je enak razmerju med
1.    
skupnim stanjem vseh lastniških certifikatov na računih pooblaščenih
investicijskih družb in
2.    
skupnim stanjem vseh lastniških certifikatov na računih pooblaščenih
investicijskih družb ter ločenem računu Prvega pokojninskega sklada.
(5) V primeru iz tretjega odstavka 37.
člena tega zakona lahko vlada kot premoženje, ki ga mora Slovenska razvojna
družba prodati pooblaščenim investicijskim družbam za certifikate, določi tudi
delnice oziroma poslovne deleže oseb iz 1. točke prvega odstavka 13. člena
ZZLPPO.
Določitev dodatnega državnega
premoženja
37. člen
(1) Vlada mora v roku 30 dni od uveljavitve
tega zakona dopolniti odlok, izdan na podlagi 52. člena ZZLPPO tudi tako, da
izrecno določi celoten seznam dodatnega državnega premoženja iz drugega
odstavka 52. člena ZZLPPO, katerega vrednost je enaka razliki med
1.    
skupnim stanjem lastniških certifikatov na računih pooblaščenih
investicijskih družb in na ločenem računu Prvega pokojninskega sklada po
zmanjšanju na podlagi 10. člena tega zakona, in
2.    
skupno vrednostjo premoženja iz drugega odstavka 36. člena tega zakona.
(2) Pri vsaki posamezni vrsti premoženja iz
prvega odstavka tega člena mora vlada v dopolnitvi odloka iz prvega odstavka
tega člena ugotoviti vrednost tega premoženja po prvem odstavku 3. člena ZZSPID
oziroma 38. členu tega zakona.
(3) Če je skupna vrednost premoženja iz
drugega odstavka 36. člena tega zakona manjša od skupnega stanja lastniških
certifikatov pooblaščenih investicijskih družb, mora Slovenska razvojna družba
v roku 60 dni po izteku roka za uresničitev pravice izbire iz prvega odstavka
6. člena tega zakona pooblaščenim investicijskim družbam na javni dražbi
oziroma postopku javnega zbiranja ponudb za razliko ponuditi dodatno državno
premoženje iz prvega odstavka tega člena za izklicno ceno, ki je enaka
vrednosti posamezne vrste premoženja, ugotovljeni v dopolnitvi odloka iz prvega
odstavka tega člena. V takem primeru mora Slovenska razvojna družba premoženje
izbrati tako, da od vsake vrste premoženja ponudi delež, ki je enak razmerju
med
1.    
skupnim stanjem vseh lastniških certifikatov na računih pooblaščenih
investicijskih družb in
2.    
skupnim stanjem vseh lastniških certifikatov na računih pooblaščenih
investicijskih družb ter ločenem računu Prvega pokojninskega sklada.
(4) V postopku zbiranja ponudb po tretjem
odstavku 36. člena tega zakona oziroma prejšnjem odstavku lahko Slovenska
razvojna družba ponudi paket premoženja za izklicno ceno, ki je enaka seštevku
izklicnih cen posameznih vrst premoženja, ki je v paketu. Če za izklicno ceno
ponudi nakup več pooblaščenih investicijskih družb, se vsaki od njih proda
delež paketa, ki je enak sorazmernemu deležu stanja lastniških certifikatov na
računu posamezne pooblaščene investicijske družbe, ki je ponudila nakup tega
paketa, glede na skupno stanje lastniških certifikatov vseh pooblaščenih
investicijskih družb, ki so ponudile nakup tega paketa.
Vrednotenje premoženja
38. člen
(1) Če vrednosti premoženja iz prvega
odstavka 36. člena tega zakona oziroma iz prvega odstavka 37. člena tega zakona
ni mogoče ugotoviti na podlagi prvega odstavka 3. člena ZZSPID, se ta ugotovi
kot sedanja vrednost tega premoženja na način, določen v drugem do četrtem
odstavku tega člena in preračuna na vrednost po stanju na dan 1. 1. 1993 z
uporabo indeksa drobnoprodajnih cen.
(2) Sedanja vrednost delnic, s katerimi se
trguje na organiziranem trgu vrednostnih papirjev, se določi z uporabo zadnjega
enotnega tečaja teh delnic v letu 1998.
(3) Sedanja vrednost drugih delnic in
poslovnih deležev se določi bodisi kot
1.    
knjigovodska vrednost na podlagi revidirane bilance stanja za leto 1998,
če je družba po ZGD zavezana k revidiranju, oziroma na podlagi bilance stanja
za leto 1998, bodisi kot
2.    
tržna vrednost, ugotovljena na podlagi cenitve pooblaščenega cenilca.
(4) Sedanja vrednost drugega premoženja se
določi kot tržna vrednost ugotovljena na podlagi cenitve pooblaščenega cenilca.
Prenehanje pravice do zamenjave
lastniških certifikatov pooblaščenih investicijskih družb
39. člen
(1) Če pooblaščene investicijske družbe na
javni dražbi oziroma postopku zbiranja ponudb ne kupijo vsega premoženja, ki
jim je bilo ponujeno v skladu s tretjim odstavkom 36. člena in tretjim ter
četrtim odstavkom 37. člena tega zakona (v nadaljnjem besedilu: neprodano
premoženje), mora Slovenska razvojna družba razpisati zadnjo javno dražbo
oziroma postopek zbiranja ponudb, v katerem pooblaščenim investicijskim družbam
ponovno ponudi neprodano premoženje.
(2) Če pooblaščene investicijske družbe na
zadnji javni dražbi oziroma postopku zbiranja ponudb ne kupijo vsega oziroma
dela ponujenega neprodanega premoženja, prenese Slovenska razvojna družba
neprodano premoženje pooblaščenim investicijskim družbam v sorazmerju z
neporabljenimi lastniškimi certifikati na njihovih računih.
7. PREHODNE, KAZENSKE IN KONČNE DOLOČBE
Določitev pogojev za denarna vplačila
in davčnih olajšav
40. člen
(1) Pogoje za dodatna denarna vplačila v
Prvi pokojninski sklad bo urejal zakon, ki bo urejal pokojninske sklade
prostovoljnega dodatnega pokojninskega zavarovanja.
(2) Dodatna denarna vplačila, ki jih v
skladu z zakonom iz prejšnjega odstavka, zavarovanec vplača v Prvi pokojninski
sklad, so podlaga za zmanjšanje njegove letne davčne osnove za odmero
dohodnine, vendar največ do višine, določene z zakonom o dohodnini za premije,
vplačane za prostovoljno dodatno pokojninsko zavarovanje. (se
preneha uporabljati)
Nadaljevanja dela organov
41. člen
(1) Izvedbena komisija, imenovana na
podlagi 53. člena ZZLPPO, nadaljuje z delom kot izvedbena komisija na podlagi
13. člena tega zakona.
(2) Oseba, ki na dan uveljavitve tega
zakona opravlja funkcijo direktorja Kapitalskega sklada, nadaljuje z
opravljanjem te funkcije do imenovanja uprave v skladu s tretjim odstavkom 15.
člena tega zakona.
Začasna zamrznitev prenosa delnic in
pokojninskih bonov
42. člen
(1) Od dneva uveljavitve tega zakona do
dneva vpisa pravice izbire na podlagi četrtega odstavka 3. člena tega zakona
delnic pooblaščenih investicijskih družb ni mogoče prenesti na račun novega
imetnika.
(2) Od dneva vpisa pravice izbire na
podlagi četrtega odstavka 3. člena tega zakona do izvršitve naloga o
uresničitvi pravice izbire po prvem oziroma drugem odstavku 5. člena tega
zakona delnic s pravico izbire ni mogoče prenesti na račun novega imetnika.
Oglaševanje
43. člen
(1) Do izteka roka za uresničitev pravice
izbire iz prvega odstavka 6. člena tega zakona je prepovedano oglaševanje
oziroma pozivanje delničarjev pooblaščenih investicijskih družb, s katerim se
poskuša vplivati na odločitev delničarjev pooblaščenih investicijskih družb
oziroma jih zavesti v zmoto glede vrednosti novih delnic oziroma pokojninskih
bonov.
(2) Prepoved iz prvega odstavka tega člena
se nanaša na
1.    
objave v javnih občilih;
2.    
oglase oziroma pozive, posredovane neposredno delničarjem po pošti,
preko osebnih obvestil (obiski na domu in podobno) oziroma z uporabo drugih
komunikacijskih sredstev.
(3) Vlada Republike Slovenije mora v
dnevnih časopisih, ki izhajajo na območju celotne Republike Slovenije, objaviti
obrazec naloga o uresničitvi pravice izbire. Hkrati z objavo obrazca mora
objaviti tudi:
1.    
obvestilo delničarjem pooblaščenih investicijskih družb, v katerem jim
na razumljiv in jasen način razloži vsebino pravice izbire ter način in učinke
uresničitve te pravice za njihov položaj,
2.    
višino mesečne pokojninske rente dodatnega pokojninskega zavarovanja po
tem zakonu na način, da si bo iz take objave vsak lahko izračunal višino te
rente.
(4) Obvestilo z vsebino iz prejšnjega
odstavka mora Vlada Republike Slovenije prvič objaviti v roku 15 dni od
uveljavitve tega zakona, nato pa še najmanj šestkrat v razmaku dveh tednov.
Stroški izdaje in zamenjave
44. člen
(1) Kapitalski sklad krije naslednje
stroške:
1.    
zamenjave delnic (prvi odstavek 2. člena tega zakona),
2.    
uresničitve pravice izbire (4. in 5. člen tega zakona),
3.    
obvestila delničarjem (tretji odstavek 4. člena tega zakona),
4.    
stroške izdaje pokojninskih bonov in stroške prenosa pokojninskih bonov
na račune upravičencev.
(2) Minister za finance v sodelovanju z
ministrom, pristojnim za delo, predpiše podrobnejši način kritja stroškov iz
prejšnjega odstavka.
45. člen
Javni zavodi ter državni in drugi organi in
organizacije, v katerih so zaposleni delavci, katerih uslužbenski certifikati
so predmet urejanja po tem zakonu, so dolžni kriti tem delavcem stroške sodnih
postopkov po tožbah zaradi uveljavitve obveznosti za zagotovitev državnega
premoženja za vrednost uslužbenskih certifikatov, nastale do uveljavitve tega
zakona. Potrebna sredstva se zagotovijo v državnem proračunu.
Kazenske določbe
46. člen
(1) Z denarno kaznijo od 2,000.000 do
20,000.000 tolarjev se kaznuje za gospodarski prestopek:
1.    
družba za upravljanje oziroma druga pravna oseba, ki krši prepoved iz
prvega odstavka 43. člena tega zakona,
2.    
družba za upravljanje, ki ravna v nasprotju s tretjim odstavkom 4. člena
tega zakona.
(2) Z denarno kaznijo od 250.000 do
1,500.000 tolarjev se za gospodarski prestopek kaznuje odgovorna oseba pravne
osebe, ki stori gospodarski prestopek iz prejšnjega odstavka.
(3) Z denarno kaznijo od 250.000 do 450.000
tolarjev se za prekršek kaznuje fizična oseba, ki krši prepoved iz prvega
odstavka 43. člena tega zakona.
Razveljavitev predpisov
47. člen
Z dnem uveljavitve tega zakona preneha
veljati 25. člen zakona o zaključku lastninjenja in privatizaciji pravnih oseb
v lasti Slovenske razvojne družbe (Uradni list RS, št. 30/98, 72/98 – odločba US in 12/99) ter drugi in tretji odstavek 3. člena zakona o zagotavljanju sredstev
pooblaščenim investicijskim družbam zaradi zamenjave teh sredstev za zbrane
lastniške certifikate (Uradni list RS, št. 59/96).

Zakon o Prvem pokojninskem skladu Republike
Slovenije in preoblikovanju pooblaščenih investicijskih družb – ZPSPID (Uradni
list RS, št. 50/99)
vsebuje naslednjo končno določbo:
»Končna
določba
48. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o pokojninskem in invalidskem
zavarovanju – ZPIZ-1 (Uradni list RS, št. 106/99)
vsebuje naslednjo končno določbo:
»456. člen
Ta zakon začne veljati 1. januarja 2000.«.

Zakon o spremembah in dopolnitvi zakona o
Prvem pokojninskem skladu Republike Slovenije in preoblikovanju pooblaščenih
investicijskih družb – ZPSPID-A (Uradni list RS, št. 58/02)
vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o investicijskih skladih in družbah za
upravljanje – ZISDU-1 (Uradni list RS, št. 110/02)
vsebuje naslednjo končno določbo:
»Uveljavitev
zakona
242. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dohodnini – ZDoh-1 (Uradni list RS,
št. 54/04)
vsebuje naslednjo končno določbo:
»153. člen
(začetek veljavnosti in
uporabe)
Ta zakon začne veljati naslednji dan po
objavi v Uradnem listu Republike Slovenije, uporablja pa se od 1. januarja 2005
dalje, razen določbe 145. člena tega zakona, ki se uporablja od 1. maja 2004
dalje in določbe 148. člena tega zakona, ki se uporablja od dneva uveljavitve
tega zakona dalje.«.

Zakon o dopolnitvah Zakona o Prvem
pokojninskem skladu Republike Slovenije in preoblikovanju pooblaščenih investicijskih
družb – ZPSPID-B (Uradni list RS, št. 61/04)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi Zakona o Prvem pokojninskem
skladu Republike Slovenije in preoblikovanju pooblaščenih investicijskih družb
– ZPSPID-C (Uradni list RS, št. 85/09)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi Zakona o Prvem pokojninskem
skladu Republike Slovenije in preoblikovanju pooblaščenih investicijskih družb
– ZPSPID-D (Uradni list RS, št. 32/16)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem listu Republike Slovenije.«.