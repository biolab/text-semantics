1. člen
Ta zakon ureja lastninjenje nepremičnih
kulturnih spomenikov (v nadaljevanju: spomenikov), ki so bili družbena lastnina
v sredstvih podjetij in drugih pravnih oseb na dan 23. 8. 1996.
2. člen
Spomeniki iz prejšnjega člena, ki so na dan
uveljavitve tega zakona razglašeni kot spomeniki državnega pomena, postanejo
last države Republike Slovenije skupaj s premičninami, ki služijo upravljanju,
rabi, vzdrževanju ali varstvu spomenika. 
Seznam spomenikov iz prejšnjega odstavka je
v prilogi, ki je sestavni del tega zakona.
3. člen
Spomeniki iz prvega člena tega zakona, ki
so na dan uveljavitve tega zakona razglašeni kot spomeniki občinskega pomena,
postanejo last občine, na območju katere ležijo skupaj s premičninami, ki
služijo upravljanju, rabi, vzdrževanju ali varstvu spomenika. 
Seznam spomenikov iz prejšnjega odstavka je
v prilogi 2, ki je sestavni del tega zakona.
4. člen
S spomeniki, ki s tem zakonom preidejo v
last države, upravlja Ministrstvo za kulturo neposredno oziroma preko ustrezno
usposobljenega zunanjega izvajalca, s spomeniki, ki pa postanejo last lokalne
skupnosti, pa njen pristojen organ.
5. člen
Imetnik pravice uporabe na nepremičnem
spomeniku v družbeni lastnini, mora skleniti z Republiko Slovenijo oziroma z
občino, ki je lastnica spomenika, pogodbo o prenosu spomenika v posest v
devetih mesecih po uveljavitvi tega zakona.
6. člen
V pogodbi iz prejšnjega člena se uredi tudi
vračilo vlaganj dosedanjim upravljalcem v podržavljene spomenike, po kateri se
ta sredstva povrne najkasneje v desetih letih od uveljavitve tega zakona. V
pogodbi, ki jo skleneta Republika Slovenija in dosedanji upravljalec, se
določita višina in rok vračanja sredstev, razen sredstev rednega vzdrževanja. 
Pri določanju višine sredstev iz prejšnjega
odstavka se upoštevajo le tista vlaganja, ki so bila potrebna za ohranjanje
spomenika in ki so pomenila trajno povečanje njegove vrednosti, in to le v
delu, ki je presegel ekonomske koristi iz gospodarjenja oziroma uporabe
spomenika. 
Za vračilo vlaganj v spomenike, ki
postanejo last občin, se smiselno upoštevata določbi prvega in drugega odstavka
tega člena.
7. člen
Z dnem uveljavitve tega zakona prenehata
veljati zakon o lastninjenju spomenikov in znamenitosti v družbeni lastnini
(Uradni list RS, št. 16/96) in sklep Vlade Republike Slovenije o kulturnih
spomenikih in naravnih znamenitostih, ki so postali last Republike Slovenije
(Uradni list RS, št. 46/96 in 57/97).
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 300-01/91-31/1
Ljubljana, dne 20. oktobra 1999.
Predsednik 
Državnega zbora 
Republike Slovenije 
Janez Podobnik, dr. med. l. r.

Priloga 1: Seznam
kulturnih spomenikov, ki postanejo državna last
Priloga 2: Seznam
kulturnih spomenikov, ki postanejo last občin