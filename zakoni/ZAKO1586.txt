1. člen
Tujcu, ki je bil na dan 25. 6. 1991
državljan druge republike nekdanje SFRJ (v nadaljnjem besedilu: tujec) in je
imel 23. 12. 1990 v Republiki Sloveniji prijavljeno stalno prebivališče
ter od tega dne dalje v Republiki Sloveniji tudi dejansko živi, oziroma tujcu,
ki je na dan 25. 6. 1991 prebival v Republiki Sloveniji in od tega dne
dalje v njej tudi dejansko neprekinjeno živi, se ne glede na določbe Zakona o
tujcih (Uradni list RS, št. 64/09 – uradno prečiščeno besedilo) na prošnjo izda
dovoljenje za stalno prebivanje, če izpolnjuje pogoje, določene v tem zakonu.
Če se po tem zakonu dovoljenje za stalno
prebivanje izda tujcu, ki mu je dne 26. 2. 1992 oziroma dne, ko so zanj
začele veljati določbe Zakona o tujcih (Uradni list RS, št. 1/91‑I, 44/97,
50/98 – odločba US in 14/99 – odločba US), v Republiki Sloveniji v registru
stalnega prebivalstva prenehala prijava stalnega prebivališča (v nadaljnjem
besedilu: izbris iz registra stalnega prebivalstva), se šteje, da je imel v
Republiki Sloveniji dovoljenje za stalno prebivanje in prijavljeno stalno
prebivališče, na naslovu, na katerem je bil prijavljen ob izbrisu iz registra
stalnega prebivalstva, tudi v času od izbrisa iz registra stalnega prebivalstva
do pridobitve dovoljenja za stalno prebivanje, o čemer se tujcu hkrati z
dovoljenjem za stalno prebivanje po uradni dolžnosti izda posebna odločba.
Če se po Zakonu o tujcih (Uradni list RS,
št. 64/09 – uradno prečiščeno besedilo) dovoljenje za stalno prebivanje izda
tujcu, ki je bil dne 26. 2. 1992 oziroma dne, ko so zanj začele veljati
določbe Zakona o tujcih (Uradni list RS, št. 1/91‑I, 44/97, 50/98 – odločba US
in 14/99 – odločba US) izbrisan iz registra stalnega prebivalstva, se šteje, da
je imel v Republiki Sloveniji dovoljenje za stalno prebivanje in prijavljeno
stalno prebivališče, na naslovu, na katerem je bil prijavljen ob izbrisu iz
registra stalnega prebivalstva, tudi v času od izbrisa iz registra stalnega
prebivalstva do pridobitve dovoljenja za stalno prebivanje, o čemer se tujcu na
prošnjo izda posebna odločba.
1.a člen
Osebi, ki je bila rojena po 25. 6.
1991 v Republiki Sloveniji in katere vsaj eden od staršev je bil izbrisan iz
registra stalnega prebivalstva, po njenem rojstvu pa je pridobil dovoljenje za
stalno prebivanje ali je bil sprejet v državljanstvo Republike Slovenije (v
nadaljnjem besedilu: otrok), se na prošnjo izda dovoljenje za stalno
prebivanje, pod pogojem, da v Republiki Sloveniji dejansko živi od rojstva dalje.
Če se po tem zakonu dovoljenje za stalno
prebivanje izda otroku, se šteje, da je imel v Republiki Sloveniji dovoljenje
za stalno prebivanje in prijavljeno stalno prebivališče, na istem naslovu kot
tisti od staršev, ki je bil izbrisan iz registra stalnega prebivalstva, tudi v
času od rojstva do pridobitve dovoljenja za stalno prebivanje, o čemer se
otroku hkrati z dovoljenjem za stalno prebivanje po uradni dolžnosti izda
posebna odločba.
Za otroka, ki je že pridobil dovoljenje za
stalno prebivanje ali je bil sprejet v državljanstvo Republike Slovenije, se
šteje, da je imel v Republiki Sloveniji dovoljenje za stalno prebivanje in
prijavljeno stalno prebivališče, na istem naslovu kot tisti od staršev, ki je
bil izbrisan iz registra stalnega prebivalstva, v času od rojstva do pridobitve
dovoljenja za stalno prebivanje oziroma do sprejema v državljanstvo Republike
Slovenije, o čemer se mu na prošnjo izda posebna odločba.
1.b člen
Za državljana Republike Slovenije, ki je
bil izbrisan iz registra stalnega prebivalstva, kasneje pa je bil sprejet v
državljanstvo Republike Slovenije, ne da bi mu bilo pred tem izdano dovoljenje
za stalno prebivanje, se šteje, da je imel v Republiki Sloveniji dovoljenje za
stalno prebivanje in prijavljeno stalno prebivališče, na naslovu, na katerem je
bil prijavljen ob izbrisu iz registra stalnega prebivalstva, v času od izbrisa
iz registra stalnega prebivalstva do pridobitve državljanstva Republike
Slovenije, o čemer se mu na prošnjo izda posebna odločba.
1.c člen
Za osebo, kateri je ministrstvo, pristojno
za notranje zadeve, leta 2004 na podlagi 8. točke odločbe Ustavnega sodišča
Republike Slovenije, št. U‑I‑246/02 z dne 3. 4. 2003 (Uradni list RS, št.
36/03) izdalo dopolnilno odločbo o ugotovitvi stalnega prebivanja, se šteje, da
je imela v Republiki Sloveniji dovoljenje za stalno prebivanje in prijavljeno
stalno prebivališče, na naslovu, na katerem je bila prijavljena ob izbrisu iz
registra stalnega prebivalstva, tudi v obdobju, za katerega je bilo v odločbi
ugotovljeno, da ima v Republiki Sloveniji stalno prebivanje.
1.č člen
Dejansko življenje v Republiki Sloveniji po
tem zakonu pomeni, da ima posameznik v Republiki Sloveniji središče
življenjskih interesov, ki se presoja na podlagi njegovih osebnih, družinskih,
ekonomskih, socialnih ali drugih vezi, ki kažejo, da med posameznikom in
Republiko Slovenijo obstajajo dejanske in trajne povezave. Upravičena odsotnost
iz Republike Slovenije zaradi razlogov iz tretjega odstavka tega člena ne
pomeni prekinitve dejanskega življenja v Republiki Sloveniji.
Pogoj dejanskega življenja v Republiki
Sloveniji je izpolnjen, če je oseba zapustila Republiko Slovenijo in odsotnost
v neprekinjenem trajanju ni trajala dlje kot leto dni, ne glede na razlog
odsotnosti.
Pogoj dejanskega življenja v Republiki Sloveniji
je izpolnjen tudi v primeru, če je odsotnost trajala več kot leto dni in gre za
upravičeno odsotnost iz naslednjih razlogov:
-      
če je oseba zapustila Republiko Slovenijo
zaradi posledic izbrisa iz registra stalnega prebivalstva;
-      
če je oseba zapustila Republiko Slovenijo, ker
jo je poslala na delo, študij ali na zdravljenje pravna oseba iz Republike
Slovenije ali v primeru mladoletne osebe njeni starši oziroma skrbniki, ali če
je bila zaposlena na ladji z matično luko v Republiki Sloveniji, za čas napotitve
na delo, študij ali zdravljenje oziroma za čas zaposlitve na ladji;
-      
če je oseba zapustila Republiko Slovenijo, ker
ni mogla pridobiti dovoljenja za prebivanje v Republiki Sloveniji zaradi
neizpolnjevanja pogojev in ji je bila prošnja za izdajo dovoljenja zavrnjena,
zavržena ali je bil postopek ustavljen;
-      
če se oseba ni mogla vrniti v Republiko
Slovenijo zaradi vojnih razmer v drugih državah, naslednicah nekdanje SFRJ ali
iz zdravstvenih razlogov;
-      
če je bila oseba prisilno odstranjena iz
Republike Slovenije na podlagi 28. člena Zakona o tujcih (Uradni list RS, št.
1/91‑I, 44/97, 50/98 – odločba US in 14/99 – odločba US) ali 50. člena Zakona o
tujcih (Uradni list RS, št. 64/09 – uradno prečiščeno besedilo), razen če je
bila prisilno odstranjena zaradi izrečene stranske kazni izgona tujca iz
države, zaradi storjenega kaznivega dejanja;
-      
če je bil osebi zavrnjen vstop v Republiko
Slovenijo, razen v primeru, če ji je bil vstop zavrnjen zaradi izrečene
stranske kazni izgona tujca iz države, zaradi storjenega kaznivega dejanja, ali
zaradi razlogov iz prve, druge, pete ali sedme alineje 10. člena Zakona o
tujcih (Uradni list RS, št. 1/91‑I, 44/97, 50/98 – odločba US in 14/99 –
odločba US), iz razlogov iz prve, druge ali šeste alineje prvega odstavka 9.
člena Zakona o tujcih (Uradni list RS, št. 61/99, 87/02 in 93/05) ali iz
razlogov iz točke d ali e prvega odstavka 5. člena Uredbe (ES) št. 562/2006
Evropskega Parlamenta in Sveta z dne 15. marca 2006 o Zakoniku Skupnosti o
pravilih, ki urejajo gibanje oseb prek meja (UL L št. 105, 13. 4. 2006).
Če je odsotnost zaradi razlogov iz
prejšnjega odstavka, razen iz druge alineje, trajala več kot pet let, se šteje,
da je bil pogoj dejanskega življenja izpolnjen za obdobje petih let, v
nadaljnjem obdobju petih let pa samo, če ravnanja osebe kažejo na to, da se je
v času odsotnosti poskušala vrniti v Republiko Slovenijo in nadaljevati z
dejanskim življenjem v Republiki Sloveniji.
Po tem zakonu izdano dovoljenje za stalno
prebivanje ali izdana posebna odločba glede dovoljenja za stalno prebivanje in
prijavljenega stalnega prebivališča za nazaj ali na podlagi 8. točke odločbe
Ustavnega sodišča Republike Slovenije, št. U‑I‑246/02‑28 z dne 3. 4. 2003
(Uradni list RS, št. 36/03) izdana dopolnilna odločba, ne pomenijo izpolnjenega
pogoja dejanskega življenja v Republiki Sloveniji v postopkih, ki se vodijo po
zakonu, ki ureja državljanstvo Republike Slovenije.
1.d člen
Tujec, kateremu se dovoljenje za stalno
prebivanje izda po tem zakonu in ki v času izdaje dovoljenja zaradi upravičene
odsotnosti iz tretjega odstavka 1.č člena tega zakona dejansko ne živi v
Republiki Sloveniji, ali otrok, ki v času izdaje dovoljenja za stalno
prebivanje ne živi v Republiki Sloveniji, se mora v roku enega leta od vročitve
dovoljenja preseliti v Republiko Slovenijo in nadaljevati z dejanskim
življenjem v Republiki Sloveniji. V nasprotnem primeru mu organ, ki je
dovoljenje izdal, dovoljenje za stalno prebivanje razveljavi.
Iz zdravstvenih, družinskih ali drugih
utemeljenih razlogov se na prošnjo tujca oziroma otroka ta rok lahko podaljša
za čas trajanja razloga, vendar ne dlje kot za eno leto. Prošnja za podaljšanje
roka mora biti vložena pri organu, ki je dovoljenje za stalno prebivanje izdal,
pred pretekom roka iz prejšnjega odstavka.
2. člen
Za izdajo dovoljenja za stalno prebivanje
po tem zakonu, izdajo odločbe iz drugega in tretjega odstavka 1. člena, odločbe
iz drugega in tretjega odstavka 1.a člena in odločbe iz 1.b člena tega zakona
je pristojna upravna enota, na območju katere tujec, otrok ali državljan
Republike Slovenije prebiva. Če tujec ali otrok ne prebiva v Republiki
Sloveniji, je za izdajo dovoljenja za stalno prebivanje po tem zakonu pristojna
upravna enota, na območju katere namerava tujec ali otrok prebivati po
preselitvi v Republiko Slovenijo.
Prošnja za izdajo dovoljenja za stalno
prebivanje se vloži na obrazcu, ki ga predpiše minister, pristojen za notranje
zadeve.
3. člen
Upravna enota lahko zavrne izdajo
dovoljenja za stalno prebivanje, če je bil tujec s pravnomočno sodbo:
-      
obsojen za kaznivo dejanje na zaporno kazen
najmanj treh let,
-      
obsojen na zaporne kazni, katerih skupna
dolžina presega pet let,
-      
po 25. juniju 1991 obsojen za kaznivo dejanje
iz petnajstega ali šestnajstega poglavja Kazenskega zakona SFRJ (Uradni list
SFRJ, št. 44/76, 34/84, 74/87, 57/89, 3/90 in 39/90), uperjeno zoper Republiko
Slovenijo oziroma druge vrednote, ki jih v skladu z določbo prvega odstavka 4.
člena ustavnega zakona za izvedbo temeljne ustavne listine o samostojnosti in
neodvisnosti Republike Slovenije varuje kazenska zakonodaja Republike
Slovenije, ne glede na to, kje je bilo to dejanje storjeno, 
-      
obsojen za kaznivo dejanje iz triintridesetega,
štiriintridesetega ali petintridesetega poglavja Kazenskega zakonika Republike
Slovenije (Uradni list RS, št. 63/94, 70/94 in 23/99) ali obsojen za kaznivo
dejanje iz štirinajstega, triintridesetega, štiriintridesetega ali
petintridesetega poglavja Kazenskega zakonika (Uradni list RS, št. 55/08, 66/08
– popr. 39/09, 55/09 – odločba US), ali
-      
obsojen s strani tujega ali mednarodnega
sodišča za kaznivo dejanje genocida, hudodelstva zoper človečnost ali vojnega
hudodelstva, ne glede na to, kje je bilo dejanje storjeno.
Pri odločanju na podlagi prejšnjega odstavka
upravna enota upošteva dolžino prebivanja tujca v državi, njegove osebne,
družinske, gospodarske, socialne in druge vezi, ki ga vežejo na Republiko
Slovenijo ter posledice, ki bi jih za tujca povzročila zavrnitev izdaje
dovoljenja za stalno prebivanje.
Če je zoper tujca v Republiki Sloveniji, v
drugi državi ali pred mednarodnim sodiščem uveden kazenski postopek za kaznivo
dejanje iz tretje, četrte ali pete alineje prvega odstavka tega člena, se
postopek izdaje dovoljenja za stalno prebivanje prekine do pravnomočne
odločitve v kazenskem postopku.
4. člen
Na podlagi dejstev in okoliščin
ugotovljenih v postopku, lahko upravna enota izda odločbo brez poprejšnjega
zaslišanja stranke, če oceni, da zaslišanje stranke ne bi spremenilo stanja
stvari.
5. člen
Če postopka ni mogoče končati brez
sodelovanja stranke, se njen molk šteje za umik prošnje, če, kljub v opozorilu upravne
enote postavljenem roku, ne opravi dejanja, potrebnega za nadaljevanje ali
dokončanje postopka.
6. člen
Ministrstvo tujcu, ki je zaprosil za izdajo
dovoljenja za stalno prebivanje po zakonu o tujcih, pa o njegovi prošnji še ni
bilo dokončno odločeno, izda dovoljenje za stalno prebivanje po tem zakonu, če
je to zanj ugodnejše.
7. člen
Zaradi zagotovitve podatkov o tujcih ter o
izdanih odločbah in sklepih vodi upravna enota evidenci o:
-      
prejetih prošnjah,
-      
izdanih dovoljenjih za stalno prebivanje,
odločbah in sklepih.
Upravna enota podatke iz evidenc posreduje
ministrstvu, pristojnemu za notranje zadeve, ki upravlja centralno evidenco.
Evidence vsebujejo naslednje osebne in
druge podatke:
1.    
priimek in ime;
2.    
EMŠO;
3.    
priimek pred sklenitvijo zakonske zveze;
4.    
spol;
5.    
rojstni datum (dan, mesec, leto);
6.    
rojstni kraj (država, kraj);
7.    
državljanstvo;
8.    
državljanstvo na dan 25. 6. 1991;
9.    
poklic;
10. 
kraj, ulico in hišno številko stalnega ali
začasnega prebivališča oziroma kraja prebivanja v Republiki Sloveniji na dan
23. decembra 1990 oziroma 25. junija 1991;
11. 
kraj, ulico in hišno številko sedanjega
prebivališča ali kraja prebivanja;
12. 
datum prihoda na območje Republike Slovenije;
13. 
dokazila o dejanskem neprekinjenem prebivanju;
14. 
vrsto in številko dokumenta o istovetnosti,
datum izdaje, njegova veljavnost in organ, ki ga je izdal;
15. 
datum vložitve prošnje in izdaje potrdila;
16. 
datum in številko izdaje odločbe ali sklepa in
datum vročitve.
Evidence iz tega člena se povezujejo z
evidencami, določenimi z zakonom o tujcih.
Za druga
vprašanja, ki se nanašajo na varstvo, uporabo, posredovanje in hrambo osebnih
podatkov, se smiselno uporabljajo določbe zakona o tujcih.
7.a člen
V postopku izdaje odločbe iz tretjega
odstavka 1. člena, tretjega odstavka 1.a člena in 1.b člena tega zakona, ki se
uvede na prošnjo stranke, se za vlogo in odločbo ne plača takse.

Zakon o urejanju statusa državljanov drugih
držav naslednic nekdanje SFRJ v Republiki Sloveniji – ZUSDDD (Uradni list RS,
št. 61/99)
vsebuje naslednjo končno določbo:
»8. člen
Ta zakon začne
veljati šestdeseti dan po objavi v Uradnem listu Republike Slovenije.«.

Odločba o razveljavitvi prve, druge in tretje
alinee 3. člena zakona o urejanju statusa državljanov drugih držav naslednic
nekdanje SFRJ v Republiki Sloveniji (Uradni list RS, št. 54/00)
v zvezi z razveljavitvijo druge in tretje alinee 3. člena zakona določa:
»Razveljavitev
začne učinkovati po preteku enega leta od dneva objave te odločbe v Uradnem
listu Republike Slovenije.«.

Zakon o spremembah in dopolnitvah zakona o
urejanju statusa državljanov drugih držav naslednic nekdanje SFRJ v Republiki
Sloveniji – ZUSDDD-A (Uradni list RS, št. 64/01)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«. 

Zakon o spremembah in dopolnitvah Zakona o
urejanju statusa državljanov drugih držav naslednic nekdanje SFRJ v Republiki
Sloveniji – ZUSDDD-B (Uradni list RS, št. 50/10)
vsebuje naslednje prehodne in končne določbe:
»PREHODNE IN KONČNE DOLOČBE
8. člen
Prošnja za izdajo dovoljenja za stalno
prebivanje tujcu po prvem odstavku 1. člena zakona se vloži v roku treh let od
uveljavitve tega zakona. Tujec, kateremu je bila prošnja za sprejem v
državljanstvo Republike Slovenije po 40. členu Zakona o državljanstvu Republike
Slovenije (Uradni list RS, št. 24/07 – uradno prečiščeno besedilo) zavrnjena,
zavržena ali je bil postopek ustavljen, lahko vloži prošnjo za izdajo
dovoljenja za stalno prebivanje po prvem odstavku 1. člena zakona v roku treh
let od uveljavitve tega zakona oziroma od dokončnosti odločbe ali sklepa, če
postane odločba ali sklep dokončen po uveljavitvi tega zakona.
Prošnja za izdajo odločbe tujcu po tretjem
odstavku 1. člena zakona se lahko vloži v roku treh let od uveljavitve tega
zakona.
Prošnja za izdajo dovoljenja za stalno
prebivanje otroku po prvem odstavku 1.a člena zakona in za izdajo odločbe
otroku po tretjem odstavku 1.a člena zakona se lahko vloži v roku treh let od
uveljavitve tega zakona oziroma do njegovega 21. leta starosti, če je ta rok
daljši.
Oseba iz 1.b člena zakona lahko prošnjo za
izdajo odločbe vloži v roku treh let od uveljavitve tega zakona.
9. člen
Postopki, ki so se začeli pred
uveljavitvijo tega zakona, se nadaljujejo in zaključijo ob upoštevanju določb
tega zakona.
Ne glede na določbo prejšnjega odstavka je
za vodenje in odločanje v že začetih in do objave tega zakona v Uradnem listu
Republike Slovenije še nedokončanih postopkih pristojno ministrstvo, pristojno
za notranje zadeve.
10. člen
Ta zakon začne veljati trideseti dan po
objavi v Uradnem listu Republike Slovenije.«.