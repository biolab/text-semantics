I. SPLOŠNE DOLOČBE
1. člen
(vsebina)
Ta zakon ureja morsko ribištvo kot upravljanje ribolovnih
virov v morju in omogoča izvajanje skupne ribiške politike na področju
ohranjanja, upravljanja in izkoriščanja ribolovnih virov, pogojev dostopa do
ribolovnih virov, strukturnih ukrepov, nadzora, tržne ureditve ter mednarodnih
odnosov s področja ribištva v skladu s predpisi Evropske unije (v nadaljnjem
besedilu: predpisi Unije):
1.     
za izvajanje:
- 
Uredbe Sveta (ES) št. 1224/2009 z dne 20. novembra 2009 o
vzpostavitvi nadzornega sistema Skupnosti za zagotavljanje skladnosti s pravili
skupne ribiške politike, o spremembi uredb (ES) št. 847/96, (ES)
št. 2371/2002, (ES) št. 811/2004, (ES) št. 768/2005, (ES) št. 2115/2005,
(ES) št. 2166/2005, (ES) št. 388/2006, (ES) št. 509/2007, (ES)
št. 676/2007, (ES) št. 1098/2007, (ES) št. 1300/2008, (ES)
št. 1342/2008 in razveljavitvi uredb (EGS) št. 2847/93, (ES)
št. 1627/94 in (ES) št. 1966/2006 (UL L št. 343 z dne
22. 12. 2009, str. 1), zadnjič spremenjene z Uredbo (EU) 2019/1241
Evropskega parlamenta in Sveta z dne 20. junija 2019 o ohranjanju
ribolovnih virov in varstvu morskih ekosistemov s tehničnimi ukrepi, o
spremembi uredb Sveta (ES) št. 2019/2006, (ES) št. 1224/2009 ter
uredb (EU) št. 1380/2013, (EU) 2016/1139, (EU) 2018/973, (EU) 2019/472 in
(EU) 2019/1022 Evropskega parlamenta in Sveta ter o razveljavitvi uredb Sveta
(ES) št. 894/97, (ES) št. 850/98, (ES) št. 2549/2000, (ES)
št. 254/2002, (ES) št. 812/2004 in (ES) št. 2187/2005 (UL L
št. 198 z dne 25. 7. 2019, str. 105), (v nadaljnjem besedilu: Uredba
1224/2009/ES),
- 
Izvedbene uredbe Komisije (EU) št. 404/2011 z dne 8. aprila
2011 o določitvi podrobnih pravil za izvajanje Uredbe Sveta (ES)
št. 1224/2009 o vzpostavitvi nadzornega sistema Skupnosti za zagotavljanje
skladnosti s pravili skupne ribiške politike (UL L št. 112 z dne
30. 4. 2011, str. 1), zadnjič spremenjene z Izvedbeno uredbo Komisije (EU)
2020/863 z dne 22. junija 2020 o popravku nemške jezikovne različice
Izvedbene uredbe (EU) št. 404/2011 o določitvi podrobnih pravil za
izvajanje Uredbe Sveta (ES) št. 1224/2009 o vzpostavitvi nadzornega
sistema Skupnosti za zagotavljanje skladnosti s pravili skupne ribiške politike
(UL L št. 200 z dne 24. 6. 2020, str. 1), (v nadaljnjem besedilu:
Izvedbena Uredba 404/2011/EU),
- 
Uredbe (EU) št. 1380/2013 Evropskega parlamenta in Sveta z dne
11. decembra 2013 o skupni ribiški politiki in o spremembi uredb Sveta
(ES) št. 1954/2003 in (ES) št. 1224/2009 ter razveljavitvi uredb
Sveta (ES) št. 2371/2002 in (ES) št. 639/2004 ter Sklepa Sveta
2004/585/ES (UL L št. 354 z dne 28. 12. 2013, str. 22), zadnjič
spremenjene z Uredbo (EU) 2019/1241 Evropskega parlamenta in Sveta z dne
20. junija 2019 o ohranjanju ribolovnih virov in varstvu morskih
ekosistemov s tehničnimi ukrepi, o spremembi uredb Sveta (ES)
št. 2019/2006, (ES) št. 1224/2009 ter uredb (EU) št. 1380/2013,
(EU) 2016/1139, (EU) 2018/973, (EU) 2019/472 in (EU) 2019/1022 Evropskega
parlamenta in Sveta ter o razveljavitvi uredb Sveta (ES) št. 894/97, (ES)
št. 850/98, (ES) št. 2549/2000, (ES) št. 254/2002, (ES)
št. 812/2004 in (ES) št. 2187/2005 (UL L št. 198 z dne 25. 7.
2019, str. 105) in
- 
Izvedbene uredbe Komisije (EU) 2017/218 z dne 6. februarja 2017 o
registru ribiške flote Unije (UL L št. 34 z dne 9. 2. 2017, str. 9; v
nadaljnjem besedilu: Izvedbena Uredba 2017/218/EU).
2.     
v skladu z Direktivo Sveta 92/43/EGS z dne 21. maja 1992 o
ohranjanju naravnih habitatnih tipov ter prostoživečih živalskih in rastlinskih
vrst (UL L št. 206 z dne 22. 7. 1992, str. 7), zadnjič spremenjeno z
Direktivo Sveta 2013/17/EU z dne 13. maja 2013 o prilagoditvi nekaterih
direktiv na področju okolja zaradi pristopa Republike Hrvaške (UL L
št. 158 z dne 10. 6. 2013, str. 193).
2. člen
(namen zakona)
Namen tega zakona je urejanje tistega dela skupne ribiške
politike Evropske unije (v nadaljnjem besedilu: Unija), ki je v pristojnosti
Republike Slovenije.
3. člen
(ribolovni viri)
Ribolovni viri so prostoživeči morski organizmi: ribe, raki,
mehkužci ter druge vodne živali in rastline, ki so predmet upravljanja (v
nadaljnjem besedilu: ribe).
4. člen
(pomen izrazov)
Izrazi, uporabljeni v tem zakonu, imajo naslednji pomen: 
1.     
marikultura je gojitev po tem zakonu in po predpisih o ohranjanju
narave, ki je namenjena dajanju v promet; 
2.     
ribolovna dovolilnica je dovoljenje za rekreacijski ribolov; 
3.     
ribiška oprema je oprema, s katero se izvajajo športni ribolov,
rekreacijski ribolov in ribolov za znanstvene, raziskovalne in izobraževalne
namene; 
4.     
ribolovno orodje je orodje, s katerim se izvajata gospodarski ribolov in
ribolov za znanstvene, raziskovalne in izobraževalne namene; 
5.     
ribolovni rezervat je območje namenjeno varstvu rib; 
6.     
ribička oziroma ribič (v nadaljnjem besedilu: ribič) – fizična oseba je
posameznik, ki ima pravico izvajati gospodarski ribolov.
5. člen
(uporaba zbirk podatkov)
(1) Za potrebe izvajanja tega zakona in predpisov Unije lahko
ministrstvo, pristojno za morsko ribištvo (v nadaljnjem besedilu: ministrstvo),
pridobiva in uporablja podatke, ki jih v okviru predpisanih zbirk podatkov
vodijo državni organi, javni zavodi in agencije, koncesionarji ter drugi
pooblaščeni organi, in se nanašajo na: 
-       
zbirke statističnih podatkov v morskem ribištvu (v nadaljnjem besedilu:
ribištvo); 
-       
podatke v veterini v zvezi z ribištvom; 
-       
podatke o pomorstvu v zvezi z ribištvom; 
-       
podatke o plovbi v zvezi z ribištvom; 
-       
podatke o morju v zvezi z ribištvom; 
-       
podatke o graditvi objektov v zvezi z ribištvom; 
-       
podatke o varstvu okolja in ohranjanju narave v zvezi z ribištvom; 
-       
druge podatke v ribištvu. 
(2) Upravljavci zbirk podatkov pošljejo ministrstvu podatke
brezplačno, zaračunajo pa lahko neposredne materialne stroške za potrebne
dodatne izvode. 
(3) Podatke iz prvega odstavka tega člena, ki imajo naravo
osebnih podatkov, pošljejo upravljavci zbirk podatkov v skladu s predpisi, ki
urejajo varstvo osebnih podatkov.
6. člen
(posebno varstvo države)
(1) Ribe so naravni vir pod posebnim varstvom države skladno
s predpisi Republike Slovenije in Unije. 
(2) Ribe, ki so lahko predmet ribolova, nabiranja ali marikulture
predpiše Vlada Republike Slovenije (v nadaljnjem besedilu: vlada).
7. člen
(upravljanje rib)
(1) Upravljanje rib obsega: načrtovanje na področju
upravljanja rib, določanje ribolovnih območij za marikulturo, določanje pravil
za trajnostno rabo rib, naloge v zvezi z ohranjanjem ugodnega stanja rib in
doseganja dobrega ekološkega stanja, izdajanje dovoljenj za gospodarski in
negospodarski ribolov ter dovolilnic za prostočasni ribolov, gojenje in
nabiranje morskih organizmov, vodenje predpisanih evidenc, seznamov in
poročanje, določanje mest prve prodaje in iztovora rib, javne službe,
financiranje, status za zavarovanje ribičev – fizičnih oseb, nadzor ter druga,
z ribištvom povezana vprašanja. 
(2) Upravljanje rib je v pristojnosti države.
8. člen
(trajnostna raba rib in ribolov)
(1) Trajnostna raba rib je izvajanje ribolova na način in v
času, da se z naravnim samoobnavljanjem ali z določenimi ukrepi upravljanja rib
dolgoročno ohranjajo ribe ter se pri tem ne poslabšuje ugodno stanje
rastlinskih in živalskih vrst. 
(2) Ribolov je lovljenje rib in se izvaja v skladu s tem
zakonom. 
(3) Ribolov obsega gospodarski ribolov, ki je pridobitna
dejavnost in negospodarski ribolov, ki je nepridobitna dejavnost in je namenjen
znanstvenemu in raziskovalnemu delu ter prostočasnemu ribolovu. 
(4) Gospodarski ribolov se izvaja na podlagi veljavnega
dovoljenja za gospodarski ribolov in posebnega dovoljenja za gospodarski
ribolov. 
(5) Negospodarski ribolov se izvaja na podlagi veljavnega
dovoljenja za negospodarski ribolov ali veljavne ribolovne dovolilnice.
II. GOSPODARSKI RIBOLOV
9. člen
(program ribištva)
(1) Program ribištva je izdelan v skladu s predpisi Unije in
vsebuje: 
-       
oceno stanja na področju ribištva; 
-       
določitev ribolovnih možnosti, ki zagotavljajo trajnostno rabo rib; 
-       
cilje in usmeritve za varstvo in trajnostno rabo rib; 
-       
naloge in ukrepe za doseganje ciljev upravljanja rib; 
-       
oceno pričakovanih učinkov in potrebnih javno finančnih sredstev za
doseganje ciljev; 
-       
nosilce posameznih nalog in 
-       
druge za upravljanje rib pomembne vsebine. 
(2) Program ribištva na predlog ministrstva sprejme vlada. 
(3) Program se izdela za obdobje, ki ga določajo predpisi Unije.
10. člen
(zagotavljanje trajnostne rabe rib)
(1) Na podlagi programa iz prejšnjega člena, ki zagotavlja trajnostno
rabo rib, dovoljenje za gospodarski ribolov in posebno dovoljenje za
gospodarski ribolov na podlagi vloge izda ministrica oziroma minister (v
nadaljnjem besedilu: minister), pristojen za morsko ribištvo. 
(2) Če število izdanih dovoljenj za gospodarski ribolov za
posamezno ribolovno orodje doseže s programom ribištva določene ribolovne
možnosti in bi se z izdajo dovoljenja za gospodarski ribolov za posamezno
ribolovno orodje oziroma s širitvijo nabora ribolovnih orodij preseglo s
programom ribištva določene ribolovne možnosti, se novo dovoljenje za
gospodarski ribolov ne izda. 
(3) Dovoljenja za gospodarski ribolov se izda na podlagi
časovnega zaporedja prispelih vlog. 
(4) Ukrepe za zagotavljanje trajnostne rabe rib podrobneje
predpiše minister.
11. člen
(dovoljenje za gospodarski ribolov)
(1) Dovoljenje za gospodarski ribolov lahko dobi pravna ali
fizična oseba ki izpolnjuje naslednje pogoje: 
-       
da je pravna oseba oziroma samostojni podjetnik posameznik registrirana
za opravljanje dejavnosti ribolova v skladu s predpisi; 
-       
da fizična oseba, ki želi pridobiti status ribiča – fizične osebe po tem
zakonu ni lastnica ali solastnica gospodarske družbe ali ni vpisana v register
samostojnih podjetnikov posameznikov, ni uživalka pokojnine in pisno izjavi, da
bo opravljala izključno gospodarski ribolov; 
-       
da je fizična oseba strokovno usposobljena za gospodarski ribolov v
skladu s predpisi, ki urejajo nacionalne poklicne kvalifikacije, oziroma da ima
pravna oseba vsaj eno osebo, ki je strokovno usposobljena za gospodarski
ribolov skladu s predpisi, ki urejajo nacionalne poklicne kvalifikacije; 
-       
da razpolaga z ribiškim plovilom, vpisanim v evidenco ribiških plovil; 
-       
da ji s pravnomočno odločbo sodišča ali pristojnega organa za odločanje
o prekrških ni prepovedano izvajanje gospodarskega ribolova; 
-       
da ji dovoljenje za gospodarski ribolov ni bilo trajno odvzeto v skladu
s drugim odstavkom 14. člena tega zakona. 
(2) Vloga za pridobitev dovoljenja za gospodarski ribolov
mora vsebovati dokazila o izpolnjevanju pogojev iz prejšnjega odstavka razen
tistih, ki se vodijo v uradnih evidencah. 
(3) O izdanih dovoljenjih za gospodarski ribolov se vodi
seznam. 
(4) Vsebino in obliko vloge, vsebino in obliko dovoljenj za
gospodarski ribolov ter vsebino in način vodenja seznama izdanih dovoljenj za
gospodarski ribolov podrobneje predpiše minister.
12. člen
(veljavnost dovoljenja za gospodarski ribolov)
Dovoljenje za gospodarski ribolov se izda za nedoločen čas.
13. člen
(prenehanje veljavnosti dovoljenja za gospodarski ribolov)
(1) Dovoljenje za gospodarski ribolov preneha veljati: 
-       
s smrtjo fizične osebe; 
-       
s prenehanjem pravne osebe; 
-       
s prenehanjem samostojnega podjetnika posameznika; 
-       
s prenehanjem opravljanja dejavnosti gospodarskega ribolova; 
-       
ob upokojitvi ribiča – fizične osebe; 
-       
ob spremembi podatkov, ki so vpisani na dovoljenju za gospodarski
ribolov; 
-       
z izpisom fizične osebe iz evidence ribičev – fizičnih oseb po tem
zakonu; 
-       
s prenehanjem registracije oziroma namembnosti ribiškega plovila; 
-       
ob izpisu ali izbrisu ribiškega plovila iz evidence ribiških plovil; 
-       
ob prenehanju izpolnjevanja pogojev za pridobitev dovoljenja za
gospodarski ribolov iz 11. člena tega zakona. 
(2) V primerih iz prejšnjega odstavka, razen prve alinee,
mora imetnica oziroma imetnik (v nadaljnjem besedilu: imetnik) dovoljenja za
gospodarski ribolov o nastalih spremembah obvestiti ministrstvo v treh delovnih
dneh od nastale spremembe. 
(3) Veljavnost dovoljenja za gospodarski ribolov iz razlogov,
navedenih v prvem odstavku tega člena, po uradni dolžnosti z odločbo prekliče
minister.
13.a člen
(točke za kršitev pravil skupne ribiške politike za imetnike
dovoljenj za gospodarski ribolov)
(1) Imetniku dovoljenja za gospodarski ribolov, ki krši
pravila skupne ribiške politike, ribiška inšpektorica oziroma inšpektor (v
nadaljnjem besedilu: ribiški inšpektor) z odločbo, izdano v upravnem postopku,
izreče točke za posamezno storjeno kršitev.
(2) Vlada z uredbo določi kršitve, sankcije in število točk,
ki se izrečejo imetniku dovoljenja za gospodarski ribolov za posamezno kršitev
iz prejšnjega odstavka. Za posamezno kršitev se lahko predpiše od 3 do 7 točk.
(3) Če imetnik dovoljenja za gospodarski ribolov v treh letih
od datuma zadnje kršitve, za katero se izrečejo točke, ne stori druge kršitve,
za katero se lahko izrečejo točke, se z dovoljenja za gospodarski ribolov
zbrišejo vse točke.
(4) Za izvajanje točke (c) 125. člena Izvedbene uredbe
404/2011/EU je ministrstvo pristojni organ za prenos dodeljenih točk iz prvega
odstavka tega člena na katerega koli prihodnjega imetnika dovoljenja za
gospodarski ribolov za ribiško plovilo, kadar se to plovilo proda, prenese ali
se kako drugače spremeni njegovo lastništvo.
14. člen
(začasni ali trajni odvzem dovoljenja za gospodarski ribolov)
(1) Dovoljenje za gospodarski ribolov minister po uradni
dolžnosti z odločbo začasno odvzame, če je imetnik dovoljenja za gospodarski
ribolov dosegel ali presegel število izrečenih točk, predpisanih v skladu s
tretjim odstavkom 13.a člena tega zakona, in sicer:
-       
če število točk doseže ali preseže 18 točk, se dovoljenje za gospodarski
ribolov začasno odvzame za dva meseca;
-       
če število točk doseže ali preseže 36 točk, se dovoljenje za gospodarski
ribolov začasno odvzame za štiri mesece;
-       
če število točk doseže ali preseže 54 točk, se dovoljenje za gospodarski
ribolov začasno odvzame za osem mesecev;
-       
če število točk doseže ali preseže 72 točk, se dovoljenje za gospodarski
ribolov začasno odvzame za eno leto.
(2) Začasno odvzeto dovoljenje za gospodarski ribolov iz
prejšnjega odstavka se deponira na ministrstvu.
(3) Dovoljenje za gospodarski ribolov minister po uradni
dolžnosti z odločbo trajno odvzame, če imetnik dovoljenja za gospodarski
ribolov doseže ali preseže 90 točk, predpisanih v skladu z drugim odstavkom
13.a člena tega zakona.
15. člen
(začasna prepoved gospodarskega ribolova)
Minister lahko na določenem območju oziroma za določene vrste
rib začasno prepove opravljanje gospodarskega ribolova, če Unija ugotovi
neusklajenost ribolova z ribolovnimi možnostmi, ki zagotavljajo trajnostno rabo
rib.
16. člen
(začasen preklic dovoljenja za gospodarski ribolov)
(1) Minister lahko na podlagi pisne vloge imetnika dovoljenja
za gospodarski ribolov za določeno obdobje z odločbo začasno prekliče
veljavnost dovoljenja za gospodarski ribolov. 
(2) Preklicano dovoljenje za gospodarski ribolov iz
prejšnjega odstavka se deponira na ministrstvu.
17. člen
(posebno dovoljenje za gospodarski ribolov)
(1) Posebno dovoljenje za gospodarski ribolov se izda
ribiškemu plovilu Unije: 
-       
v primeru iz prve ali druge alineje četrtega odstavka 32. člena
tega zakona,
-       
v primeru iz 4. točke prvega odstavka 19. člena tega zakona in 
-       
v primerih, določenih v prvem odstavku 7. člena Uredbe
1224/2009/ES. 
(2) Posebno dovoljenje za gospodarski ribolov se izda poleg
dovoljenja za gospodarski ribolov. 
(3) Posebno dovoljenje za gospodarski ribolov se izda
imetniku veljavnega dovoljenja za gospodarski ribolov, ki poda vlogo na podlagi
javnega poziva ministrstva, objavljenega na osrednjem spletnem mestu državne
uprave, v katerem se določijo območje, obdobje, način in največji dovoljeni
obseg izvajanja ribolova, vrste, število in lastnosti ribolovnih orodij, vrste
rib, ki so cilj ribolova, število izdanih posebnih dovoljenj za gospodarski
ribolov in rok za oddajo vloge. Prednost pri izdaji posebnega dovoljenja za
gospodarski ribolov imajo plovila, ki izkazujejo največjo aktivnost v preteklem
koledarskem letu, v primeru posebnega dovoljenja za izlov orad in drugih rib,
ki se prehranjujejo s školjkami, zaradi preprečitve škod v marikulturi, pa tudi
nosilci vodne pravice na posameznem območju za gojenje morskih organizmov. 
(4) Ministrstvo pred objavo javnega poziva iz prejšnjega
odstavka pridobi strokovno mnenje Zavoda za ribištvo Slovenije, v katerem so
opredeljeni območje in obdobje, način in pogoji izvajanja ribolova, največje
dovoljeno število plovil, ki lahko hkrati izvajajo ribolov, ter ocenjeni
morebitni vplivi ribolova na stanje rib in habitatov.
(5) V posebnem dovoljenju se določijo način, pogoji in čas
izvajanja ribolova. 
(6) O izdanih posebnih dovoljenjih za gospodarski ribolov se
vodi seznam, ki vsebuje: 
-       
osebno ime oziroma firmo imetnika posebnega dovoljenja za gospodarski
ribolov; 
-       
številko in datum izdaje posebnega dovoljenja za gospodarski ribolov; 
-       
način ribolova. 
(7) Vsebino in obliko vloge, zahtevane elemente strokovnega
mnenja zavoda, obliko in vsebino posebnega dovoljenja za gospodarski ribolov,
obliko, vsebino ter način vodenja seznama izdanih posebnih dovoljenj za
gospodarski ribolov podrobneje predpiše minister.
18. člen
(razlogi za prenehanje veljavnosti in preklic posebnega
dovoljenja za gospodarski ribolov)
(1) Posebno dovoljenje za gospodarski ribolov preneha veljati
s prenehanjem veljavnosti dovoljenja za gospodarski ribolov. Posebno dovoljenje
za gospodarski ribolov preneha veljati tudi s potekom časa, za katerega je bilo
izdano. 
(2) Veljavnost posebnega dovoljenja za gospodarski ribolov se
prekliče, če imetnik posebnega dovoljenja za gospodarski ribolov ne izvaja
ribolova v skladu z načini, pogoji in časom, določenimi v posebnem dovoljenju
za gospodarski ribolov. 
(3) O ugotovljenih kršitvah ribolova ribiški inšpektor
obvesti ministrstvo. 
(4) Minister po uradni dolžnosti z odločbo prekliče
veljavnost posebnega dovoljenja za gospodarski ribolov. 
(5) O preklicanih posebnih dovoljenjih za gospodarski ribolov
se vodi seznam, ki vsebuje: 
-       
osebno ime oziroma firmo imetnika posebnega dovoljenja; 
-       
številko in datum preklica odvzema posebnega dovoljenja za gospodarski
ribolov; 
-       
način ribolova. 
(6) Vsebino, obliko in način vodenja seznama preklicanih
posebnih dovoljenj za gospodarski ribolov podrobneje predpiše minister.
19. člen
(prepovedi in zahteve pri izvajanju gospodarskega ribolova)
(1) Pri izvajanju gospodarskega ribolova je prepovedano: 
1.     
loviti ribe z vlečnimi mrežami bližje kot 200 metrov od stoječih mrež,
ki so predpisano označene; 
2.     
loviti ribe bližje kot 300 metrov do ribiškega plovila, ko ta sveti ali
izvaja ribolov z obkroževalno mrežo; 
3.     
postaviti stoječe mreže bližje kot 200 metrov od že položenih stoječih
mrež; 
4.     
izvajati ribolov bližje kot 150 metrov od objektov, namenjenih marikulturi,
razen na podlagi posebnega dovoljenja za izlov orad in drugih rib, ki se
prehranjujejo s školjkami, zaradi preprečitve škod v marikulturi; 
5.     
uporaba vseh vrst strgač v notranjih morskih vodah ter teritorialnih
vodah Republike Slovenije; 
6.     
loviti ribe v pristaniščih; 
7.     
loviti ribe na področjih, označenih za izvedbo športnih ribolovnih
tekmovanj; 
8.     
loviti ribe z razstrelivi in strupi; 
9.     
uporabljati naprave, ki omogočajo dihanje pod vodo. 
(2) Oseba, ki izvaja gospodarski ribolov, mora imeti dokazilo
o strokovni usposobljenosti v času ribolova na plovilu. 
(3) Plovilo, s katerega se izvaja športni ali rekreacijski
ribolov, ne sme ovirati ribiškega plovila, kadar ta izvaja gospodarski ribolov.
(4) Na ribiškem plovilu smejo biti samo tisti tipi ribolovnih
orodij, s katerimi se izvaja ribolov in ki so navedeni v dovoljenju za
gospodarski ribolov in posebnem dovoljenju za gospodarski ribolov.
20. člen
(evidenca ribiških plovil in označevanje ribolovnih orodij)
(1) Evidenco ribiških plovil upravlja ministrstvo v skladu z Izvedbeno
uredbo 2017/218/EU.
(2) Evidenca ribiških plovil vsebuje naslednje podatke:
1.     
registrsko številko ribiškega plovila;
2.     
ime ribiškega plovila;
3.     
enotno identifikacijsko številko ribiškega plovila (v nadaljnjem
besedilu: CFR);
4.     
podatke o lastniku in uporabniku plovila (osebno ime in EMŠO ter naslov
stalnega oziroma začasnega bivališča za fizično osebo oziroma firma in sedež
ter matična številka za pravno osebo ali samostojnega podjetnika posameznika,
če je lastnik ali uporabnik tujec, pa tudi datum in kraj rojstva tujca);
5.     
datum vpisa v evidenco in datum izbrisa iz evidence;
6.     
druge podatke, ki niso osebni podatki in so določeni s predpisi Unije.
(3) Podatki iz 4. točke prejšnjega odstavka se obdelujejo z
namenom izdajanja dovoljenj za gospodarski ribolov iz 11. člena tega
zakona ter za namen poročanja v register ribolovne flote Unije.
(4) Ribolovna orodja morajo biti pravilno označena.
(5) Pogoje in pravila za vpis in izpis ribiških plovil iz
evidence ribiških plovil, dodelitev CFR in označevanje ribolovnih orodij
podrobneje predpiše minister.
20.a člen
(kapitan ribiškega plovila)
Kapitan ribiškega plovila je lahko:
-       
poveljnik ladje v skladu s predpisi, ki urejajo pomorstvo, ki izvaja
gospodarski ribolov, ali
-       
oseba, ki ima opravljen izpit za voditelja čolna ter upravlja z ribiškim
plovilom dolžine do 24 metrov in izvaja gospodarski ribolov.
20.b člen
(točke za kršitev pravil skupne ribiške politike za kapitana
ribiškega plovila)
(1) Kapitanu ribiškega plovila, ki krši pravila skupne ribiške
politike, ribiški inšpektor z odločbo, izdano v upravnem postopku, izreče točke
za posamezno storjeno kršitev.
(2) Vlada predpiše število točk, ki se izrečejo kapitanu
ribiškega plovila za posamezno kršitev iz prejšnjega odstavka. Točke se
predpišejo v višini od tri do sedem točk za posamezno kršitev.
(3) Kapitanu ribiškega plovila se ne izreče več kakor
12 točk na en inšpekcijski pregled.
(4) Če kapitan ribiškega plovila v treh letih od datuma
zadnje kršitve, za katero so mu bile izrečene točke, ne stori druge kršitve, za
katero se lahko izrečejo točke, se z dovoljenja za gospodarski ribolov zbrišejo
vse točke.
20.c člen
(začasna prepoved upravljanja ribiškega plovila za kapitana
ribiškega plovila)
(1) Kapitanu ribiškega plovila se začasno prepove upravljati
ribiško plovilo, ki izvaja gospodarski ribolov, če število izrečenih točk,
predpisanih v skladu z drugim odstavkom 20.b člena tega zakona, doseže ali
preseže:
-       
18 točk, se kapitanu ribiškega plovila prepove upravljati ribiško
plovilo za 15 dni,
-       
54 točk, se kapitanu ribiškega plovila prepove upravljati ribiško
plovilo za 30 dni,
-       
90 točk, se kapitanu ribiškega plovila prepove upravljati ribiško
plovilo za dva meseca,
-       
vsakih dodatnih 36 točk nad 90 točkami, se kapitanu ribiškega plovila
prepove upravljati ribiško plovilo še za dodatna dva meseca.
(2) Prepoved iz prejšnjega odstavka izreče minister z
odločbo.
20.č člen
(register kršitev pravil skupne ribiške politike)
(1) Register kršitev pravil skupne ribiške politike (v
nadaljnjem besedilu: register kršitev) upravlja ministrstvo.
(2) V registru kršitev se obdelujejo naslednji podatki:
1.     
registrska številka ribiškega plovila;
2.     
ime ribiškega plovila;
3.     
CFR;
4.     
številka dovoljenja za gospodarski ribolov;
5.     
podatki o lastniku in uporabniku ribiškega plovila (osebno ime in EMŠO
ter naslov stalnega oziroma začasnega bivališča za fizično osebo oziroma ime in
sedež ter matična številka za pravno osebo ali samostojnega podjetnika
posameznika, če je lastnik ali uporabnik tujec, pa tudi datum in kraj rojstva
tujca);
6.     
pravna opredelitev kršitve;
7.     
številka in datum odločbe, izdane imetniku dovoljenja za gospodarski
ribolov ter število izrečenih točk;
8.     
datum pravnomočnosti odločbe iz prejšnje točke;
9.     
podatki o začasnem in trajnem odvzemu dovoljenja za gospodarski ribolov;
10.  
podatki o kapitanu ribiškega plovila (osebno ime in EMŠO ter naslov
stalnega oziroma začasnega bivališča, če je kršitelj tujec, pa tudi datum in
kraj rojstva tujca);
11.  
številka in datum odločbe, izdane kapitanu ribiškega plovila ter število
izrečenih točk;
12.  
datum pravnomočnosti odločbe iz prejšnje točke;
13.  
podatki o začasni prepovedi upravljanja ribiškega plovila in
14.  
drugi podatki, ki niso osebni podatki in so določeni s predpisi Unije.
(3) Inšpektorat, pristojen za ribištvo, v skladu s 93. členom
Uredbe 1224/2009/ES v register kršitev vnese vse kršitve pravil skupne ribiške
politike.
(4) Podatki iz drugega odstavka tega člena se hranijo v
registru kršitev tri leta od leta, ki sledi letu, v katerem so bili podatki
vneseni v register kršitev.
III. GOJENJE IN NABIRANJE MORSKIH ORGANIZMOV
21. člen
(gojenje morskih organizmov)
Območja za gojenje morskih organizmov določi minister v
soglasju z ministrom, pristojnim za vode in ohranjanje narave.
21.a člen
(evidenca plovil, ki se uporabljajo v marikulturi)
(1) Evidenco plovil, ki se uporabljajo v marikulturi, upravlja
ministrstvo v skladu z Izvedbeno uredbo 2017/218/EU.
(2) Evidenca plovil, ki se uporabljajo v marikulturi, vsebuje
naslednje podatke:
1.     
registrsko številko plovila;
2.     
ime plovila;
3.     
CFR;
4.     
podatke o lastniku in uporabniku plovila (osebno ime in EMŠO ter naslov
stalnega oziroma začasnega bivališča za fizično osebo oziroma firma in sedež
ter matična številka za pravno osebo ali samostojnega podjetnika posameznika,
če je lastnik ali uporabnik tujec, pa tudi datum in kraj rojstva tujca);
5.     
datum vpisa v evidenco in datum izbrisa iz evidence;
6.     
druge podatke, ki niso osebni podatki in so določeni s predpisi Unije.
(3) Podrobnejša pravila za vpis in izpis plovil iz evidence
plovil, ki se uporabljajo v marikulturi, in dodelitev CFR predpiše minister.
(4) Podatki iz 4. točke drugega odstavka tega člena se
obdelujejo z namenom izvajanja Izvedbene uredbe 2017/218/EU.
22. člen
(nabiranje školjk)
(1) Školjke lahko nabira vsaka oseba, ki ima veljavno
dovoljenje za gospodarski ribolov. 
(2) Način nabiranja školjk in dnevno količino nabranih školjk
predpiše minister.
23. člen
(črtan)
IV. MESTA PRVE PRODAJE IN MESTA IZTOVORA RIB
24. člen
(mesta prve prodaje rib in mesta iztovora rib)
(1) Mesta prve prodaje rib, ki izpolnjujejo pogoje za promet
z ribami in ribiškimi proizvodi, in mesta iztovora rib določi minister. 
(2) Ribiči morajo voditi seznam prve prodaje rib. 
(3) Obliko in način vodenja seznama prve prodaje rib
podrobneje predpiše minister.
V. NEGOSPODARSKI RIBOLOV
25. člen
(ribolov za znanstvene, raziskovalne in izobraževalne
namene)
(1) Ribolov za znanstvene, raziskovalne in izobraževalne
namene se izvaja na podlagi dovoljenja za negospodarski ribolov, ki se izda za
čas izvajanja posamezne znanstvene, raziskovalne in izobraževalne naloge. 
(2) Dovoljenje iz prejšnjega odstavka izda minister na
podlagi vloge, s katero prosilka oziroma prosilec (v nadaljevanju: prosilec)
izkaže upravičenost ribolova za znanstvene, raziskovalne in izobraževalne
namene. Prosilec mora k vlogi priložiti mnenje zavoda. 
(3) Izvajalec ribolova mora imeti dovoljenje za negospodarski
ribolov pri sebi. 
(4) Minister v dovoljenju iz prvega odstavka tega člena
določi načine, pogoje in čas izvajanja ribolova. 
(5) O izdanih dovoljenjih za negospodarski ribolov
ministrstvo vodi seznam, ki vsebuje: 
-       
osebno ime oziroma firmo imetnika dovoljenja za negospodarski ribolov; 
-       
številko in datum izdaje dovoljenja za negospodarski ribolov; 
-       
način ribolova. 
(6) Ne glede na določbo 5. točke prvega odstavka 19. člena
tega zakona lahko minister na podlagi vloge in utemeljenega strokovnega mnenja
zavoda z odločbo, izdano v upravnem postopku, dovoli uporabo strgač za
znanstvene, raziskovalne in izobraževalne namene.
26. člen
(prostočasni ribolov)
(1) Prostočasni ribolov je športni ribolov in rekreacijski
ribolov. 
(2) Športni ribolov se izvaja s predpisano ribiško opremo na
podlagi letnega dovoljenja za športni ribolov do dovoljene količine dnevnega
ulova. 
(3) Rekreacijski ribolov se izvaja z dnevno ali tedensko
ribolovno dovolilnico ter s predpisano ribiško opremo. 
(4) Dovoljenja iz drugega odstavka tega člena in dnevno ali
tedensko ribolovno dovolilnico iz prejšnjega odstavka mora imeti oseba ob
izvajanju prostočasnega ribolova vedno pri sebi. 
(5) Za letno dovoljenje za športni ribolov in dnevno ali
tedensko dovolilnico se plačuje pristojbina, ki jo določi minister in je
prihodek proračuna Republike Slovenije. 
(6) Minister določi višino stroškov za izdajo letnih
dovoljenj za športni ribolov in ribolovno dovolilnico, ki jih sme zaračunati
nosilec javnega pooblastila za izdajo letnega dovoljenja za športni ribolov ali
za ribolovno dovolilnico. 
(7) Za prostočasni ribolov z obale, letno dovoljenje za
športni ribolov in ribolovna dovolilnica nista potrebna. 
(8) O količinah in vrstah rib, ulovljenih s prostočasnim
ribolovom, se vodi seznam. 
(9) Ribiško opremo, način prostočasnega ribolova, vodenje
seznama ulova in dovoljeno količino dnevnega ulova podrobneje predpiše
minister.
27. člen
(prepovedi pri izvajanju prostočasnega ribolova)
Pri izvajanju prostočasnega ribolova je prepovedano: 
1.     
dajati ulov v promet; 
2.     
izvajati ribolov bližje kot 50 metrov od stoječih mrež, ki so pravilno
označene; 
3.     
loviti nedorasle ribe; 
4.     
nabirati školjke; 
5.     
uporabljati trnek trojček na poteg; 
6.     
uporabljati naprave za dihanje pod vodo.
28. člen
(športni ribolov s podvodno puško)
(1) Športni ribolov s podvodno puško se izvaja v okviru
društev za športni ribolov na morju, ki so člani zveze društev za športni
ribolov na morju. 
(2) Športni ribolov s podvodno puško je dovoljen samo na
podlagi letnega dovoljenja za športni ribolov s podvodno puško na predpisan
način in do dovoljene količine dnevnega ulova. 
(3) Za letno dovoljenje za športni ribolov s podvodno puško
se plačuje pristojbina, ki jo določi minister, in je prihodek proračuna
Republike Slovenije. Minister določi višino stroškov za izdajo letnega
dovoljenj za športni ribolov s podvodno puško, ki jih sme zaračunati nosilec
javnega pooblastila za izdajo letnega dovoljenja za športni ribolov s podvodno
puško. 
(4) Način izvajanja športnega ribolova s podvodno puško,
vodenje seznama ulova in dovoljeno količino dnevnega ulova predpiše minister.
29. člen
(prepovedi pri izvajanju športnega ribolova s podvodno
puško)
Pri izvajanju športnega ribolova s podvodno puško je
prepovedan: 
1.     
ribolov med sončnim zahodom in sončnim vzhodom; 
2.     
ribolov z uporabo aparatov, ki omogočajo dihanje pod vodo; 
3.     
ribolov s plovilom, ki je opremljeno s podvodno puško in napravo, ki
omogoča dihanje pod vodo; 
4.     
ribolov v območjih, zavarovanih s tem zakonom ali z drugimi predpisi, po
katerih ribolov ni dovoljen.
VI. JAVNO POOBLASTILO ZA IZVAJANJE NALOG V RIBIŠTVU
30. člen
(podelitev javnega pooblastila)
(1) Pravnim in fizičnim osebam, ki delujejo na področju
ribištva, lahko minister v skladu z določbami zakona, ki ureja državno upravo,
na podlagi javnega natečaja, za določen čas z odločbo podeli javno pooblastilo
za izvajanje naslednjih nalog: 
-       
vodenje in vzdrževanje predpisanih evidenc in seznamov po tem zakonu ter
nadzornega in informacijskega sistema ribištva v skladu s predpisi Unije; 
-       
biološko vzorčenje ulova; 
-       
zbiranje predpisanih podatkov v zvezi z nalogami, ki jih opravlja na
podlagi javnega pooblastila in jih nato posreduje zavodu; 
-       
izdajanje letnih dovoljenj za športni ribolov; 
-       
izdajanje dnevnih in tedenskih ribolovnih dovolilnic za rekreacijski
ribolov; 
-       
izdajanje letnih dovoljenj za športni ribolov s podvodno puško. 
(2) Za pridobitev javnega pooblastila mora pravna ali fizična
oseba izpolnjevati naslednje pogoje: 
-       
deluje najmanj dve leti pred vložitvijo vloge za pridobitev javnega
pooblastila; 
-       
ima dejavnost za izvajanje nalog na podlagi javnega pooblastila
opredeljeno v svojem ustanovitvenem aktu; 
-       
ima strokovno usposobljen kader za izvajanje javnega pooblastila; 
-       
ima vzpostavljeno potrebno infrastrukturo za učinkovito izvajanje
javnega pooblastila. 
(3) Natančnejše pogoje, kriterije, merila in postopek za
podelitev javnega pooblastila podrobneje določi minister.
31. člen
(odvzem javnega pooblastila)
(1) Nosilcu javnega pooblastila se odvzame javno pooblastilo,
če: 
-       
so s pravnomočno odločbo pristojnega organa ugotovljene nepravilnosti
pri njegovem poslovanju v zvezi z izvajanjem javnega pooblastila po tem zakonu;
-       
ne izpolnjuje več predpisanih pogojev; 
-       
se pri izvajanju nadzora nad izvajanjem javnega pooblastila ugotovijo
večje nepravilnosti. 
(2) O odvzemu javnega pooblastila odloči minister z odločbo.
VII. RIBOLOVNA REZERVATA
32. člen
(ribolovna rezervata)
(1) Za varstvo rib po tem zakonu sta namenjena ribolovna
rezervata, in sicer: 
-       
portoroški ribolovni rezervat, ki obsega notranji del Piranskega zaliva
s pripadajočimi solinami in 
-       
strunjanski ribolovni rezervat, ki obsega morje ob obali ob rtiču
Strunjan in notranji del Strunjanskega zaliva s pripadajočo laguno ter
solinami. 
(2) Gospodarski ribolov v ribolovnih rezervatih je
prepovedan. 
(3) Prostočasni ribolov v ribolovnih rezervatih je
prepovedan. 
(4) Ne glede na določbi drugega in tretjega odstavka tega
člena in pod pogojem, da ni v nasprotju s predpisi ki urejajo ohranjanja
narave, je v ribolovnih rezervatih dovoljen: 
-       
izlov zimskih jat cipljev na podlagi posebnega dovoljenja za gospodarski
ribolov,
-       
izlov orad in drugih rib, ki se prehranjujejo s školjkami, zaradi
preprečitve škod v marikulturi na podlagi posebnega dovoljenja za gospodarski
ribolov in
-       
prostočasni ribolov z obale.
VIII. NEPOSREDNO OPRAVLJANJE NALOG
33. člen
(neposredno opravljanje nalog)
Upravne in strokovne naloge, ki se nanašajo na trajnostno
rabo rib, opravlja ministrstvo neposredno na območjih upravnih enot Koper, Izola
in Piran.
IX. JAVNA SLUŽBA V RIBIŠTVU
34. člen
(javna služba v ribištvu)
(1) Naloge javne službe v ribištvu so:
1.     
zbiranje predpisanih podatkov;
2.     
raziskovanje ribolovnih virov;
3.     
spremljanje stanja za zagotavljanje trajnostne rabe rib in ribolovnih
možnosti;
4.     
monitoring populacij rib in monitoring rib kot elementa ekološkega
stanja voda po predpisih o varstvu okolja in voda ter po določbah tega zakona;
5.     
poročanje državnim organom, organom Unije in organom mednarodnih
organizacij s področja ribištva, katerih članica je Republika Slovenija in
6.     
svetovanje v ribištvu.
(2) Naloge iz 1. do 5. točke prejšnjega odstavka izvaja zavod
kot javno službo.
(3) Podrobnejše opredelitve in predvideni obseg nalog iz 1.
do 5. točke prvega odstavka tega člena se določijo v letnem programu in
finančnem načrtu dela zavoda, ki ga potrdi vlada.
(4) Za izvajanje nalog javne službe iz 6. točke prvega
odstavka tega člena vlada podrobneje predpiše naloge javne službe in predpiše
področje izvajanja javne službe, pogoje za izvajanje javne službe, način izbora
izvajalca, obveznosti izvajalca, poročanje, evidence in financiranje nalog
javne službe.
X. FINANCIRANJE V RIBIŠTVU
35. člen
(zagotavljanje sredstev)
(1) V proračunu Republike Slovenije se po tem zakonu
zagotavljajo sredstva za: 
-       
financiranje javne službe v ribištvu; 
-       
sofinanciranje strukturnih ukrepov v skladu s predpisi Unije; 
-       
financiranje in sofinanciranje ukrepov s področja ribištva, ki so
državna pomoč v skladu s prepisi Unije. 
(2) Vlada predpiše vrste financiranja in sofinanciranja iz
prejšnjega odstavka, pogoje in merila, ki jih morajo izpolnjevati upravičenci
za dodelitev sredstev, upravičence ter postopek dodelitve pomoči in nadzor nad
porabo dodeljenih sredstev. 
(3) Ministrstvo je pristojni organ za izvajanje in
spremljanje državnih pomoči s področja ribištva. Naloge ministrstva za
spremljanje državnih pomoči predpiše vlada.
XI. POSEBNA UREDITEV UPRAVNEGA POSTOPKA FINANCIRANJA IN
SOFINANCIRANJA UKREPOV V RIBIŠTVU V SKLADU S PREDPISI SKUPNOSTI
36. člen
(poziv)
(1) Pristojni organ lahko stranko pred pisnim pozivom za
dopolnitev vloge opozori na pomanjkljivosti po telefonu ali na drug primeren
način, če to pripomore k lažjemu uresničevanju pravic strank. 
(2) Če stranka kljub opozorilu iz prejšnjega odstavka ne
odpravi pomanjkljivosti, pristojni organ pisno pozove stranko po določbah
zakona, ki ureja splošni upravni postopek.
37. člen
(odprava odločbe po nadzorstveni pravici)
(1) Organ, pristojen za nadzor, lahko po nadzorstveni pravici
odpravi odločbo pod pogoji, v roku in iz razlogov, določenih v predpisu Unije,
ki določa obveznost vračila strankam, kadar jim je bilo z odločbo odobrenih
preveč sredstev. 
(2) Če predpis Unije roka iz prejšnjega odstavka ne določa
drugače, lahko pristojni organ odločbo odpravi v petih letih od vročitve
odločbe.
38. člen
(obnova postopka)
Postopek, ki je končan z odločbo, zoper katero v upravnem
postopku ni rednega pravnega sredstva, se v primeru ugotovitve, da je bila
izdana za stranko ugodna odločba na podlagi njenih neresničnih navedb, obnovi v
roku petih let od dokončnosti odločbe.
39. člen
(poračunavanje in vračila neupravičeno izplačanih sredstev)
Sredstva, ki jih mora stranka na podlagi izvršljive odločbe
vrniti, lahko pristojni organ poračuna s sredstvi, ki stranki še niso bila
izplačana, in sicer iz kateregakoli ukrepa ribiške politike, če predpisi Unije
ne določajo drugače, sicer morata ministrstvo ali agencija, pristojna za
izvajanje ukrepov s področja kmetijstva in ribištva, takoj zahtevati vračilo v
proračun.
39.a člen
(smiselna uporaba zakona, ki ureja kmetijstvo)
Za vprašanja postopka financiranja in sofinanciranja ukrepov
v ribištvu se smiselno uporablja posebna ureditev upravnega postopka iz zakona,
ki ureja kmetijstvo, razen če ta zakon določa drugače.
XII. UKREPI ZA IZVAJANJE SKUPNE RIBIŠKE POLITIKE
40. člen
(pristojnost vlade)
(1) Vlada predpiše ukrepe in postopke za izvrševanje
predpisov Unije s področja skupne ribiške politike ter določa pristojne organe
in organizacije za izvrševanje predpisov Unije.
(2) Vlada v skladu s predpisi Unije sprejme programske
dokumente, s katerimi na posameznih področjih ribištva podrobneje določi
aktivnosti in način izvajanja skupne ribiške politike.
XIII. STATUS IN ZAVAROVANJE RIBIČEV – FIZIČNIH OSEB
41. člen
(status ribičev – fizičnih oseb za socialno zavarovanje)
Na področju pokojninskega in invalidskega ter zdravstvenega
zavarovanja se fizična oseba, ki je vpisana v evidenco ribičev – fizičnih oseb
po tem zakonu, šteje za kmeta v skladu s predpisi o pokojninskem, invalidskem
in zdravstvenem zavarovanju.
42. člen
(evidenca ribičev – fizičnih oseb za socialno zavarovanje)
(1) Evidenco ribičev – fizičnih oseb vodi ministrstvo. 
(2) O vpisu oziroma izbrisu ribičev – fizičnih oseb v oziroma
iz evidence iz prejšnjega odstavka odloča ministrstvo v upravnem postopku. 
(3) V evidenco ribičev – fizičnih se po uradni dolžnosti
vpišejo ribiči – fizične osebe, ki imajo pridobljeno dovoljenje za gospodarski
ribolov kot ribiči – fizične osebe. 
(4) V evidenco ribičev – fizičnih oseb po tem zakonu se
vpišejo naslednji podatki: 
-       
EMŠO; 
-       
davčna številka; 
-       
osebno ime; 
-       
naslov stalnega prebivališča; 
-       
datum vpisa in 
-       
datum izbrisa. 
(5) Iz evidence ribičev – fizičnih oseb se ribiči – fizične
osebe izbrišejo po uradni dolžnosti: 
-       
ob prenehanju veljavnosti dovoljenja za gospodarski ribolov; 
-       
če ne opravljajo izključno gospodarskega morskega ribolova. 
(6) Ribiči – fizične osebe, ki so vpisani v evidenco po tem
členu, so dolžni voditi knjige po predpisih, ki veljajo za samostojne
podjetnike posameznike. 
(7) Vsebino in način vodenja evidence ribičev – fizičnih oseb
podrobneje predpiše minister.
XIV. INŠPEKCIJSKI NADZOR
43. člen
(izvajanje nadzora)
(1) Nadzor nad izvajanjem določb tega zakona in predpisov,
izdanih na njegovi podlagi, ter izvajanjem predpisov Unije opravljajo ribiški
inšpektorji, inšpektorji za kontrolo kakovosti kmetijskih pridelkov in živil,
vsak v okviru svojih pristojnosti. 
(2) O izvajanju nadzora se inšpektorji iz prejšnjega odstavka
medsebojno obveščajo. 
(3) Inšpektorji Skupnosti izvajajo nadzor nad predpisi Unije
v notranjih morskih vodah in teritorialnem morju Republike Slovenije v skladu s
svojimi pooblastili. 
(4) Inšpektorji iz prvega odstavka tega člena so dolžni o
ugotovljenih nepravilnostih obveščati ministrstvo.
44. člen
(pooblastila ribiškega inšpektorja)
Ribiški inšpektor ima poleg pooblastil, ki jih ima po
splošnih predpisih o inšpekciji, še naslednja pooblastila: 
1.     
nadzira izvajanje predpisov Unije; 
2.     
nadzira osebe, ki izvajajo marikulturo; 
3.     
pregleduje ribiška plovila, ribolovna orodja in listine ribiških plovil;
4.     
pregleduje dovoljenja za gospodarski ribolov in posebna dovoljenja za
gospodarski ribolov; 
5.     
pregleduje dovoljenja za negospodarski ribolov; 
6.     
pregleduje dovoljenja za ribolov za znanstvene in izobraževalne namene; 
7.     
pregleduje dnevne in tedenske ribolovne dovolilnice; 
8.     
pregleduje sezname, evidence in dokumente, določene s tem zakonom in na
njegovi podlagi izdanimi predpisi ter predpisi Unije; 
9.     
pregleduje objekte, namenjene izvajanju dejavnosti gospodarskega
ribištva pravnih in fizičnih oseb, ki se ukvarjajo z dejavnostmi gospodarskega
ribištva, ter dokumentacijo, ki jo po tem zakonu potrebujejo za izvajanje teh
dejavnosti; 
10.  
predlaga izpis iz evidence ribiških plovil in zbirk podatkov, določenih
s tem zakonom ter s predpisi Unije; 
11.  
pregleduje ulov; 
12.  
preverja dnevno dovoljeno količino ulova iz športnega in rekreacijskega
ribolova; 
13.  
pregleduje ribiško opremo; 
14.  
nadzira gibanje ribiških plovil, še zlasti med izvajanjem ribolova; 
15.  
nadzira pridelavo, predelavo in distribucijo; 
16.  
nadzira dajanje v promet in promet na drobno z ribiškimi proizvodi; 
17.  
nadzira iztovarjanje rib; 
18.  
nadzira pretovarjanje rib; 
19.  
nadzira delovanje in opravljanje nalog javne službe v ribištvu in javnih
pooblastil; 
20.  
preverja izpolnjevanje pogojev za opravljanje nalog javne službe v ribištvu
in javnih pooblastil; 
21.  
ugotavlja nezakonito pridobitev sredstev oziroma nenamensko porabo
sredstev po tem zakonu; 
22.  
prepove promet ali odredi neškodljivo uničenje ribiških proizvodov, ki
ne ustrezajo predpisom; 
23.  
nadzoruje izključno opravljanje gospodarskega ribolova po drugi alinei
petega odstavka 42. člena tega zakona.
45. člen
(ukrepi ribiškega inšpektorja)
Pri opravljanju inšpekcijskega nadzora lahko ribiški
inšpektor poleg ukrepov po splošnih predpisih o inšpekciji odredi še naslednje
ukrepe: 
1.     
zaseže s tem zakonom ali predpisi Unije prepovedana sredstva, ribolovna
orodja, opremo in nezakonit ulov; 
2.     
zaseže ulov iz negospodarskega ribolova, ki je v prometu; 
3.     
odvzame dokumentacijo za ugotavljanje dejanskega stanja na podlagi
ugotovljenega suma storitve prekrška; 
4.     
začasno prepove izvajanje dejavnosti ribolova ali dajanje v promet
ribiških proizvodov; 
5.     
začasno prepove plovbo ribiškega plovila do dokončne odločitve
pristojnega organa; 
6.     
predlaga odvzem ali začasen preklic dovoljenja za gospodarski ribolov ali
posebnega dovoljenja za gospodarski ribolov; 
7.     
do odločitve pristojnega organa prepove opravljanje javne službe
izvajalcu javne službe; 
8.     
do odločitve pristojnega organa prepove izvajanje javnega pooblastila;
9.     
izreče točke imetniku dovoljenja za gospodarski ribolov v primeru
kršitev pravil skupne ribiške politike;
10.  
izreče točke kapitanu ribiškega plovila v primeru kršitev pravil skupne
ribiške politike.
46. člen
(pooblastila inšpektorja za kontrolo kakovosti kmetijskih
pridelkov in živil)
Inšpektor za kontrolo kakovosti kmetijskih pridelkov in živil
ima poleg pooblastil, ki jih ima po splošnih predpisih o inšpekciji, še
naslednja pooblastila: 
1.     
nadzira izvajanje predpisov Unije; 
2.     
nadzira promet z ribiškimi proizvodi; 
3.     
pregleduje objekte pravnih in fizičnih oseb, ki se ukvarjajo z
ribolovom, marikulturo, ki jih potrebujejo za izvajanje dejavnosti; 
4.     
nadzira kakovost ribiških proizvodov.
47. člen
(ukrepi inšpektorja za kontrolo kakovosti kmetijskih
pridelkov in živil)
Pri opravljanju inšpekcijskega nadzora lahko inšpektor za
kontrolo kakovosti kmetijskih pridelkov in živil poleg ukrepov po splošnih
predpisi o inšpekciji, odredi še naslednje ukrepe: 
-       
prepove promet z ribiškimi proizvodi, ki ne izpolnjujejo predpisanih
zahtev za označevanje ribiških proizvodov; 
-       
prepove promet ali odredi neškodljivo uničenje ribiških proizvodov, če
ne ustrezajo predpisani kakovosti.
XV. NALOGE POLICIJE
48. člen
(nadzor policije)
(1) Nadzor nad izvajanjem tega zakona in predpisov, izdanih
na njegovi podlagi, opravlja tudi policija. 
(2) Policisti imajo pri izvajanju nadzora pravico: 
-       
pregledati ribiška plovila, ribolovna orodja in listine ribiških plovil;
-       
pregledati dovoljenja za gospodarski ribolov, posebna dovoljenja za
gospodarski ribolov ter dovoljenja za negospodarski ribolov; 
-       
pregledati ribolovne dovolilnice; 
-       
preverjati dnevno dovoljeno količino ulova iz športnega in
rekreacijskega ribolova.
XVI. NALOGE MINISTRSTVA, PRISTOJNEGA ZA POMORSTVO
49. člen
(nadzor pooblaščenih oseb ministrstva, pristojnega za
pomorstvo)
(1) Nadzor nad izvajanjem določb tega zakona in predpisov,
izdanih na njegovi podlagi, ter izvajanjem predpisov Unije opravljajo tudi
pooblaščene osebe ministrstva, pristojnega za pomorstvo. 
(2) Pooblaščene osebe ministrstva, pristojnega za pomorstvo,
imajo pri izvajanju nadzora pravico: 
1.     
pregledati ribiška plovila, ribolovna orodja in listine ribiških plovil;
2.     
pregledati dovoljenja za gospodarski ribolov in posebna dovoljenja za
gospodarski ribolov ter dovoljenja za negospodarski ribolov; 
3.     
preverjati dnevno dovoljeno količino ulova iz športnega in
rekreacijskega ribolova; 
4.     
nadzirati gibanje ribiških plovil. 
(3) O ugotovitvah kršitev pri nadzoru iz prejšnjega člena
ministrstvo, pristojno za pomorstvo, v treh delovnih dneh obvesti ribiškega
inšpektorja, ki uvede nadaljnji postopek.
XVII. KAZENSKE DOLOČBE
50. člen
(kršitve predpisov Unije)
Vlada določi prekrške za kršitve predpisov Unije s področja
morskega ribištva v skladu z zakonom, ki ureja prekrške.
51. člen
(prekrški pravnih oseb, samostojnih podjetnikov posameznikov
in posameznikov, ki samostojno opravljajo dejavnost)
(1) Z globo od 420 do 41.000 eurov se za prekršek kaznuje
pravna oseba in samostojni podjetnik posameznik, če: 
1.     
izvaja gospodarski ribolov brez dovoljenja za gospodarski ribolov
(četrti odstavek 8. člena); 
2.     
ne obvesti v roku o nastalih spremembah (drugi odstavek 13. člena); 
3.     
opravlja ribolovne aktivnosti na območjih oziroma na ribolovnih virih,
kjer je minister začasno prepovedal opravljanje teh aktivnosti (15. člen); 
4.     
dovoljenje za gospodarski ribolov za plovilo ni bilo deponirano pri
zavodu (drugi odstavek 16. člena); 
5.     
izvaja gospodarski ribolov brez posebnega dovoljenja na območjih in v
primerih, kjer je posebno dovoljenje potrebno (prvi odstavek 17. člena); 
6.     
ne opravlja gospodarskega ribolova v skladu s posebnim dovoljenjem (peti
odstavek 17. člena); 
7.     
lovi ribe z vlečnimi mrežami bližje kot 200 metrov od stoječih mrež (1.
točka prvega odstavka 19. člena); 
8.     
lovi ribe bližje od 300 metrov od plovila, ko ta sveti ali lovi ribe z
obkroževalno mrežo (2. točka prvega odstavka 19. člena); 
9.     
postavlja stoječe mreže bližje kot 200 metrov od že položenih stoječih
mrež (3. točka prvega odstavka 19. člena); 
10.  
izvaja ribolov bližje kot 150 metrov od objektov, namenjenih marikulturi,
razen na podlagi posebnega dovoljenja za izlov orad in drugih rib, ki se
prehranjujejo s školjkami, zaradi preprečitve škod v marikulturi (4. točka
prvega odstavka 19. člena); 
11.  
pri ribolovu uporablja strgače v notranjih morskih vodah ter
teritorialnih vodah Republike Slovenije (5. točka prvega odstavka 19. člena); 
12.  
lovi ribe v pristaniščih (6. točka prvega odstavka 19. člena); 
13.  
lovi ribe na področjih, označenih za izvedbo športnih ribolovnih
tekmovanj (7. točka prvega odstavka 19. člena); 
14.  
izvaja ribolov z razstrelivi ali strupi (8. točka prvega odstavka 19.
člena); 
15.  
pri izvajanju gospodarskega ribolova uporablja naprave za dihanje pod
vodo (9. točka prvega odstavka 19. člena); 
16.  
na ribiškem plovilu oseba med izvajanjem gospodarskega ribolova nima
dokazila o strokovni usposobljenosti za opravljanje gospodarskega ribolova
oziroma dokazilo ni na plovilu (tretja alinea prvega odstavka 11. člena in
drugi odstavek 19. člena); 
17.  
športno ali rekreacijsko plovilo ovira ribiško plovilo, kadar ta izvaja
gospodarski ribolov (tretji odstavek 19. člena); 
18.  
so na plovilu orodja oziroma se ribolov opravlja z orodji, ki niso
vpisana v ribolovnem dovoljenju (četrti odstavek 19. člena); 
19.  
opravlja ribolov s strgačami brez posebnega dovoljenja (šesti odstavek
25. člena); 
20.  
opravlja ribolov z orodji, ki so nepravilno označena v skladu z
predpisom, ki ga je izdal minister (drugi odstavek 20. člena); 
21.  
nabira školjke brez ustreznega dovoljenja (prvi odstavek 22. člena); 
22.  
nabira školjke v nasprotju s predpisom, ki ga izda minister (drugi
odstavek 22. člena); 
23.  
vrši prodajo ali iztovarja ribe in ribiške proizvode izven mesta, ki jih
določi minister (prvi odstavek 24. člena); 
24.  
ne vodi seznama o prvi prodaji (drugi odstavek 24. člena); 
25.  
izvaja ribolov za znanstvene, raziskovalne in izobraževalne namene brez
ustreznega dovoljenja (prvi odstavek 25. člena); 
26.  
dovoljenja za izvajanje ribolova za znanstvene, raziskovalne ali
izobraževalne namene izvajalec nima pri sebi (tretji odstavek 25. člena); 
27.  
ne opravlja ribolova za znanstvene, raziskovalne ali izobraževalne
namene v skladu z določenimi pogoji (četrti odstavek 25. člena); 
28.  
izvaja javna pooblastila v nasprotju z odločitvijo ministra (šesti
odstavek 26. člena); 
29.  
izvaja gospodarski ribolov v ribolovnih rezervatih brez posebnega
dovoljenja za gospodarski ribolov (drugi odstavek 32. člena);
30.  
izvaja opravila na objektu marikulture s plovilom, ki ni vpisano v
evidenco plovil, ki se uporabljajo v marikulturi.
(2) Z globo od 420 do 4.100 eurov se za prekršek iz
prejšnjega odstavka kaznuje tudi odgovorna oseba pravne osebe in odgovorna
oseba samostojnega podjetnika posameznika. 
(3) Z globo od 420 do 1.200 eurov se za prekršek iz prvega
odstavka tega člena kaznuje tudi posameznik, ki samostojno opravlja dejavnost. 
(4) Z globo od 420 do 1.200 eurov se za prekršek kaznuje
posameznik, ki samostojno opravlja dejavnost, če ne vodi knjig po predpisih, ki
veljajo za samostojne podjetnike posameznike (šesti odstavek 42. člena).
52. člen
(prekrški posameznikov)
(1) Z globo od 200 do 1.000 eurov se za prekršek kaznuje
posameznik, če nima pri sebi letnega dovoljenja ali dnevne oziroma tedenske
karte za prostočasni ribolov (četrti odstavek 26. člena). 
(2) Z globo od 260 do 1.200 eurov se za prekršek kaznuje
posameznik, če: 
1.     
izvaja športni ribolov brez letnega dovoljenja za športni ribolov ter z
opremo, ki ni predpisana (drugi odstavek 26. člena); 
2.     
izvaja rekreacijski ribolov brez dnevne ali tedenske karte za
rekreacijski ribolov ali ribiško opremo, ki ni predpisana (tretji odstavek 26.
člena); 
3.     
lovi ribe na način in z opremo, ki ni predpisana, ne vodi evidence ulova
ali pa je prekoračil dnevno dovoljeno količino ulova (deveti odstavek 26.
člena); 
4.     
daje v promet ulov iz športnega ali rekreacijskega ribolova (1. točka
27. člena); 
5.     
izvaja prostočasni ribolov bližje kot 50 metrov od stoječih mrež, ki so
predpisano označene (2. točka 27. člena); 
6.     
ob izvajanju ribolova lovi nedorasle ribe (3. točka 27. člena); 
7.     
ob izvajanju prostočasnega ribolova nabira školjke (4. točka 27. člena);
8.     
izvaja ribolov z trnkom trojček na poteg (5. točka 27. člena); 
9.     
pri izvajanju prostočasnega ribolova uporablja naprave za dihanje pod
vodo (6. točka 27. člena); 
10.  
opravlja podvodni športni ribolov na način, ki ni predpisan, ne vodi
predpisane evidence ulova ali pa je prekoračil dnevno dovoljeno količino ulova
(četrti odstavek 28. člena); 
11.  
opravlja športni ribolov s podvodno puško med sončnim zahodom in sončnim
vzhodom (1. točka 29. člena); 
12.  
opravlja športni podvodni ribolov s podvodno puško in napravami, ki
omogočajo dihanje pod vodo (2. točka 29. člena); 
13.  
ima na plovilu, s katerega se izvaja ribolov, hkrati podvodno puško in
naprave, ki omogočajo dihanje pod vodo (3. točka 29. člena); 
14.  
lovi ribe v območjih, zavarovanih s tem zakonom ali z drugimi predpisi
po katerih ribolov ni dovoljen (4. točka 29. člena); 
15.  
izvaja prostočasni ribolov v rezervatih (tretji odstavek 32. člena);
16.  
je v času, ko mu je bilo to prepovedano, upravljal ribiško plovilo med
izvajanjem gospodarskega ribolova kot kapitan ribiškega plovila.
53. člen
(stranske sankcije)
(1) Za prekršek iz 1., 3., 5., 11., 19., 25. in 29. točke
prvega odstavka 51. člena tega zakona se poleg predpisane globe obvezno izreče
tudi stranska sankcija odvzema ribolovnega orodja. 
(2) Za prekršek iz 15. točke prvega odstavka 51. člena tega
zakona se poleg predpisane globe obvezno izreče tudi stranski sankciji odvzema
potapljaške obleke in naprave za dihanje pod vodo. 
(3) Za prekršek iz 9., 12. in 13. točke drugega odstavka 52.
člena tega zakona se poleg predpisane globe obvezno izreče tudi stranske
sankcije odvzema podvodne puške, potapljaške obleke in naprave za dihanje pod
vodo. 
(4) Za prekršek iz 11. in 14. točke drugega odstavka 52.
člena tega zakona se poleg predpisane globe obvezno izreče tudi stranska
sankcija odvzema podvodne puške. 
(5) Za prekršek iz 8. in 15. točke drugega odstavka 52. člena
tega zakona se poleg predpisane globe obvezno izreče tudi stranska sankcija
odvzema ribiške opreme. 
(6) Za kršitve, ki so določene s predpisom Unije, ki ureja
hujše kršitve, se poleg predpisane globe izreče tudi stranski sankciji odvzema
ribolovnega orodja in odvzema premoženjske koristi (ulov).

Zakon o morskem ribištvu – ZMR-2 (Uradni list
RS, št. 115/06) vsebuje naslednje prehodne in končne
določbe:
»XVIII. PREHODNE IN KONČNE DOLOČBE
54. člen
(prenehanje veljavnosti)
Z dnem uveljavitve tega zakona prenehata veljati: 
-       
Zakon o morskem ribištvu (Uradni list RS, št. 58/02) in 
-       
Pravilnik o kakovosti rib, ribiških proizvodov in izdelkov, ki so v
prometu (Uradni list RS, št. 94/02 in 42/03).
55. člen
(uporaba in veljavnost
predpisov ter rok za izdajo novih predpisov)
(1) Do uveljavitve podzakonskih predpisov iz tega zakona se
uporabljajo naslednji predpisi: 
-       
Odlok o morskem ribištvu (Uradne objave občin Ilirska Bistrica, Izola,
Koper, Piran, Postojna in Sežana, št. 42/87 in 1/94, Primorske novice); 
-       
Pravilnik o športnem, podvodnem športnem in rekreacijskem ribolovu na
morju (Uradni list RS, št. 69/03); 
-       
Pravilnik o evidenci ribolovnih zmogljivosti, ribolovnem naporu, ulovu,
vzreji rib, iztovarjanju in ekonomskem položaju ribištva (Uradni list RS, št.
28/04); 
-       
Pravilnik o vsebini, obliki in evidenci dovoljenj za gospodarski ribolov
(Uradni list RS, št. 83/04); 
-       
Pravilnik o vodenju ladijskega dnevnika za ribiška plovila, ki plovejo
pod zastavo Republike Slovenije (Uradni list RS, št. 40/05); 
-       
Pravilnik o programu usposabljanja za izvajanje gospodarskega ribolova,
potrdilo o opravljenem izpitu in o vodenju evidenc o izdanih potrdili o
opravljenih izpitih (Uradni list RS, št. 44/05); 
-       
Pravilnik o trgovskih imenih rib (Uradni list RS, št. 46/05); 
-       
Uredba o določitvi območja ribolovnega morja Republike Slovenije (Uradni
list RS, št. 2/06); 
-       
Uredba o financiranju in sofinanciranju razvoja morskega in
sladkovodnega ribištva za leto 2006 (Uradni list RS, št. 45/06). 
(2) Vlada in minister izdata predpise po tem zakonu v dveh
letih po uveljavitvi tega zakona.
56. člen
(uskladitev z zakonom, ki
ureja nacionalne poklicne kvalifikacije)
Do sprejetja kataloga, ki določa standarde strokovnih znanj
in spretnosti, ki so potrebna za pridobitev nacionalne poklicne kvalifikacije
na področju gospodarskega ribolova v skladu z Zakonom o nacionalnih poklicnih
kvalifikacijah (Uradni list RS, št. 83/03), se strokovna usposobljenost za
gospodarski ribolov preverja pred tričlansko izpitno komisijo, ki jo imenuje
minister. Za področja in obseg znanj, ki jih mora osvojiti kandidat za
opravljanje izpita po programu usposabljanja za izvajanje gospodarskega
ribolova, način opravljanja izpita in način vodenja evidence o izdanih
potrdilih o opravljenih izpitih, se uporablja Pravilnik o programu
usposabljanja za izvajanje gospodarskega ribolova, potrdilu o opravljenem
izpitu in o vodenju evidenc o izdanih potrdilih o opravljenih izpitih (Uradni
list RS, št. 44/05).
57. člen
(uporaba zakona)
Določbi 41. in 42. člena tega zakona se začneta uporabljati v
šestih mesecih po uveljavitvi tega zakona.
58. člen
(veljavnost zakona)
Ta zakon začne veljati 1. januarja 2007.«.

Zakon o spremembah in dopolnitvah Zakona o morskem
ribištvu – ZMR-2A (Uradni list RS, št. 76/15) vsebuje naslednji prehodni in končno
določbo:
»PREHODNI IN KONČNA DOLOČBA
22. člen
(1) Vlada izda predpis iz četrtega odstavka 34. člena zakona
v enem letu od uveljavitve tega zakona.
(2) Minister izda predpis iz petega odstavka 20. člena zakona
in tretjega odstavka 21.a člena zakona v enem letu od uveljavitve tega zakona.
(3) Uredba o izvajanju uredbe (EGS), uredb (ES) in uredbe
(EU) za določitev prekrškov in sankcij s področja skupne ribiške politike
(Uradni list RS, št. 20/14), Uredba o spremljanju ulova in prodaji ribiških
proizvodov (Uradni list RS, št. 2/13) in Uredba o izvajanju uredb (ES) o
vzpostavitvi sistema Skupnosti za preprečevanje nezakonitega, neprijavljenega
in nereguliranega ribolova, za odvračanje od njega ter za njegovo odpravljanje
(Uradni list RS, št. 77/12) se uskladijo z določbami 13.a in 20.b člena zakona
najpozneje v šestih mesecih od uveljavitve tega zakona.
23. člen
Z dnem uveljavitve tega zakona preneha veljati 3. člen Uredbe
o izvajanju uredbe (EGS), uredb (ES) in uredbe (EU) za določitev prekrškov in
sankcij s področja skupne ribiške politike (Uradni list RS, št. 20/14).
24. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o morskem ribištvu –
ZMR-2B (Uradni list RS, št. 69/17) vsebuje naslednjo prehodno in končno
določbo:
»PREHODNA IN KONČNA DOLOČBA
3. člen
(prenehanje veljavnosti in
uporabe)
Z dnem začetka uporabe tega zakona preneha veljati Uredba o
določitvi območja ribolovnega morja Republike Slovenije (Uradni list RS,
št. 2/06) in se preneha uporabljati Odlok o morskem ribištvu (Uradne
objave občin Ilirska Bistrica, Izola, Koper, Piran, Postojna in Sežana,
št. 42/87 in 1/94, Primorske novice).
4. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne, ko je državna meja med
Republiko Slovenijo in Republiko Hrvaško na podlagi končne razsodbe
arbitražnega sodišča na podlagi Arbitražnega sporazuma med Vlado Republike
Slovenije in Vlado Republike Hrvaške (Uradni list RS – Mednarodne pogodbe, št. 11/10),
razglašene 29. junija 2017, evidentirana v evidenci državne meje.«.

Zakon o spremembah in dopolnitvah Zakona o morskem
ribištvu – ZMR-2C (Uradni list RS, št. 44/22) vsebuje naslednjo končno določbo:
»KONČNA DOLOČBA
8. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.