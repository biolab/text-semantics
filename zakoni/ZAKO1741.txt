1. člen
Da se zavaruje rudno bogastvo in da se
sanira okolje v Zgornji Mežiški dolini zaradi posledic dolgoletnega rudarjenja
v delovni organizaciji Rudniki svinca in topilnica Mežica ter ohrani
neoporečnost vodotokov in virov pitne vode na območju rudnika in na širšem
območju Pece se s tem zakonom zagotavlja del sredstev za postopno zapiranje
rudnika.
2. člen
Uresničevanje ciljev in nalog iz prejšnjega
člena tega zakona določa program, ki vsebuje:
-       
tehnično-tehnološki način postopnega zapiranja rudnika,
-       
ukrepe in aktivnosti za zavarovanje rudišča,
-       
ukrepe in aktivnosti za sanacijo okolja,
-       
ukrepe in aktivnosti za ohranitev neoporečnosti vodotokov in virov pitne
vode na območju rudnika na širšem območju Pece,
-       
raziskovalna dela v času zapiranja,
-       
pogoje in ukrepe za nadaljnji obstoj in obratovanje elektrarn v jami,
-       
postopek za vzdrževanje in varovanje jamskih zaklonišč,
-       
potrebna sredstva in vire sredstev za izvajanje ukrepov in aktivnosti,
-       
terminski plan postopnega zapiranja rudnika in izvajanja ukrepov in
aktivnosti ter obseg in dinamiko zagotavljanja sredstev.
Povzetek programa iz prejšnjega odstavka
tega člena sprejme Skupščina SR Slovenije na predlog njenega izvršnega sveta.
Izvajanje programa iz prvega odstavka tega
člena določi Izvršni svet Skupščine SR Slovenije z letnimi programi.
3. člen
Del sredstev za izvedbo programa iz 2.
člena tega zakona se zagotavlja iz sredstev, zbranih na podlagi zakona o
oblikovanju sredstev solidarnosti za odpravljanje posledic naravnih nesreč
(Uradni list SRS, št. 3/75, 8/78, 33/80 in 16/84) v višini 33 % vseh potrebnih
sredstev po letni dinamiki, predvideni s programi iz 2. člena tega zakona, ob
pogoju, da se izvajajo ukrepi in aktivnosti v skladu s terminskim planom.
Sredstva solidarnosti se uporabljajo za
namene po tem zakonu, ko delovna organizacija Rudniki svinca in topilnica
Mežica, občina Ravne na Koroškem in Raziskovalna skupnost Slovenije zagotovijo
sredstva v skladu s programom iz prejšnjega člena tega zakona.
4. člen
V odbor, ki spremlja izvajanje programov in
namensko porabo sredstev, imenuje dva delegata Izvršni svet Skupščine SR
Slovenije.
5. člen
Nadzor nad izvajanjem tega zakona in programov
iz 2. člena tega zakona opravlja republiški upravni organ, pristojen za
industrijo in gradbeništvo.
6. člen
Izvršni svet Skupščine SR Slovenije najmanj
enkrat letno poroča Skupščini SR Slovenije o izvajanju programov iz 2. člena
tega zakona in o uporabi sredstev iz 3. člena tega zakona.
7. člen
Ta zakon začne veljati osmi dan po objavi v
Uradnem listu SRS.
Št. 310-9/88
Ljubljana, dne 3. februarja 1988.
Skupščina Socialistične
republike Slovenije
Predsednik
Miran Potrč l. r.