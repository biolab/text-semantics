1. SPLOŠNI DOLOČBI
1. člen
(vsebina zakona)
(1) S tem zakonom se za proračun
Republike Slovenije za leto 2010 in za proračun Republike Slovenije za leto
2011 določa njuna sestava, posebnosti njunega izvrševanja, obseg zadolževanja
in poroštev države ter javnega sektorja na ravni države, višina povprečnine v
skladu z zakonom, ki ureja financiranje občin, prevzemanje obveznosti, in ureja
druga vprašanja, povezana z izvrševanjem proračuna.
(2) Določbe tega zakona se uporabljajo
v letih 2010 in 2011, razen če je za posamezni proračun urejeno drugače.
(3) Določbe tega zakona se uporabljajo
za neposredne uporabnike proračuna Republike Slovenije, razen če je v
posameznih členih določeno drugače.
2. člen
(pomen uporabljenih pojmov)
(1) Pojmi iz 3. člena Zakona o javnih
financah (Uradni list RS, št. 79/99, 124/00, 79/01, 30/02, 56/02 – ZJU, 127/06
– ZJZP, 14/07 – ZSPDPO, 109/08 in 49/09; v nadaljnjem besedilu: ZJF) imajo po
tem zakonu enak pomen.
(2) Pojmi, uporabljeni v tem zakonu,
imajo naslednji pomen:
1.    
»proračun« pomeni proračun Republike Slovenije,
spremembe proračuna Republike Slovenije in rebalans proračuna Republike
Slovenije;
2.    
»predlagatelji finančnih načrtov« so
predlagatelji finančnih načrtov, ki so tako določeni v drugem odstavku 19.
člena ZJF, in drugi samostojni neposredni uporabniki, ki so zajeti v navedenem
členu ZJF, pa niso navedeni v drugem odstavku 19. člena ZJF;
3.    
»področja proračunske porabe« so področja, na
katerih država deluje oziroma nudi storitve, in na katera so, upoštevaje
delovna področja neposrednih uporabnikov, razvrščeni izdatki v finančnih
načrtih neposrednih uporabnikov. Področja proračunske porabe so določena s
predpisano programsko klasifikacijo izdatkov državnega proračuna;
4.    
»glavni program« je splošen program, ki je del
področja proračunske porabe, v katerega so razporejeni izdatki v finančnih
načrtih neposrednih uporabnikov. Glavni programi so določeni s predpisano
programsko klasifikacijo izdatkov državnega proračuna. Določene imajo splošne
cilje, s katerimi se izvajajo cilji področja proračunske porabe in na katerega
se nanašajo kazalniki učinkovitosti in uspešnosti;
5.    
»podprogram« je program, ki je del glavnega
programa, vanj pa so razvrščeni izdatki v finančnem načrtu praviloma enega
neposrednega uporabnika. Podprogram ima jasno določene specifične cilje ter
kazalnike učinkovitosti in uspešnosti, z njim pa se izvajajo cilji glavnega
programa;
6.    
»proračunska postavka« (v nadaljnjem besedilu:
postavka) je del podprograma, ki prikazuje celoto ali del dejavnosti ali
projekta ali pa ekonomski namen porabe sredstev iz delovnega področja enega
neposrednega uporabnika;
7.    
»postavka-podskupina« kontov je del postavke,
ki skladno s predpisanim kontnim načrtom okvirno določa ekonomski namen dela
izdatkov postavke;
8.    
»proračunska vrstica« je postavka-konto in je
del postavke, ki skladno s predpisanim kontnim načrtom natančno določa
ekonomski namen izdatkov postavke in je temeljna enota za izvrševanje
proračuna;
9.    
»pravica porabe« je pravica neposrednega
uporabnika in pokriva obveznosti v breme sredstev na določeni proračunski
vrstici;
10. 
»obveznosti v breme proračunov prihodnjih let«
so obveznosti, ki zapadejo v plačilo v breme proračunov prihodnjih let ter so
prevzete v skladu z 51. členom ZJF in tem zakonom;
11. 
»prejeta sredstva za financiranje skupnih
evropskih politik« so prihodki, ki jih država prejme iz Evropske unije in druga
sredstva iz proračuna EU (v nadaljnjem besedilu: namenska sredstva EU) za:
skupno kmetijsko politiko, kohezijsko politiko in evropsko teritorialno
politiko ter izvajanje drugih politik (v nadaljnjem besedilu: skupne evropske
politike);
12. 
»postavke slovenske udeležbe« so tiste, s
katerimi se zagotavljajo pravice porabe za sofinanciranje programov skupnih
evropskih politik, sofinanciranje programov predpristopnih in popristopnih
pomoči ter sofinanciranje programov donacij;
13. 
»postavke namenskih sredstev EU« so tiste, na
katerih se zagotavljajo pravice porabe za financiranje programov skupnih
evropskih politik;
14. 
»predpristopne pomoči« so prihodki, ki jih
država prejme iz proračuna EU za programe, do katerih je bila upravičena kot
kandidatka za vstop v EU;
15. 
»postavke predpristopnih pomoči« so postavke, s
katerimi se zagotavljajo pravice porabe za financiranje programov iz predpristopnih
pomoči;
16. 
»popristopne pomoči« so prihodki, ki jih država
prejme iz proračuna EU in od drugih donatorjev EU na podlagi mednarodnih
pogodb;
17. 
»postavke popristopnih pomoči« so postavke, na
katerih se zagotavljajo pravice porabe za financiranje programov popristopnih
pomoči;
18. 
»sredstva za preneseno izvrševanje nalog« so
prihodki iz proračuna EU, ki jih Republika Slovenija prejme za izvajanje nalog
v interesu EU;
19. 
»postavke za preneseno izvrševanje nalog« so
postavke na katerih se zagotavljajo pravice porabe za financiranje programov,
ki jih izvaja Republika Slovenija po nalogu in v interesu EU;
20. 
»donacija finančnih mehanizmov« je prihodek, ki
ga država prejme na podlagi sklenjene pogodbe med Republiko Slovenijo in
državo, ki je donator in ni članica EU, za namen kot ga ta določi;
21. 
»postavke donacij finančnih mehanizmov« so
postavke, na katerih se zagotavljajo pravice porabe za financiranje programov
na podlagi sklenjenih pogodb med Republiko Slovenijo in državami, ki niso
članice EU;
22. 
»plačni konti« so konti iz podskupine kontov
400 – Plače in drugi izdatki zaposlenim ter 401 – Prispevki delodajalcev za
socialno varnost;
23. 
»projekt« je ekonomsko nedeljiva celota
aktivnosti z natančno določeno tehnično tehnološko funkcijo in jasno
opredeljenimi cilji, na podlagi katerih je mogoče presojati, ali projekt
izpolnjuje vnaprej določena merila;
24. 
»program v Načrtu razvojnih programov (v
nadaljevanju: NRP)« je več različnih, vendar medsebojno usklajenih projektov,
pri katerih so cilji opredeljeni v okviru skupnega namena (politike) in ga je
mogoče ovrednotiti in časovno razmejiti;
25. 
»evidenčni projekt« je načrt financiranja še
neznane skupine projektov, za katero so znani cilji in namen, vendar v načrt
razvojnih programov še niso uvrščeni projekti, s katerimi bodo ti cilji
doseženi;
26. 
»organ upravljanja« je neposredni uporabnik, ki
je pristojen za opravljanje nalog upravljanja in izvajanja programov,
sofinanciranih s sredstvi iz proračuna EU na področju kohezijske politike;
27. 
»TARGET« je sistem za medbančni prenos sredstev
v eurih v EU. Sistem prispeva k interaciji in stabilnosti euro finančnih trgov.
Slovenske kreditne institucije pri poslovanju preko sistema TARGET upoštevajo
urnik delovanja sistema TARGET.
2. SESTAVA PRORAČUNA
3. člen
(sestava proračuna)
(1) V splošnem delu proračuna so
prikazani prejemki in izdatki po ekonomski klasifikaciji do ravni konta. V
bilanci prihodkov in odhodkov se, poleg navedenih v 11. členu ZJF, izkazujejo
tudi prihodki, ki obsegajo namenska sredstva EU in odhodki, ki obsegajo plačila
sredstev v proračun EU.
(2) V posebnem delu proračuna so
finančni načrti neposrednih uporabnikov prikazani po področjih proračunske
porabe, glavnih programih in podprogramih.
(3) V NRP se izkazujejo načrtovani izdatki
po programski klasifikaciji, po projektih in virih financiranja po posameznih
letih za celovito izvedbo projektov.
4. člen
(spremembe institucionalne strukture
proračuna)
Nov državni organ, ki se ustanovi po
sprejetju proračuna, se lahko vključi v proračun kot neposredni uporabnik šele
z novim proračunom. Do takrat se delovanje novoustanovljenega državnega organa
financira iz finančnega načrta neposrednega uporabnika, ki je predlagal njegovo
ustanovitev.
3. IZVRŠEVANJE PRORAČUNA
3.1 Splošno
5. člen
(izvrševanje proračuna)
(1) V tekočem letu se izvršuje
proračun tekočega leta.
(2) Proračun se izvršuje skladno z
določbami ZJF, tega zakona in podzakonskimi predpisi, izdanimi na njuni
podlagi.
(3) Proračun se izvršuje na ravni
proračunske vrstice.
(4) Posebni del proračuna in načrt
razvojnih programov morata biti v tekočem letu usklajena. Vsaka sprememba, ki
vpliva na načrt financiranja projektov, mora biti usklajena v veljavnem
proračunu in v sprejetem proračunu prihodnjega leta.
(5) Ob neusklajenosti lahko
ministrstvo, pristojno za finance, omeji izvrševanje proračuna posameznemu
proračunskemu uporabniku.
6. člen
(status določenih prihodkov proračuna)
(1) Prilivi namenskih sredstev EU se
štejejo kot prihodki proračuna šele, ko se nakažejo na podračun izvrševanja
proračuna. Do prenosa se obravnavajo kot sredstva Evropske komisije (v
nadaljnjem besedilu: EK) in izkazujejo kot obveznosti do EK.
(2) Obresti od namenskih sredstev EU
so prihodek proračuna. Do prenosa obresti na podračun izvrševanja proračuna, se
obresti štejejo kot sredstva EK in izkazujejo kot obveznosti do sredstev EK.
(3) Prihodki po Zakonu o izdaji
obveznic za plačilo odškodnine za zaplenjeno premoženje zaradi razveljavitve
kazni zaplembe premoženja (Uradni list RS, št. 49/99; v nadaljnjem besedilu:
ZIOOZP) in prihodki po Zakonu o plačilu odškodnine žrtvam vojnega in povojnega
nasilja (Uradni list RS, št. 18/01, 111/01, 67/02, 54/04 – ZDoh-1 in 27/09; v
nadaljnjem besedilu: ZSPOZ), ki jih Republika Slovenija prejme od Slovenske
odškodninske družbe, d.d., in se uporabijo za plačilo obresti za izdane obveznice,
se evidentirajo kot prihodki v bilanci prihodkov in odhodkov. Prihodki po
ZIOOZP in prihodki po ZSPOZ, ki jih Republika Slovenija prejme od Slovenske
odškodninske družbe, d.d., in se uporabijo za odplačilo glavnic iz naslova
izdaje obveznic, se evidentirajo kot prejemki v računu finančnih terjatev in
naložb.
7. člen
(odpiranje novih postavk in zagotavljanje pravic
porabe na njih)
Za izvajanje politik in programov, ki se
financirajo iz predpristopnih pomoči, popristopnih pomoči, donacij finančnih
mehanizmov in namenskih sredstev EU lahko Vlada Republike Slovenije (v
nadaljnjem besedilu: vlada) na predlog ministrstva, pristojnega za finance, med
letom odpre nove postavke. Pravice porabe na novih postavkah se zagotovijo s
prerazporeditvami pravic porabe oziroma iz naslova večjih prihodkov proračuna
od načrtovanih.
8. člen
(ukrepi za uravnoteženje proračuna v letih
2010 in 2011)
(1) Če vlada zaradi slabših
gospodarskih gibanj, ugotovljenih v Pomladanski napovedi gospodarskih gibanj,
oceni, da bodo prihodki za več kakor 40.000.000 eurov in za manj kakor
130.000.000 eurov nižji glede na načrtovane v sprejetih proračunih za leti 2010
in 2011, mora poleg ukrepov za uravnoteženje proračuna iz 40. člena ZJF
uporabiti ukrep proporcionalnega zmanjšanja pravic porabe, razen pravic porabe
za izvajanje skupnih evropskih politik. Ta ukrep se uporabi do višine
60.000.000 eurov, razlika do 130.000.000 eurov pa se zagotovi z dodatnim
zadolževanjem države.
(2) Ukrepi zmanjšanja pravic porabe se
pri vseh neposrednih uporabnikih določijo v enakem odstotku glede na pravice
porabe, iz katerih se financirajo blago in storitve (razen podkonto 402104 –
Material in oprema za vojsko), subvencije, transferi neprofitnim organizacijam
in ustanovam, drugi tekoči domači transferi, tekoči transferi v tujino in
investicijski odhodki ter investicijski transferi.
9. člen
(povečanje odhodkov in izdatkov proračuna)
(1) Obveznosti na:
1.    
postavkah na področju porabe 21 – Pokojninsko
varstvo;
2.    
postavkah na področju porabe 22 – Servisiranje
javnega dolga;
3.    
postavkah na področju porabe 24 – Prispevek v
proračun EU;
4.    
postavkah namenskih sredstev EU;
5.    
postavkah na področju porabe 23 –
Intervencijski programi in obveznosti,
ki
presegajo pravice porabe, zagotovljene na teh postavkah v proračunu, se na
podlagi odločitve vlade plačujejo tudi nad to višino.
(2) Sredstva za pokrivanje obveznosti
iz prejšnjega odstavka se zagotovijo:
1.    
iz večjih prihodkov proračuna od načrtovanih
oziroma
2.    
z dodatnim zadolževanjem države, če gre za
primere iz 1., 2. in 3. točke prejšnjega odstavka.
(3) Za znesek povečane realizacije
odhodkov proračuna iz prejšnjega odstavka se poveča finančni načrt pristojnega
neposrednega uporabnika in skupni obseg odhodkov proračuna, v primeru iz 2.
točke prejšnjega odstavka pa tudi s proračunom določen proračunski
primanjkljaj.
10. člen
(zaključek leta)
Zaradi tehnične izvršitve proračuna lahko
proračun kot blagajna javnega financiranja in neposredni uporabniki izplačujejo
sredstva za plačilo svojih obveznosti še prva dva delovna dneva v januarju
naslednjega leta.
3.2 Namenski prejemki in izdatki proračuna
11. člen
(namenski prihodki proračuna)
Namenski prihodki proračuna za leti 2010 in
2011 so poleg prihodkov, določenih v prvem stavku prvega odstavka 43. člena
ZJF, tudi:
1.    
predpristopne pomoči, popristopne pomoči in
sredstva za preneseno izvrševanje nalog, ki se uporabijo za namene, dogovorjene
med vlado in EK, in na način določen s predpisom ministra oziroma ministrice (v
nadaljnjem besedilu: minister), pristojnega za finance;
2.    
donacije finančnih mehanizmov se uporabijo za
namen in na način, kakor ga določi donator in v skladu s predpisom ministra,
pristojnega za finance;
3.    
prihodki obresti na sredstva predpristopnih
pomoči, popristopnih pomoči in donacij finančnih mehanizmov, se uporabijo za
namen in na način, kakor ga določi donator in v skladu s predpisom ministra,
pristojnega za finance;
4.    
prihodki od obremenitve s stavbno ali
služnostno pravico stvarnega premoženja države se uporabijo za nakup, graditev,
obnovo, investicijsko in tekoče vzdrževanje nepremičnin v lasti države;
5.    
prihodki letne dajatve za uporabo vozil v
cestnem prometu in prihodki koncesijske dajatve Luke Koper, d. d., ki pripadajo
proračunu Republike Slovenije, se uporabijo za izvedbo investicij in vzdrževanj
v javno železniško infrastrukturo;
6.    
prihodki posebnega prispevka iz 6. člena Zakona
o popotresni obnovi objektov in spodbujanju razvoja v Posočju (Uradni list RS,
št. 26/05 – uradno prečiščeno besedilo in 114/06 – ZUE; v nadaljnjem besedilu:
ZPOOSRP), ki se v skladu z vladnimi programi uporabijo za namene, določene v
navedenem zakonu;
7.    
prihodki po ZIOOZP, ki se uporabijo za namene,
določene v navedenem zakonu;
8.    
prihodki po ZSPOZ, ki se uporabijo za namene,
določene v navedenem zakonu;
9.    
prihodki vplačanih tiskovin, ki jih stranke v
upravnem postopku vplačajo pri upravnih enotah ter ministrstvih, pristojnih za
notranje oziroma zunanje zadeve, in ki jih upravne enote in ministrstvo,
pristojno za notranje oziroma zunanje zadeve, uporabijo za plačilo obveznosti
dobaviteljem zaračunljivih tiskovin;
10. 
prihodki, ki jih lastniki oziroma uporabniki
kmetijskih zemljišč po 95. členu Zakona o kmetijskih zemljiščih (Uradni list
RS, št. 55/03 – uradno prečiščeno besedilo) vplačujejo v proračun Republike
Slovenije, in ki se do višine pravic porabe, predvidenih v finančnem načrtu
ministrstva, pristojnega za kmetijstvo, v sprejetem proračunu uporabijo za
namene določene v navedenem zakonu;
11. 
prihodki po 162. členu Zakonu o vodah (Uradni
list RS, št. 67/02, 110/02 – ZGO-1, 2/04 – ZZdrl-A, 41/04 – ZVO-1 in 57/08), in
sicer:
- 
v letu 2010 del vodnega povračila do višine
19.319.036 eurov in plačila za pridobitev vodne pravice do višine 5.697.060
eurov, ki se pri ministrstvu, pristojnem za okolje, uporabijo za namene,
določene v navedenem zakonu,
- 
v letu 2011 del vodnega povračila do višine
19.319.036 eurov in plačila za pridobitev vodne pravice do višine 5.697.060
eurov, ki se pri ministrstvu, pristojnem za okolje, uporabijo za namene,
določene v navedenem zakonu;
12. 
prihodki po Zakonu o soobstoju gensko
spremenjenih rastlin z ostalimi kmetijskimi rastlinami (Uradni list RS, št.
41/09), ki se uporabijo za namene, določene v navedenem zakonu;
13. 
prihodki letne dajatve za uporabo vozil v
cestnem prometu in prihodki koncesijske dajatve Luke Koper, d. d., ki pripadajo
proračunu Republike Slovenije, se uporabijo za izvedbo investicij in vzdrževanj
v javno železniško infrastrukturo.
12. člen
(namenski prejemki proračuna)
Namenski prejemki v računu finančnih
terjatev in naložb so:
1.    
glavnice vrnjenih posojil, danih za sanacijo
podjetij in gospodarstva na podlagi 7. člena Zakona o uporabi sredstev,
pridobljenih iz naslova kupnine na podlagi Zakona o lastninskem preoblikovanju
podjetij (Uradni list RS, št. 45/95, 34/96, 60/99 – ZSRR, 22/00 – ZJS, 67/01 in
47/02). Ti prejemki se v letih 2010 in 2011, do višine pravic porabe,
predvidenih v finančnem načrtu ministrstva, pristojnega za gospodarstvo, v
sprejetem proračunu uporabijo za izdatke za enak namen kakor prvotno;
2.    
kupnine od prodaje kapitalskih naložb, ki se v
proračun za leto 2010 in za leto 2011 vplačajo na podlagi Zakona o uporabi
sredstev pridobljenih iz naslova kupnine na podlagi Zakona o lastninskem
preoblikovanju podjetij (Uradni list RS, št. 45/95, 34/96, 60/99 – ZSRR, 22/00
– ZJS, 67/01 in 47/02), in se uporabijo za namene, določene v navedenem zakonu.
3.3 Prerazporejanje pravic porabe
13. člen
(osnova za prerazporejanje pravic porabe)
Osnova za prerazporejanje pravic porabe je
zadnji sprejeti proračun za leto izvrševanja.
14. člen
(prerazporeditve pravic porabe, o katerih
odločajo neposredni uporabniki)
(1) Neposredni uporabnik lahko v
svojem finančnem načrtu samostojno in brez omejitev prerazporeja pravice porabe
v okviru istega podprograma.
(2) Ne glede na določbo prejšnjega
odstavka neposredni uporabnik ne sme samostojno izvajati prerazporeditev s
plačnih kontov integralnih postavk na druge podskupine kontov v svojem
finančnem načrtu, razen prerazporeditev med konti znotraj postavke, s postavk
slovenske udeležbe in s postavk namenskih sredstev EU.
14.a člen
(prerazporeditve pravic porabe, o katerih
odloča predlagatelj finančnih načrtov)
(1) Predlagatelj finančnih načrtov
lahko odloča o prerazporeditvah pravic porabe znotraj podprograma v okviru
finančnih načrtov neposrednih uporabnikov iz svoje pristojnosti.
(2) Ne glede na določbo prejšnjega
odstavka predlagatelj finančnega načrta ne sme samostojno odločati o
prerazporeditvah s plačnih kontov integralnih postavk na druge podskupine
kontov v finančnih načrtih neposrednih uporabnikov iz svoje pristojnosti, s
postavk slovenske udeležbe in s postavk namenskih sredstev EU.
15. člen
(prerazporeditve pravic porabe, o katerih
odloča organ upravljanja)
(1) O prerazporeditvah med postavkami
slovenske udeležbe in med postavkami namenskih sredstev EU na področju
kohezijske politike odloča organ upravljanja na predlog predlagatelja
finančnega načrta.
(2) Če neposredni uporabnik ne
porablja sredstev za izvajanje kohezijske politike skladno z načrtovano
dinamiko oziroma pri izvajanju ne dosega zastavljenih in dogovorjenih ciljev,
lahko organ upravljanja predlaga vladi, da odloči o prerazporeditvah pravic
porabe namenskih sredstev EU in pripadajočih pravic porabe slovenske udeležbe.
(3) Organ upravljanja izvaja
prerazporeditve pravic porabe na podlagi prvega odstavka tega člena brez
omejitev.
16. člen
(prerazporeditve o katerih odloča
ministrstvo, pristojno za finance)
(1) Ministrstvo, pristojno za finance,
lahko samostojno in brez omejitev po 14. členu tega zakona izvaja
prerazporeditve znotraj finančnega načrta tega ministrstva in organov v njegovi
sestavi, ki so potrebne za plačila obveznosti s področja porabe 22 –
Servisiranje javnega dolga.
(2) Če nastanejo stroški, ker
neposredni uporabnik v predpisanem roku ni obvestil ministrstva, pristojnega za
finance, o spremembi likvidnostnega načrta, izvaja ministrstvo, pristojno za
finance, prerazporeditve pravic porabe iz finančnega načrta pristojnega
neposrednega uporabnika na postavko obresti za domače zadolževanje pri
ministrstvu, pristojnem za finance. Prerazporeditev se v višini celotnih
stroškov izvede v breme pravic porabe za blago in storitve pri pristojnem
neposrednem uporabniku in v dogovoru z njim. Prerazporeditev se izvede v skladu
s predpisom ministra, pristojnega za finance, ki podrobneje uredi izvajanje
tega člena.
17. člen
(prerazporeditve pravic porabe, o katerih
odloča vlada)
(1) Vlada lahko odloča o
prerazporeditvah pravic porabe ne glede na omejitve iz 14. člena tega zakona:
1.    
na postavke slovenske udeležbe, med njimi in z
njih;
2.    
na postavke namenskih sredstev EU in med temi
postavkami;
3.    
na postavko 7608 – Tekoča proračunska rezerva
pri ministrstvu, pristojnem za finance, in sicer do obsega pravic porabe,
določenega v 42. členu ZJF;
4.    
na postavko 7640 – Rezerva Republike Slovenije
pri ministrstvu, pristojnem za finance, in sicer do obsega pravic porabe, določenega
v 48. členu ZJF;
5.    
na postavke s področja porabe 21 – Pokojninsko
varstvo;
6.    
na postavke s področja porabe 22 – Servisiranje
javnega dolga;
7.    
na postavke s področja porabe 24 – Prispevek v
proračun EU;
8.    
na postavke glavnega programa 2302 – Posebna
proračunska rezerva in programi pomoči v primerih nesreč, med njimi in z njih;
9.    
med postavkami za materialne stroške, kadar gre
za pokrivanje stroškov obratovanja in vzdrževanja poslovnih prostorov, če
stroške pokriva upravljavec prostorov, sredstva pa so zagotovljena v finančnem
načrtu uporabnika prostora;
10. 
med plačnimi postavkami, kadar se
prerazporejajo javni uslužbenci skupaj s kadrovsko kvoto in sredstvi za plačo.
(2) Vlada odloča o prerazporeditvah na
predlog ministrstva, pristojnega za finance, ki je pripravljen na predlog
predlagatelja finančnega načrta.
(3) Če gre za prerazporeditev na
postavke za kohezijsko politiko in s teh postavk po 1. in 2. točki prvega
odstavka tega člena, pripravi predlog za prerazporeditev organ upravljanja v
skladu s predpisi, ki urejajo postopke za izvajanje kohezijske politike in
sodelovanju s predlagateljem finančnega načrta ter ga predloži ministrstvu,
pristojnemu za finance, ta pa vladi.
(4) Kadar neposredni uporabnik izvaja
plačila v breme postavk namenskih sredstev EU, a ne zagotovi črpanja namenskih
sredstev EU, zaradi neupravičene porabe sredstev, mora o tem obvestiti
ministrstvo, pristojno za finance, in predlagati preknjižbo porabe v višini
sredstev, ki niso imela kritja v namenskih sredstvih EU. Preknjižba porabe se
mora izvršiti v okviru proračuna tekočega leta in v breme prostih pravic porabe
na postavkah, ki niso vezane na namenska sredstva EU. Ob neusklajenosti lahko
ministrstvo, pristojno za finance, omeji izvrševanje proračuna posameznemu
proračunskemu uporabniku.
3.4 Prevzemanje obveznosti in roki plačil v
breme proračuna
18. člen
(pravice porabe za izvajanje nacionalnih
programov in zakonov)
Pravice porabe za izvajanje nacionalnih
programov in zakonov, v katerih je opredeljen obseg sredstev za financiranje
posameznih izdatkov proračuna, se zagotavljajo v znesku, določenem s
proračunom, ne glede na znesek, ki je predviden z nacionalnim programom ali
posebnim zakonom.
19. člen
(največji dovoljeni obseg prevzetih
obveznosti v breme proračunov prihodnjih let)
(1) Neposredni uporabnik lahko v
tekočem letu za investicijske odhodke in investicijske transfere razpiše javno
naročilo za celotno vrednost projekta, ki je vključen v NRP, če so zanj
načrtovane pravice porabe na postavkah sprejetih proračunov.
(2) Neposredni uporabnik lahko v letu
2010 prevzame obveznosti za namene, za katere so zagotovljena sredstva v letu
2011 in ki zapadejo v plačilo v letu 2011, v višini 80% obsega pravic porabe na
podskupinah kontov znotraj podprograma, načrtovanih v proračunu za leto 2011, v
letu 2010 pa lahko sklene pogodbe za obveznosti, ki zapadejo v plačilo v letu
2012, do višine 60% obsega pravic porabe, za namene, ki so načrtovani v
proračunu za leto 2011 po podskupinah kontov znotraj podprograma. Neposredni
uporabnik lahko v letu 2011 prevzame obveznosti za namene, za katere so
načrtovane pravice porabe v letu 2011 in ki zapadejo v plačilo v letu 2012, v
višini 60% obsega pravic porabe na podskupinah kontov znotraj podprograma,
načrtovanih v proračunu za leto 2011, v letu 2011 pa lahko prevzame obveznosti,
ki zapadejo v plačilo v letu 2013, do višine 40% obsega pravic porabe, za
namene, ki so načrtovani v proračunu za leto 2011 po podskupinah kontov znotraj
podprograma.
(3) Najemne oziroma zakupne pogodbe,
razen pogodb iz 1. točke četrtega odstavka tega člena, so lahko sklenjene za
določen ali za nedoločen čas z odpovednim rokom, ki ne sme biti daljši od
šestih mesecev.
(4) Ne glede na določbi prvega in
drugega odstavka tega člena lahko neposredni uporabnik prevzema obveznosti za:
1.    
najemne oziroma zakupne pogodbe, če na podlagi
teh pogodb lastninska pravica preide oziroma lahko preide z najemodajalca na
najemnika, kar se šteje kot investicijski odhodek;
2.    
pogodbe za dobavo elektrike, telefona, vode,
komunalnih storitev in drugih storitev, potrebnih za operativno delovanje
neposrednih uporabnikov;
3.    
pogodbe za nabavo blaga in storitev, ki so
potrebni za izvajanje upravnih nalog v upravnih enotah (tiskovine in drugi
javni dokumenti);
4.    
pogodbe, s katerimi se dogovori plačilo
zapadlih in neporavnanih terjatev, če so nastale v preteklih letih iz naslova
opravljanja gospodarske javne službe;
5.    
pogodbe, ki se financirajo iz predpristopnih
pomoči, popristopnih pomoči, namenskih sredstev EU in sredstev drugih
donatorjev ter pripadajočih postavk slovenske udeležbe.
(5) Ne glede na prvi in drugi odstavek
tega člena prevzemanje obveznosti v letih 2010 do 2015 za temeljne razvojne
programe Slovenske vojske ureja poseben zakon.
(6) O prevzemanju obveznosti po
pogodbah o najemu iz 1. točke četrtega odstavka tega člena, ki jih sklepajo
neposredni uporabniki državnega proračuna pri katerih lastninska pravica preide
ali lahko preide z najemodajalca na najemnika, odloča vlada. Neposredni
uporabniki občinskih proračunov morajo pred prevzemom navedenih obveznosti
pridobiti soglasje ministrstva, pristojnega za finance.
20. člen
(največji dovoljeni obseg prevzetih
obveznosti po drugem odstavku 21. člena zakona, ki ureja financiranje občin)
Ne glede na drugi odstavek prejšnjega člena
lahko neposredni uporabnik v tekočem letu za prihodnje leto in leto, ki temu
sledi, izvede postopek javnega povabila in sklepa pogodbe za dodelitev sredstev
za sofinanciranje investicij v lokalno javno infrastrukturo in investicij
posebnega pomena za zadovoljevanje skupnih potreb in interesov prebivalcev
občine, ki so uvrščene v načrte razvojnih programov občinskih proračunov, v
višini sredstev določenih v drugem odstavku 21. člena oziroma v 39. členu
Zakona o financiranju občin (Uradni list RS, št. 123/06 in 57/08).
21. člen
(spremljanje in spremembe NRP)
(1) Neposredni uporabnik vodi evidenco
projektov in je v celoti odgovoren za njihovo izvedbo.
(2) Spremembe veljavnega NRP so
uvrstitev projektov v NRP in druge spremembe projektov, ki pomenijo odstopanje
od veljavnega NRP.
(3) Predlagatelj finančnega načrta
mora v 30 dneh po uveljavitvi proračuna uskladiti NRP s finančnim načrtom
neposrednega uporabnika.
(4) O spremembi vrednosti projekta nad
20% izhodiščne vrednosti in uvrstitvi projektov v veljavni NRP odloča vlada. O
spremembi vrednosti projekta vlada odloča na podlagi sprememnjene dokumentacije
predlagatelja. Spremembe morajo biti predhodno usklajene z ministrstvom,
pristojnim za finance.
(5) Ne glede na prejšnji odstavek,
vlada ne odloča o:
-      
spremembi vrednosti projektov nad 20%, kadar
veljavna vrednost in vrednost po predvideni spremembi posameznega projekta ne
presega 100.000 eurov;
-      
uvrstitvi posameznega projekta, katerega
zaključek financiranja se zaradi še ne zapadlih obveznosti iz predhodnega leta
prestavi v tekoče proračunsko leto.
(6) Projekti iz druge alineje
prejšnjega odstavka morajo biti uvrščeni v veljavni NRP v 30 dneh po
uveljavitvi proračuna.
(7) Ne glede na četrti odstavek tega
člena, odloča o uvrstitvi projektov v NRP na področju kohezijske politike, ki
se v NRP uvrščajo iz evidenčnih projektov, organ upravljanja, na predlog
predlagatelja finančnega načrta, po predhodni uskladitvi načrta financiranja z
ministrstvom, pristojnim za finance. Organ upravljanja odloča tudi o spremembah
veljavnega NRP za te projekte.
(8) O spremembah NRP, o katerih ne
odločata vlada in organ upravljanja, odloča neposredni uporabnik.
(9) Evidenčni projekti se v NRP
nadomestijo z novimi projekti na podlagi javnega razpisa za zbiranje predlogov
projektov ali operativnega ali drugega programa za področje, ki ga je potrdila
vlada. V breme evidenčnih projektov ni mogoče prevzemati obveznosti.
(10) Za sofinanciranje občinskih
projektov iz državnega proračuna v naslednjih letih morajo ministrstva objaviti
javne razpise za zbiranje vlog občin.
(11) Skupna vsota vseh proračunskih
virov za projekte v NRP, razen sredstev skupnih evropskih politik in donacij
finančnih mehanizmov, brez sredstev pripadajoče lastne udeležbe, v letu 2012 in
naslednjih letih pri posameznemu predlagatelju finančnega načrta ne sme
presegati 5% vrednosti sprejetega NRP posameznega leta.
(12) Spremembe proračunskih virov v
NRP v obdobju sprejetih proračunov se lahko v okviru finančnega načrta
predlagatelja izvršijo v obsegu skupnega zneska proračunskih sredstev, pri
čemer se smiselno upoštevajo določbe iz poglavja 3.3. tega zakona.
22. člen
(plačilni roki v breme državnega in
občinskih proračunov)
(1) Ne glede na določbe drugih zakonov
in predpisov so plačilni roki neposrednih in posrednih uporabnikov v breme
proračuna predpisani s tem zakonom. Za plačilo vseh obveznosti je plačilni rok
za neposredne uporabnike 30. dan, za posredne uporabnike pa največ 30 dni.
(2) Plačilni rok začne teči naslednji
dan po prejemu listine, ki je podlaga za izplačilo. Plačilni rok za izplačila,
o katerih se odloča v skladu z zakonom, ki ureja splošni upravni postopek, in
če drug zakon določa, da se nakazilo na račun stranke šteje, da je bilo
zahtevku za izplačilo v celoti ugodeno, začne teči naslednji dan po poteku
roka, ki je z zakonom določen za sprejem odločitve v upravnem postopku. Če
zadnji dan roka sovpada z dnem, ko je po zakonu dela prost dan oziroma v
plačilnem sistemu TARGET ni opredeljen kot plačilni dan, se za zadnji dan roka
šteje naslednji delavnik oziroma naslednji plačilni dan v sistemu TARGET.
(3) Ne glede na določbo prvega
odstavka tega člena so plačilni roki lahko krajši za plačila:
1.    
plač, drugih osebnih prejemkov in povračil
stroškov delavcev in funkcionarjev, zaposlenih pri neposrednih uporabnikih;
2.    
pravnomočnih sodnih ali dokončnih upravnih
odločb in poravnav;
3.    
pogodb v breme postavk namenskih sredstev EU in
postavk slovenske udeležbe;
4.    
s postavk predpristopnih in popristopnih pomoči
ter pripadajočih postavk slovenske udeležbe pri skupnem financiranju, razen če
EK določi drugače;
5.    
s postavk donacij finančnih mehanizmov in
pripadajočih postavk slovenske udeležbe pri transferih, razen če donator določi
drugače;
6.    
tekočih transferov, razen tekočih transferov v
tujino;
7.    
obveznosti diplomatskih predstavništev in
konzulatov Republike Slovenije v tujini, če je takšna poslovna praksa sprejemne
države;
8.    
zbirnega računa Slovenske izvozne in razvojne
banke, d.d., ki ga ta izstavi za plačilo obračunanega nadomestila bankam;
9.    
povezana s servisiranjem javnega dolga,
vključno z likvidnostnim zadolževanjem.
(4) Minister, pristojen za finance,
lahko določi krajši plačilni rok tudi v drugih primerih, kadar je to potrebno
za zagotovitev gospodarnega in učinkovitega razpolaganja s proračunskimi
sredstvi, da se tako prepreči gospodarska škoda, ki bi nastala, če se plačilo
ne bi izvršilo v krajših rokih.
(5) Plačilo investicijskih transferov
občinam in posrednim proračunskim uporabnikom je dovoljeno en dan pred dnevom
plačila občine ali posrednega proračunskega uporabnika izvajalcu, če občina ali
posredni proračunski uporabnik predloži popolno dokumentacijo za izplačilo iz
proračuna 25 dni pred dnevom plačila izvajalcu.
(6) Pri izplačilu drugih stroškov dela
(podjemne pogodbe, avtorske pogodbe in druga obdavčljiva izplačila) je plačilni
rok od 20 do največ 45 dni.
(7) Določbe tega člena, razen petega
odstavka, veljajo tudi za plačila v breme občinskih proračunov, razen če se
občina v pogodbi dogovori za krajše plačilne roke, ker doseže nižjo pogodbeno
ceno.
(8) Ne glede na določbe tega člena je
lahko z mednarodno pogodbo oziroma mednarodnim nepogodbenim aktom dogovorjen
plačilni rok do 90 dni.
23. člen
(predplačila)
(1) Ne glede na drugi odstavek 52.
člena ZJF so predplačila dovoljena:
1.    
na podlagi neposredne uporabe predpisov EU;
2.    
za namenska sredstva EU in sredstva slovenske
udeležbe do višine 20% vrednosti predvidenih izplačil teh sredstev in pod
pogojem, da je prejemnik oseba zasebnega ali javnega prava in je ustanovljena
in deluje kot društvo, zasebni ali javni zavod, zbornica, ki izvaja javna
pooblastila po zakonu, ki ureja socialno varstvo ali ustanova;
3.    
za plačilo:
- 
pogodbenih obveznosti, pri katerih je to
uveljavljeno s poslovnimi običaji (npr. šolnine, naročnine);
- 
pogodbenih obveznosti za projekte
medinstitucionalne pomoči tretjim državam, ki jih financira EU;
- 
akontacij stroškov za službena potovanja;
4.    
če tako določa donator.
(2) Pri predplačilih iz 1. in 2. točke
prejšnjega odstavka se mora neposredni uporabnik v pogodbi s prejemnikom
sredstev dogovoriti, da se prejemnik sredstev zavezuje prejeta sredstva, skupaj
z zamudnimi obrestmi, vrniti v proračun, če se naknadno ugotovi, da je bilo
izplačilo iz proračuna neupravičeno izvršeno. Šteje se, da je bilo izplačilo iz
proračuna neupravičeno izvršeno, če se v postopkih pred posredovanjem zahtevka
za plačilo Evropski komisiji ugotovi, da bi Evropska komisija zahtevek za
plačilo zavrnila, če Evropska komisija zahtevek za plačilo sredstev zavrne ali
če Evropska komisija izstavi zahtevek za vračilo.
(3) Če prejemnik sredstev iz prve in
druge točke prvega odstavka tega člena in prejšnjega odstavka ne upraviči
prejetega predplačila, se v obsegu danih predplačil znižajo pravice porabe na
integralnih postavkah v finančnem načrtu neposrednega uporabnika, ki se je o
predplačilu dogovoril.
(4) Ne glede na 2. točko prvega
odstavka tega člena predplačila nad 100.000 eurov ni mogoče dogovoriti brez
soglasja ministra, pristojnega za finance.
(5) Določbi 3. in 4. točke prvega
odstavka tega člena veljata tudi za plačila v breme občinskih proračunov.
24. člen
(pogoji za izdajo soglasja)
(1) Minister, pristojen za finance,
izda soglasje iz četrtega odstavka 23. člena tega zakona, če:
1.    
ima neposredni uporabnik v veljavnem proračunu
zagotovljene pravice porabe za ta namen,
2.    
je prejemnik predplačila izkazoval pozitivno
poslovanje v preteklem letu,
3.    
ima prejemnik sredstev poravnane davčne
obveznosti,
4.    
je bil prejemnik sredstev v preteklih treh
mesecih solventen.
(2) Listine, s katerimi se izkaže
izpolnjevanje pogojev, in način predložitve listin za namene iz prejšnjega
odstavka določi minister, pristojen za finance.
25. člen
(investicije in investicijsko vzdrževanje
stvarnega premoženja)
(1) Neposredni uporabnik lahko
nabavlja osnovna sredstva, naroča gradnje in izvaja investicijsko vzdrževanje
samo, če je to zajeto v načrtu pridobivanja nepremičnega in premičnega
premoženja iz 11. in 12. člena Zakona o stvarnem premoženju države, pokrajin in
občin (Uradni list RS, št. 14/07) oziroma v NRP. Načrt pridobivanja
nepremičnega in premičnega premoženja mora biti usklajen z NRP.
(2) Ne glede na določbo prejšnjega
odstavka lahko neposredni uporabnik nabavlja osnovna sredstva in izvaja
investicijsko vzdrževanje, če je ta izdatek nujen za nepredvidena popravila,
nabavo blaga ali izvedbo drugih storitev, ki so potrebne za zagotovitev
njegovega nemotenega delovanja.
(3) Skupni obseg pravic porabe, ki jih
neposredni uporabnik v letih 2010 in 2011 lahko uporabi skladno s prejšnjim
odstavkom, ne sme presegati 300 eurov na zaposlenega pri neposrednem uporabniku
na dan 31. decembra predhodnega leta.
3.5 Druge posebnosti izvrševanja proračuna
26. člen
(plačilo pravnomočnih sodnih in dokončnih upravnih
odločb in poravnav)
(1) Obveznosti na podlagi pravnomočnih
sodnih ali dokončnih upravnih odločb in poravnav se plačujejo v breme sredstev
neposrednega uporabnika, v katerega pristojnost spada zadeva, ki je predmet
odločbe ali poravnave ali v breme neposrednega uporabnika, ki ima v ta namen v
svojem finančnem načrtu zagotovljene pravice porabe. Če je med izvajanjem
proračuna izdana sodna ali upravna odločba oziroma sklenjena poravnava, ki
nalaga plačilo obveznosti, za katere v proračunu niso zagotovljene pravice
porabe, se za plačilo teh obveznosti lahko odpre nova proračunska vrstica, na
katero se v skladu s predpisanimi postopki prerazporedijo pravice porabe
neposrednega uporabnika.
(2) Ne glede na prejšnji odstavek se
obveznosti za pravnomočno priznano škodo, ki je nastala zaradi nepravilne ali
nezakonite sodne odločbe, plačujejo v breme sredstev državnega pravobranilstva,
ki ima v ta namen v svojem finančnem načrtu zagotovljene pravice porabe.
(3) Ne glede na prvi odstavek tega
člena se obveznosti iz naslova vračila zamudnih obresti od davka od prometa in
storitev v zvezi z odločbo Ustavnega sodišča RS, št. U-I-356/02 z dne
23. septembra 2004 (Uradni list RS, št. 109/04) plačujejo s podračuna
»Davek na dodano vrednost po obračunu« številka 01100-1008305527 in se
evidentirajo v breme prihodka 704000 – Davek na dodano vrednost po obračunu.
26.a člen
(financiranje ustanov)
Neposredni proračunski uporabnik lahko z
ustanovo, katere ustanoviteljica oziroma soustanoviteljica je Republika
Slovenija, na podlagi sprejetega programa dela, sklene neposredno pogodbo o
financiranju oziroma sofinanciranju delovanja in programa dela ustanove, če je
ustanova ustanovljena za opravljanje storitev splošnega pomena na področju
mednarodnega sodelovanja.
27. člen
(ureditev porabe sredstev skupnih
evropskih politik v Republiki Sloveniji)
Vlada lahko izda uredbe, s katerimi
podrobno uredi obveznosti državnih organov in prejemnikov proračunskih sredstev
v postopkih načrtovanja in porabe sredstev skupnih evropskih politik.
28. člen
(vračila namenskih sredstev EU)
(1) Neposredni proračunski uporabnik
državnega ali občinskega proračuna, ki je prejel namenska sredstva iz EU, mora
za vračilo neporabljenih ali neupravičeno porabljenih prejetih namenskih
sredstev iz EU zagotoviti pravice porabe v okviru svojega finančnega načrta.
(2) Na zahtevo pristojnega organa,
določenega s predpisi Skupnosti, neposredni proračunski uporabnik državnega ali
občinskega proračuna, ki je prejel namenska sredstva iz EU, izvede vračilo na
podračun v okviru enotnega zakladniškega računa države.
(3) Na zahtevo pristojnega organa EU
izvede vračilo iz podračuna enotnega zakladniškega računa države v podračun EU,
pristojni organ, določen skladno s predpisi Skupnosti.
3.6. Proračunski skladi
29. člen
(vrste proračunskih skladov)
(1) Proračunski skladi v letih 2010 in 2011
so:
1.    
podračun proračunske rezerve, ustanovljen na
podlagi ZJF;
2.    
podračun, ustanovljen na podlagi Zakona o
investicijah v javne zdravstvene zavode, katerih ustanovitelj je Republika
Slovenije za obdobje 1994–2011 (Uradni list RS, št. 19/94, 28/00, 111/01 in
76/08), in
3.    
podračun, ustanovljen po Zakonu o dodatni
koncesijski dajatvi od prejemkov, izplačanih za občasna in začasna dela
študentov in dijakov (Uradni list RS, št. 24/07 – uradno prečiščeno besedilo).
(2) Sredstva proračunske rezerve v letu
2010 se uporabljajo tudi za programe za odpravo posledic v skladu z Zakonom o
odpravi posledic naravnih nesreč (Uradni list RS, št. 114/05 – uradno
prečiščeno besedilo, 90/07 in 102/07), in sicer za:
1.    
program odprave posledic neurja s točo iz
julija in avgusta 2005;
2.    
program odprave posledic neurja s točo iz
junija 2006.
4. POSEBNOSTI UPRAVLJANJA IN PRODAJE FINANČNEGA
PREMOŽENJA DRŽAVE
30. člen
(odpis dolgov do Republike Slovenije po
ZJF)
(1) Če so izpolnjeni pogoji iz
tretjega odstavka 77. člena ZJF, je dovoljeno odpisati dolgove, ki jih imajo
dolžniki do Republike Slovenije, in sicer največ do skupne višine 1.000.000
eurov v posameznem letu.
(2) V obseg sredstev iz prejšnjega
odstavka se štejejo vsi dolgovi, ki jih imajo dolžniki do Republike Slovenije
in se kot taki vodijo v poslovnih knjigah pri neposrednih ali posrednih
proračunskih uporabnikih.
(3) Obseg sredstev se v primerih, ko
dolg do posameznega dolžnika neposrednega ali posrednega uporabnika proračuna
ne presega stroškov pošiljanja priporočenega pisma, v poslovnih knjigah
evidentira kot izravnava in se v kvoto iz prvega odstavka tega člena ne všteva.
31. člen
(izjema od obveznosti izterjave)
Postopkov izterjave za zneske, ki brez
obresti ne presegajo 100 eurov, ni potrebno izvesti za namenska sredstva EU in
sredstva slovenske udeležbe, kadar predpisi Skupnosti, ki se uporabljajo
neposredno, to omogočajo.
32. člen
(posebnosti razpolaganja z državnim
finančnim premoženjem)
(1) Ne glede na določbe ZJF v letni
program prodaje finančnega premoženja za proračunski obdobji 2010 in 2011 ni
treba vključiti kapitalskih naložb, katerih knjigovodska vrednost ne presega
25.000 eurov.
(2) O prodaji in drugih oblikah
razpolaganja s premoženjem države iz prejšnjega odstavka vlada poroča Državnemu
zboru Republike Slovenije v poročilu po zaključku posameznega koledarskega
leta.
5. OBSEG ZADOLŽEVANJA IN POROŠTEV DRŽAVE TER JAVNEGA
SEKTORJA IN PREVZEM DOLGA
33. člen
(obseg zadolževanja države za leti 2010 in
2011)
(1) Za kritje presežkov odhodkov nad
prihodki v bilanci prihodkov in odhodkov, presežkov izdatkov nad prejemki v
računu finančnih terjatev in naložb ter odplačilo dolgov v računu financiranja
se država za proračun leta 2010 lahko zadolži do višine 3.621.773.371 eurov.
(2) Za kritje presežkov odhodkov nad
prihodki v bilanci prihodkov in odhodkov, presežkov izdatkov nad prejemki v
računu finančnih terjatev in naložb ter odplačilo dolgov v računu financiranja
se država za proračun leta 2011 lahko zadolži do višine 2.592.728.991 eurov.
(3) Ne glede na določbe 84. člena ZJF
lahko minister, pristojen za finance, za odločanje o sklepanju poslov na trgu
vrednostnih papirjev, v zvezi z zadolževanjem države in upravljanjem njenih
dolgov v okviru instrumentov zadolževanja, rokov in višine zadolžitev,
določenih v letnem programu financiranja proračuna, ki ga sprejme vlada, pisno
pooblasti drugo osebo.
(4) V obseg zadolževanja države iz
prvega in drugega odstavka tega člena se ne štejejo:
1.    
izdaja obveznic po ZIOOZP;
2.    
izdaja obveznic po ZSPOZ;
3.    
zadolževanje države za potrebe upravljanja
njenih dolgov;
4.    
prevzem dolga.
(5) Ne glede na določbe prvega,
drugega in četrtega odstavka tega člena se lahko država v letih 2010 in 2011
dodatno zadolži za potrebe izvrševanja proračuna, in sicer v vsakem letu največ
do višine 62.593.891 eurov. Vlada odloča o povečanem zadolževanju in mora o
povečanem zadolževanju obvestiti Državni zbor Republike Slovenije.
34. člen
(likvidnostno zadolževanje sistema
enotnega zakladniškega računa države)
(1) Za učinkovito upravljanje
likvidnosti sistema enotnega zakladniškega računa države se lahko ministrstvo,
pristojno za finance, likvidnostno zadolžuje zunaj tega sistema v svojem imenu
in za račun pravne osebe, vključene v ta sistem.
(2) Likvidnostno zadolževanje sistema
enotnega zakladniškega računa države poteka prek zakladniškega podračuna
države.
(3) Obseg zadolžitve iz prejšnjega
odstavka na dan 31. decembra se šteje kot zadolževanje pravne osebe, ki je
vključena v sistem enotnega zakladniškega računa države in ima na ta dan
izkazan dolg do zakladniškega podračuna države.
35. člen
(obseg poroštev države za leti 2010 in 2011)
(1) Obseg novih poroštev države,
izdanih na podlagi zakonov o poroštvih za kreditne obveznosti domačih pravnih
oseb, v letu 2010 ne sme preseči skupne višine glavnic 2.450.000.000 eurov.
(2) Obseg novih poroštev države,
izdanih na podlagi zakonov o poroštvih za kreditne obveznosti domačih pravnih
oseb, v letu 2011 ne sme preseči skupne višine glavnic 2.000.000.000 eurov.
(3) Poroštva, dana za obveznice ali
posojila, ki so najeta za odplačilo obstoječih obveznosti, zavarovanih z
državnim poroštvom, se ne štejejo v obseg poroštev po tem zakonu.
36. člen
(pravice porabe za plačilo dolgov in
poroštev države)
Poroštva se plačajo v breme finančnega
načrta ministrstva, pristojnega za finance. Pravice porabe za plačilo tistih
poroštev, ki niso načrtovana na postavkah ministrstva, pristojnega za finance,
se takoj prerazporedijo iz finančnega načrta neposrednega uporabnika, v
katerega delovno področje spada dejavnost, ki jo opravlja dolžnik, za katerega
je bilo poroštvo izdano.
37. člen
(obseg zadolževanja in poroštev pravnih
oseb javnega sektorja v letih 2010 in 2011)
(1) Pravne osebe javnega sektorja se v
letu 2010 lahko zadolžijo in izdajo poroštva drugim fizičnim in pravnim osebam
do skupne višine 2.000.000.000 eurov.
(2) Pravne osebe javnega sektorja se
lahko v letu 2011 zadolžijo in izdajo poroštva drugim fizičnim in pravnim
osebam do skupne višine 1.200.000.000 eurov.
(3) Zadolževanje iz prvega in drugega
odstavka tega člena predstavlja razliko med vsemi črpanji in odplačili glavnic
zadolžitev v koledarskem letu.
38. člen
(največji možni obseg iz naslova
zavarovanj pred različnim tveganjem pri mednarodnih gospodarskih poslih in
poroštvena kvota za zadolževanje Slovenske izvozne in razvojne banke, d.d.)
(1) Skladno s 5. in 8. členom Zakona o
zavarovanju in financiranju mednarodnih gospodarskih poslov (Uradni list RS,
št. 2/04 in 56/08 – ZSIRB; v nadaljnjem besedilu ZZFMGP) se za leto 2010
določi:
1.    
največji možni obseg obveznosti družbe iz
naslova zavarovanj pred nekomercialnim in srednjeročnim komercialnim tveganjem
ter kratkoročnim komercialnim tveganjem, ki se ne tržijo, v višini
2.500.000.000 eurov;
2.    
največji skupni obseg izvoznih poslov,
zavarovanih pred tveganjem sprememb vrednosti valut, v višini 400.000.000
eurov, in
3.    
obseg poroštev, ki predstavlja skupno višino
glavnic posojil in izdanih vrednostnih papirjev, za katere bo dala Republika
Slovenija poroštva, v višini 800.000.000 eurov.
(2) Skladno s 5. in 8. členom ZZFMGP
se za leto 2011 določi:
1.    
največji možni obseg obveznosti družbe iz
naslova zavarovanj pred nekomercialnim in srednjeročnim komercialnim tveganjem
ter kratkoročnim komercialnim tveganjem, ki se ne tržijo, v višini
2.000.000.000 eurov;
2.    
največji skupni obseg izvoznih poslov,
zavarovanih pred tveganjem sprememb vrednosti valut, v višini 300.000.000 eurov,
in
3.    
obseg poroštev, ki predstavlja skupno višino
glavnic posojil in izdanih vrednostnih papirjev, za katere bo dala Republika
Slovenija poroštva, v višini 900.000.000 eurov.
(3) Poroštvena kvota iz prvega in
drugega odstavka tega člena se ne všteva v kvoto iz 33. člena tega zakona.
6. VIŠINA POVPREČNINE
39. člen
(povprečnina)
(1) Če vlada z reprezentativnimi
združenji občin ne doseže dogovora iz prvega odstavka 11. člena Zakona o
financiranju občin (Uradni list RS, št. 123/06 in 57/08), se v predlog proračuna
vključi povprečnina, ki jo določi vlada. Vlada pri določitvi povprečnine
upošteva stroške za financiranje na novo z zakonom določenih nalog, ki jih bodo
občine začele opravljati v naslednjem proračunskem letu, in izračun
ministrstva, pristojnega za finance, v katerem upošteva inflacijo in stroške
nalog, ki so jih občine že opravljale na podlagi zakonov, pred letom za
katerega se določa povprečnina.
(2) Povprečnina, določena v skladu s
prejšnjim odstavkom znaša:
-      
za proračunsko leto 2010: 550,00 eura in
-      
za proračunsko leto 2011: 564,30 eura.
39.a člen
(prevzemanje obveznosti za investicije v
gospodarsko javno infrastrukturo)
(1) Zaradi prenehanja računovodskega
izkazovanja sredstev v upravljanju na področju gospodarskih javnih služb,
občini, ki prenese gospodarsko infrastrukturo v svoje poslovne knjige, ne glede
na šesti odstavek 10.a člena Zakona o financiranju občin (Uradni list RS, št.
123/06, 101/07 – odločba US in 57/08, v nadaljnjem besedilu: ZFO-1), ni
potrebno pridobiti soglasja ministra, pristojnega za finance, pred
zadolžitvijo, ki je posledica prevzema obveznosti za posojila, ki so bila v
javnih podjetjih najeta za investicije v navedeno infrastrukturo.
(2) Za obseg zadolževanja iz prejšnjega
odstavka lahko občina prekorači največji obseg možnega zadolževanja občine iz
10.b člena ZFO-1.
7. RAZPOLAGANJE S SREDSTVI ZA PLAČE
40. člen
(razpolaganje s sredstvi za plače)
Neposredni uporabniki morajo izvajati
politiko zaposlovanja, napredovanja in nagrajevanja zaposlenih tako, da s
prevzemanjem obveznosti ne ustvarjajo primanjkljajev na postavkah, ki vsebujejo
plačne konte.
8. USKLAJEVANJE POGODBENIH OBVEZNOSTI
41. člen
(prepoved valorizacije denarnih obveznosti
v pogodbah, ki jih za obdobje do enega leta sklepajo pravne osebe javnega
sektorja po ZJF)
(1) Denarne obveznosti v pogodbah, ki
jih za obdobje do vključno enega leta sklepajo neposredni in posredni
uporabniki državnega proračuna in občinskih proračunov ter javni gospodarski
zavodi in javna podjetja, katerih ustanovitelj je država ali občina, morajo
biti izražene v nominalnem znesku brez valorizacijske klavzule.
(2) Denarne obveznosti v pogodbah, ki
jih subjekti iz prejšnjega odstavka sklepajo za daljše obdobje od enega leta,
se lahko valorizirajo na način in do višine določene s Pravilnikom o načinih
valorizacije denarnih obveznosti, ki jih v večletnih pogodbah dogovarjajo
pravne osebe javnega sektorja (Uradni list RS, št. 1/04).
9. POSEBNE DOLOČBE
42. člen
(sestava proračuna po razvojnih politikah)
Vlada skupaj s predlogoma proračunov in
drugimi dokumenti iz 13. in 14. člena ZJF, predloži Državnemu zboru v
seznanitev tudi splošni in posebni del proračuna ter načrt razvojnih programov,
prikazan po razvojnih politikah.
43. člen
(višina prispevka za programe RTV
Slovenija)
(1) Mesečni prispevek se plačuje RTV
Slovenija v naslednji višini:
1.    
za zasebno rabo:
a)   
zavezanci – fizične osebe plačujejo za vse
televizijske in radijske sprejemnike ter druge naprave, ki omogočajo sprejem
radijskih oziroma televizijskih programov, ki jih uporabljajo osebno ali skupaj
s člani družine, 12 eurov;
b)   
če ima zavezanec za zasebno rabo le enega ali
več radijskih sprejemnikov, nima pa drugih naprav, ki bi mu omogočale sprejem
televizijskih programov, plačuje 3,55 eura;
c)   
prispevek v višini iz prejšnjih dveh točk velja
tudi za pravne osebe, državne organe, organe samoupravnih lokalnih skupnosti in
samostojne podjetnike posameznike, vendar za vsak sprejemnik, če je sprejemnik
namenjen izključno osebni rabi zaposlenih ali samostojnega podjetnika
posameznika;
2.    
za javno rabo:
a)   
pravne osebe in samostojni podjetniki
posamezniki, ki imajo sprejemnike v svojih poslovnih prostorih, kot so:
gostinski lokali, hoteli, turistična naselja, trgovine, restavracije in
podobno, in so namenjeni javni uporabi, plačujejo v primeru ene poslovne enote,
v kateri so taki sprejemniki, pavšalni mesečni prispevek v višini 34,00 eura, v
primeru večjega števila takih poslovnih enot pa za vsako prispevek, zmanjšan za
30%;
b)   
če ima poslovna enota iz prejšnje alineje samo
radijske sprejemnike, nima pa drugih naprav, ki bi omogočale sprejem
televizijskih programov, znaša pavšalni mesečni prispevek 12,74 eura;
c)   
hoteli in druga turistična podjetja plačujejo
za prvih 10 televizijskih sprejemnikov oziroma naprav, ki omogočajo sprejem
televizijskega programa v hotelskih sobah, pavšalni mesečni prispevek v znesku
51,00 eura, za vsak nadaljnji tovrstni sprejemnik pa 2,53 eura. Če hotelsko
podjetje v posameznem mesecu ne doseže 60% zasedenosti kapacitet ali če
obratuje sezonsko, je upravičeno do olajšave v višini 50% mesečnega zneska
prispevka za te mesece.
44. člen
(posebni računi z ničelnim stanjem)
Neposredni in
posredni uporabniki državnega in občinskih proračunov imajo lahko, do nove
sistemske ureditve, na način, ki je določen s predpisom ministra, pristojnega
za finance, pri izbranih poslovnih bankah odprte posebne račune z ničelnim
stanjem, prek katerih opravljajo dvige gotovine.

Zakon o izvrševanju proračunov Republike
Slovenije za leti 2010 in 2011 – ZIPRS1011 (Uradni list RS, št. 99/09)
vsebuje naslednje prehodne in končne določbe:
»10. PREHODNE IN KONČNE DOLOČBE
45. člen
(prenehanje
veljavnosti zakona)
(1) Z dnem uporabe tega zakona preneha
veljati Zakon o izvrševanju proračunov Republike Slovenije za leti 2008 in 2009
(Uradni list RS, št. 114/07, 58/08, 58/08 – ZZdrS-E, 109/08 ZJF-D, 26/09, 31/09
– popr. in 59/09).
(2) Do izdaje predpisa iz 1., 2. in 3.
točke 11. člena tega zakona in drugega odstavka 16. člena tega zakona se
uporablja Pravilnik o postopkih za izvrševanje proračuna Republike Slovenije
(Uradni list RS, št. 50/07 in 61/08), razen 133. člena.
(3) Ne glede na 27. člen tega zakona
se še naprej uporablja Uredba o izvajanju postopkov pri porabi sredstev
evropske kohezijske politike v Republiki Sloveniji v programskem obdobju
2007–2013 (Uradni list RS, št. 41/07).
46. člen
(uveljavitev
zakona)
Ta zakon začne
veljati naslednji dan po objavi v Uradnem listu Republike Slovenije, uporablja
pa se od 1. januarja 2010.«.

Zakon o spremembah in dopolnitvah Zakona o
izvrševanju proračunov Republike Slovenije za leti 2010 in 2011 – ZIPRS1011-A (Uradni list RS, št. 29/10)
spreminja 45. člen zakona tako, da se glasi:
»45. člen
(prenehanje
veljavnosti zakona)
(1) Z dnem uporabe tega zakona preneha
veljati Zakon o izvrševanju proračunov Republike Slovenije za leti 2008 in 2009
(Uradni list RS, št. 114/07, 58/08, 58/08 – ZZdrS-E, 109/08 ZJF-D, 26/09, 31/09
– popr. in 59/09).
(2) Do
izdaje predpisa iz 1., 2. in 3. točke 11. člena tega zakona in drugega odstavka
16. člena tega zakona se uporablja Pravilnik o postopkih za izvrševanje
proračuna Republike Slovenije (Uradni list RS, št. 50/07 in 61/08), razen 133.
člena.«;
ter vsebuje naslednjo končno določbo:
»KONČNA DOLOČBA
9. člen
Ta zakon začne
veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah Zakona o
izvrševanju proračunov Republike Slovenije za leti 2010 in 2011 – ZIPRS1011-B (Uradni list RS, št. 56/10)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o izvrševanju proračunov Republike Slovenije za leti 2011 in
2012 – ZIPRS1112 (Uradni list RS, št. 96/10)
vsebuje naslednjo končno določbo:
»48. člen
(uveljavitev zakona)
Ta zakon začne veljati 1. januarja 2011.«.