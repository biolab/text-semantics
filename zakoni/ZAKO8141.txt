I. poglavje: SPLOŠNE DOLOČBE
1. oddelek: Uvodne določbe
1. člen
(vsebina zakona)
Ta zakon določa pravila delovanja trga z električno energijo,
proizvodnje, prenosa, distribucije, shranjevanja in dobave električne energije,
pravice in varstvo končnih odjemalcev, načine in oblike izvajanja gospodarskih
javnih služb na področju prenosa in distribucije električne energije in trga z
električno energijo, načela in ukrepe za doseganje zanesljive oskrbe z
električno energijo ter ureja ukrepe za preprečevanje energetske revščine in
druga vprašanja oskrbe z električno energijo.
2. člen
(prenos in izvrševanje predpisov Evropske unije)
(1) S tem zakonom se v pravni red Republike Slovenije prenaša
Direktiva (EU) 2019/944 Evropskega parlamenta in Sveta z dne 5. junija
2019 o skupnih pravilih notranjega trga električne energije in spremembi
Direktive 2012/27/EU (UL L št. 158 z dne 14. 6. 2019, str. 125;
v nadaljnjem besedilu: Direktiva 2019/944/EU).
(2) S tem zakonom se v pravni red Republike Slovenije prenaša
tudi prvi pododstavek 5. odstavka 15. člena in Priloga XII k Direktivi
2012/27/EU Evropskega parlamenta in Sveta z dne 25. oktobra 2012 o
energetski učinkovitosti, spremembi direktiv 2009/125/ES in 2010/30/EU ter
razveljavitvi direktiv 2004/8/ES in 2006/32/ES (UL L št. 315 z dne
14. 11. 2012, str. 82), kot je bila nazadnje spremenjena z Direktivo
2019/944/EU (v nadaljnjem besedilu: Direktiva 2012/27/EU).
(3) Ta zakon ureja način izvajanja:
-       
Uredbe (EU) 2019/941 Evropskega parlamenta in Sveta z dne 5. junija
2019 o pripravljenosti na tveganja v sektorju električne energije in
razveljavitvi Direktive 2005/89/ES (UL L št. 158 z dne 14. 6. 2019,
str. 1; v nadaljnjem besedilu: Uredba 2019/941/EU);
-       
Uredbe (EU) 2019/943 Evropskega parlamenta in Sveta z dne 5. junija
2019 o notranjem trgu električne energije (UL L št. 158 z dne 14. 6.
2019, str. 54; v nadaljnjem besedilu: Uredba 2019/943/EU);
-       
Uredbe (EU) 2018/1999 Evropskega parlamenta in Sveta z dne
11. decembra 2018 o upravljanju energetske unije in podnebnih ukrepov,
spremembi uredb (ES) št. 663/2009 in (ES) št. 715/2009 Evropskega
parlamenta in Sveta, direktiv 94/22/ES, 98/70/ES, 2009/31/ES, 2009/73/ES,
2010/31/EU, 2012/27/EU in 2013/30/EU Evropskega parlamenta in Sveta, direktiv
Sveta 2009/119/ES in (EU) 2015/652 ter razveljavitvi Uredbe (EU)
št. 525/2013 Evropskega parlamenta in Sveta (UL L št. 328 z dne
21. 12. 2018, str. 1; v nadaljnjem besedilu: Uredba 2018/1999/EU).
3. člen
(namen zakona)
Namen zakona je zagotoviti konkurenčno, varno, zanesljivo in
dostopno oskrbo z električno energijo ob upoštevanju načel trajnostnega razvoja
ter vzpostaviti celovite konkurenčne, prožne, pravične in pregledne trge
električne energije.
4. člen
(pomen izrazov)
Izrazi, uporabljeni v tem zakonu, pomenijo:
1.     
»ACER« je Agencija za sodelovanje energetskih regulatorjev, kot je
urejena v Uredbi (EU) 2019/942 z dne 5. junija 2019 o ustanovitvi Agencije
Evropske unije za sodelovanje energetskih regulatorjev (prenovitev) (UL L
št. 158 z dne 14. 6. 2019, str. 22);
2.     
»agencija« je Agencija za energijo, ki je v skladu z zakonom
ustanovljena kot nacionalni regulativni organ Republike Slovenije na področju
trga z energijo;
3.     
»agregator« pomeni udeleženca na trgu, ki je dejaven na področju
agregiranja;
4.     
»agregiranje« pomeni dejavnost, ki jo opravlja fizična ali pravna oseba,
ki povezuje odjem ali proizvodnjo električne energije več uporabnikov sistema,
z namenom prodaje, nakupa ali dražbe na katerem koli trgu električne energije;
5.     
»aktivni odjemalec« pomeni končnega odjemalca ali skupino končnih
odjemalcev, ki delujejo skupaj, ki porablja ali shranjuje električno energijo,
proizvedeno na njegovih lokacijah znotraj omejenih območij ali na drugih
lokacijah, ali ki prodaja energijo, ki jo sam proizvede, ali sodeluje v
programih prožnosti ali programih energetske učinkovitosti, če te dejavnosti
niso njegova osnovna gospodarska ali poklicna dejavnost;
6.     
»bilančna pogodba« pomeni pravni posel, s katerim pravna ali fizična
oseba z operaterjem trga za električno energijo uredi dobavo izravnalne
energije in finančno poravnavo odstopanj v primeru neizravnane bilance, s čimer
se pravna ali fizična oseba uvrsti v bilančno shemo in pridobi status člana
bilančne sheme;
7.     
»bilančni obračunski interval« pomeni bilančni obračunski interval, kot
je opredeljen v 15. točki 2. člena Uredbe 2019/943/EU;
8.     
»bilančno odgovorni akter« pomeni bilančno odgovornega akterja, kot je
opredeljen v 14. točki 2. člena Uredbe 2019/943/EU;
9.     
»center za podpore« pomeni center za podpore iz zakona, ki ureja
spodbujanje obnovljivih virov energije;
10.  
»certifikat« pomeni odločbo, s katero agencija certificira sistemskega
operaterja;
11.  
»distribucija« pomeni transport električne energije po distribucijskem
sistemu in ne vključuje dobave;
12.  
»distribucijski operater« pomeni pravno ali fizično osebo, ki izvaja
dejavnost distribucijskega operaterja električne energije ter je odgovorna za
obratovanje, zagotavljanje vzdrževanja in za razvoj distribucijskega sistema na
območju v njegovi pristojnosti, za medsebojne povezave z drugimi sistemi in za
zagotavljanje dolgoročne zmogljivosti sistema za zadovoljitev razumnih potreb
po distribuciji električne energije;
13.  
»dobava« pomeni prodajo, vključno z nadaljnjo prodajo, električne
energije odjemalcem;
14.  
»dobavitelj« pomeni pravno ali fizično osebo, ki opravlja dejavnost
dobave, in ne pomeni proizvajalca, razen če se proizvajalec uvrsti v bilančno
shemo in pridobi status člana bilančne sheme;
15.  
»dolgoročno načrtovanje« pomeni dolgoročno načrtovanje potrebnih naložb
v proizvodnjo ter prenosne in distribucijske zmogljivosti za zadostitev
povpraševanja sistema po električni energiji in zagotovitev zanesljive oskrbe
odjemalcev;
16.  
»elektroenergetsko podjetje« pomeni pravno ali fizično osebo, ki opravlja
vsaj eno od dejavnosti proizvodnje, trgovanja, prenosa, distribucije,
agregiranja, prilagajanja odjema, shranjevanje energije, dejavnost operaterja
trga z električno energijo, elektrooperaterja, dobave ali nakupa električne
energije ter je odgovorna za komercialne, tehnične ali vzdrževalne naloge,
povezane s temi dejavnostmi, in ne vključuje končnih odjemalcev;
17.  
»elektrooperater« pomeni sistemskega operaterja ali distribucijskega
operaterja;
18.  
»energetska skupnost državljanov« pomeni pravno osebo:
a)   
ki temelji na prostovoljnem in odprtem sodelovanju ter ki jo dejansko
nadzorujejo člani ali družbeniki, ki so fizične osebe, lokalni organi, vključno
z občinami, ali mala podjetja;
b)   
katere primarni namen je zagotoviti okoljske, gospodarske ali družbene
koristi skupnosti za svoje člane ali družbenike ali za lokalna območja, na
katerih obratuje, in ne ustvarjati finančne dobičke, ter
c)   
ki lahko sodeluje pri proizvodnji, vključno s proizvodnjo iz obnovljivih
virov, dobavi električne energije, porabi, agregiranju, shranjevanju energije,
storitvah energetske učinkovitosti ali zagotavljanju storitev polnjenja
električnih avtomobilov, ali pa svojim članom ali družbenikom zagotavlja druge
energetske storitve;
19.  
»energetska učinkovitost« pomeni razmerje med doseženim učinkom, storitvijo,
blagom ali energijo glede na dovedeno energijo;
20.  
»energija iz obnovljivih virov« pomeni energijo iz obnovljivih
nefosilnih virov, namreč vetrno, sončno (sončni toplotni in sončni
fotovoltaični viri) in geotermalno energijo, energijo okolice, energijo
plimovanja, valovanja in drugo energijo morja, vodno energijo, ter iz biomase,
deponijskega plina, plina, pridobljenega z napravami za čiščenje odplak, in
bioplina;
21.  
»enotna vstopna točka nacionalnega podatkovnega vozlišča« je enoten
informacijski sistem za dostop do merilnih in obračunskih podatkov uporabnikov
v Republiki Sloveniji, do katerega lahko dostopajo uporabniki, pooblaščene
tretje osebe in druge osebe, ki imajo dostop do podatkov po določbah tega
zakona;
22.  
»gospodinjski odjemalec« pomeni odjemalca, ki kupuje električno energijo
za lastno rabo v gospodinjstvu, in ne vključuje trgovskih ali poklicnih
dejavnosti;
23.  
»horizontalno integrirano podjetje« pomeni podjetje, ki izvaja vsaj eno
od dejavnosti proizvodnje za prodajo, prenosa, distribucije, elektrooperaterja,
dejavnost operaterja trga z električno energijo ali dobave električne energije
in neko drugo neelektroenergetsko dejavnost;
24.  
»informacije na računu« pomeni vse informacije na računih končnih
odjemalcev, razen zahtevka za plačilo;
25.  
»integrirano elektroenergetsko podjetje« pomeni vertikalno ali
horizontalno integrirano podjetje;
26.  
»interkonektor« pomeni naprave in opremo za povezavo elektroenergetskih
sistemov;
27.  
»interoperabilnost« pomeni zmožnost dveh ali več energetskih ali
komunikacijskih omrežij, sistemov, naprav, aplikacij ali sestavnih delov, da v
zvezi z naprednim merjenjem porabe delujejo v medsebojni povezavi, si
izmenjujejo informacije in jih uporabljajo za opravljanje zahtevanih funkcij;
28.  
»izravnalna energija« pomeni izravnalno energijo, kot je opredeljena v
11. točki 2. člena Uredbe (EU) 2019/943;
29.  
»izravnalni trg« pomeni organizirani trg izravnalne moči in energije;
30.  
»izravnava« pomeni izravnavo, kot je opredeljena v 13. točki
2. člena Uredbe 2019/943/EU;
31.  
»izvedeni finančni instrument za trgovanje z električno energijo« pomeni
finančni instrument, opredeljen v 5., 6. ali 7. točki drugega odstavka
7. člena Zakona o trgu finančnih instrumentov (Uradni list RS,
št. 77/18, 17/19 – popr., 66/19 in 123/21), če se nanaša na električno
energijo;
32.  
»končni odjemalec« pomeni fizično ali pravno osebo, ki kupuje električno
energijo za lastno rabo;
33.  
»mali poslovni odjemalec« je odjemalec na nizki napetosti, ki ni
gospodinjski odjemalec in ima priključno moč enako ali manjšo od 43 kW;
34.  
»malo podjetje« pomeni podjetje, ki ima manj kot 50 zaposlenih in
ima letni promet oziroma letno bilančno vsoto, ki ne presega 10 milijonov
eurov;
35.  
»mikropodjetje« pomeni podjetje, ki ima manj kot 10 zaposlenih in
ima letni promet oziroma letno bilančno vsoto, ki ne presega 2 milijonov eurov;
36.  
»merilna točka« je administrativna entiteta, v kateri se merijo ali
izračunavajo produkti energije in moči, ki ima lahko enolično opredeljeno
bilančno pripadnost, na podlagi katere se izvajata proces menjave dobavitelja
oziroma agregatorja in obračun omrežnine in prispevkov za prevzemno-predajno
mesto ter za katero so opredeljeni ostali komercialni poslovni procesi;
37.  
»nadzor« pomeni pravice, pogodbe ali druga sredstva, ki vsako zase ali
skupaj in ob upoštevanju ustreznih dejanskih ali pravnih okoliščin omogočajo
izvajanje odločilnega vpliva v podjetju, zlasti z:
a)   
lastništvom ali pravico do uporabe celotnega ali dela premoženja
podjetja;
b)   
pravicami ali pogodbami, ki zagotavljajo odločilen vpliv na sestavo,
glasovanje ali odločitve organov podjetja;
38.  
»najboljše razpoložljive tehnike« pomenijo najučinkovitejše,
najnaprednejše praktično uporabne tehnike v zvezi z varstvom in zaščito
podatkov v okolju naprednega merjenja, ki načeloma zagotavljajo podlago za
skladnost s pravili Evropske unije za varstvo podatkov in varnost;
39.  
»naprava za shranjevanje energije« pomeni v elektroenergetskem sistemu
napravo, v kateri se shranjuje energija;
40.  
»napredni merilni sistem« pomeni sistem, ki obsega napredne števce,
merilne centre in pripadajočo komunikacijsko infrastrukturo ter je povezan z
nacionalnim podatkovnim vozliščem;
41.  
»napredni števec« pomeni elektronski števec, ki lahko meri električno
energijo, dovedeno v omrežje, ali električno energijo, prejeto iz omrežja, ki
zagotavlja več informacij kot običajni števec ter je opremljen za pošiljanje in
prejemanje podatkov v obliki elektronske komunikacije za namene obveščanja,
spremljanja in krmiljenja, ki meri električno energijo v urnih ali krajših
intervalih ter te informacije posreduje na zahtevo najmanj dnevno
elektrooperaterju za potrebe izvajanja monitoringa in obračunavanja in v skoraj
realnem času odjemalcu oziroma z njegove strani pooblaščenim tretjim osebam.
Napredni števec omogoča dvosmerno komunikacijo med števcem in merilnim centrom
elektrooperaterja ter je del naprednega merilnega sistema;
42.  
»nefrekvenčna sistemska storitev« pomeni storitev, ki jo sistemski
operater ali distribucijski operater uporablja za regulacijo napetosti v
ustaljenem stanju, hitre injekcije jalove moči, vztrajnost za stabilnost
lokalnega omrežja, kratkostični tok, zmožnost zagona brez zunanjega vira
napajanja in zmožnost otočnega obratovanja;
43.  
»neposredni vod« pomeni vod, ki povezuje izdvojeno mesto proizvodnje z
izdvojenim odjemalcem, ali vod, ki povezuje proizvajalca električne energije in
dobavitelja električne energije zaradi neposredne oskrbe njegovih lastnih
objektov, hčerinskih podjetij in odjemalcev;
44.  
»neodvisni agregator« pomeni udeleženca na trgu, ki opravlja dejavnosti
agregiranja in ni povezan z dobaviteljem odjemalca;
45.  
»običajni števec« pomeni analogni ali elektronski števec, ki ni
opremljen za pošiljanje in sprejemanje podatkov;
46.  
»območje distribucijskega sistema« pomeni funkcionalni del
distribucijskega sistema električne energije s svojim nadzornim sistemom, na
katerem se lahko ločeno izvaja dejavnost distribucijskega operaterja;
47.  
»odjemalec« pomeni trgovca ali končnega odjemalca električne energije;
48.  
»odprta pogodba o dobavi« pomeni pravni posel na trgu z električno
energijo, ki določa bilančno pripadnost merilnih točk;
49.  
»omrežnina« pomeni znesek, ki ga je za uporabo elektroenergetskega
sistema dolžan plačati uporabnik sistema;
50.  
»operater trga« pomeni izvajalca obvezne državne gospodarske javne
službe dejavnost operaterja trga z električno energijo;
51.  
»pogodba o članstvu v bilančni shemi« pomeni pravni posel, na podlagi
katerega operater trga z električno energijo fizično ali pravno osebo uvrsti v
bilančno shemo;
52.  
»pogodba o dobavi« pomeni odprto ali zaprto pogodbo o dobavi električne
energije, ne vključuje pa izvedenih finančnih instrumentov za trgovanje z
električno energijo;
53.  
»pogodba o izravnavi« pomeni pravni posel, s katerim pravna ali fizična
oseba s članom bilančne sheme trga z električno energijo uredi dobavo
izravnalne energije in poravnavo v primeru neizravnane bilance, s čimer se
pravna ali fizična oseba uvrsti v bilančno shemo in pridobi status člana
bilančne sheme;
54.  
»pogodba o uporabi sistema« pomeni pogodbo, ki jo skleneta
elektrooperater in uporabnik sistema, na podlagi katere se uporabnik sistema
zaveže plačevati omrežnino za uporabo omrežja, elektrooperater pa se uporabniku
zaveže omogočiti oddajo električne energije v sistem oziroma odjem električne
energije iz sistema;
55.  
»pogodba z dinamičnimi cenami električne energije« pomeni pogodbo o
dobavi električne energije med dobaviteljem in končnim odjemalcem, ki odraža
spreminjanje cen na trenutnih trgih, tudi s trgi za dan vnaprej in trgi znotraj
dneva, v intervalih, enakih ali daljših od obračunskega intervala trga;
56.  
»polnilno mesto« pomeni vmesnik, na katerem je mogoče polniti po eno
električno vozilo ali zamenjati akumulator enega električnega vozila naenkrat;
57.  
»popolnoma integrirani omrežni elementi« pomeni omrežne elemente, ki so
integrirani v prenosni ali distribucijski sistem, vključno z objektom za
shranjevanje, in se uporabljajo le za zagotavljanje sigurnega in zanesljivega
obratovanja prenosnega ali distribucijskega sistema, ne pa tudi za izravnavo
ali upravljanje prezasedenosti;
58.  
»porazdeljena proizvodnja« pomeni obrate za proizvodnjo električne
energije, priključene na distribucijski sistem;
59.  
»poslovni odjemalec« pomeni fizično ali pravno osebo, ki kupuje
električno energijo, ki ni namenjena za rabo v lastnem gospodinjstvu, ter
vključuje proizvajalce, industrijske odjemalce, mala in srednja podjetja,
poslovne subjekte in trgovce na debelo;
60.  
»povezani sistem« pomeni prenosne in distribucijske sisteme, povezane z
enim ali več interkonektorji;
61.  
»povezano podjetje« pomeni obvladujočo ali odvisno družbo v smislu 56.
ali 69. člena Zakona o gospodarskih družbah (Uradni list RS,
št. 65/09 – uradno prečiščeno besedilo, 33/11, 91/11, 100/11 – skl. US,
32/12, 57/12, 44/13 – odl. US, 82/13, 55/15, 15/17, 22/19 – ZPosS, 158/20 –
ZIntPK-C in 18/21) ali podjetje, ki pripada istim delničarjem;
62.  
»proizvajalec« pomeni pravno ali fizično osebo, ki proizvaja električno
energijo;
63.  
»proizvodnja« pomeni proizvodnjo električne energije;
64.  
»prenos« pomeni prenos električne energije po prenosnem sistemu;
65.  
»prevzemno-predajno mesto« pomeni mesto v prenosnem ali distribucijskem
sistemu, kjer se izvajata prevzem in predaja električne energije ter na katerem
se praviloma izvajajo meritve ali drug način ugotavljanja realiziranih količin
o oddaji in odjemu električne energije, za kar se določijo ustrezne merilne
točke, pri čemer se vsakemu prevzemno-predajnemu mestu dodeli najmanj ena
merilna točka;
66.  
»prezasedenost« pomeni prezasedenost, kot je opredeljena 2. členu v
4. točki Uredbe 2019/943/EU;
67.  
»prilagajanje odjema« pomeni spremembo električne obremenitve s strani
končnih odjemalcev glede na njihove običajne ali trenutne vzorce porabe kot
odziv na tržne signale, vključno s časovno spremenljivimi cenami električne
energije ali plačili spodbud, ali kot odziv na sprejetje ponudbe končnega
odjemalca, bodisi samega bodisi z agregiranjem, za prodajo znižanja ali
zvišanja odjema po določeni ceni na organiziranih trgih, kot so opredeljeni v
4. točki 2. člena Izvedbene uredbe Komisije (EU) št. 1348/2014 z dne
17. decembra 2014 o sporočanju podatkov v skladu s členom 8(2) in (6)
Uredbe (EU) št. 1227/2011 Evropskega parlamenta in Sveta o celovitosti in
preglednosti veleprodajnega energetskega trga (UL L št. 363 z dne
18. 12. 2014, str. 121);
68.  
»plačilo za zamenjavo dobavitelja ali agregatorja« pomeni znesek plačila
ali kazni zaradi zamenjave dobavitelja ali agregatorja, vključno z
odstopninami, ki ga dobavitelji, agregatorji ali elektrooperaterji neposredno
ali posredno naložijo odjemalcem;
69.  
»regionalni koordinacijski center« pomeni regionalni koordinacijski
center, ustanovljen v skladu s 35. členom Uredbe 2019/943/EU;
70.  
»regulirani letni prihodek« pomeni reguliran letni prihodek
elektrooperaterja posameznega leta regulativnega obdobja iz zaračunanih
omrežnin za sistem in drugih prihodkov ter je namenjen pokrivanju upravičenih
stroškov tega operaterja;
71.  
»regulativno obdobje« pomeni obdobje enega ali več zaporednih
koledarskih let, za katero se določa regulativni okvir;
72.  
»regulativni okvir« pomeni vrednostno opredelitev upravičenih stroškov
elektrooperaterja po posameznih letih regulativnega obdobja, omrežnin, drugih
prihodkov iz izvajanja dejavnosti elektrooperaterja, presežkov ali
primanjkljajev omrežnin iz preteklih let;
73.  
»shranjevanje energije« pomeni odložitev končne uporabe električne
energije na pozneje, kot je bila proizvedena, ali pretvorbo električne energije
v obliko energije, ki jo je mogoče shranjevati, shranjevanje take energije in
njeno poznejše ponovno pretvarjanje v električno energijo ali uporabo kot drugi
nosilec energije;
74.  
»sistem« pomeni elektroenergetske objekte, naprave in omrežja, ki se
uporabljajo za dejavnost elektrooperaterja;
75.  
»sistemska storitev« pomeni storitev, potrebno za obratovanje prenosnega
ali distribucijskega sistema, vključno s storitvami za izravnavo sistema in
nefrekvenčnimi sistemskimi storitvami, vendar ne tudi za upravljanje
prezasedenosti, ter se podrobneje opredeli v sistemskih obratovalnih navodilih
iz 136. člena tega zakona;
76.  
»sistemski operater« pomeni pravno ali fizično osebo, ki opravlja
dejavnost sistemskega operaterja prenosa električne energije in je odgovorna za
obratovanje, zagotavljanje vzdrževanja in razvoj prenosnega sistema na območju
njegove pristojnosti, za medsebojne povezave z drugimi sistemi in za
zagotavljanje dolgoročne zmogljivosti sistema za zadovoljitev razumnih potreb
po prenosu električne energije; sistemski operater izvaja naloge operaterja prenosnega
sistema, kot jih določa Uredba 2019/943/EU;
77.  
»skoraj realni čas« v zvezi z naprednim merjenjem pomeni kratek čas,
navadno do nivoja sekunde ali najdlje do bilančnega obračunskega intervala na
nacionalnem trgu;
78.  
»tarifa« pomeni strukturirani seznam tarifnih elementov, ki na podlagi
tarifnih postavk omogočajo izračun omrežnine za elektroenergetski sistem;
79.  
»tarifna postavka« je vrednost posameznega tarifnega elementa za uporabo
omrežja, izražena v denarni enoti na obračunsko enoto;
80.  
»trgi električne energije« pomeni trge, vključno z bilateralnimi trgi in
borzami električne energije, za trgovanje z energijo, zmogljivostjo, storitvami
izravnave in sistemskimi storitvami v vseh časovnih okvirih, vključno s
terminskimi trgi, trgi za dan vnaprej in trgi znotraj dneva;
81.  
»trgovec« pomeni fizično ali pravno osebo, ki po zaprti pogodbi kupuje
električno energijo z namenom ponovne prodaje znotraj ali zunaj sistema, v
katerem ima ta oseba sedež;
82.  
»udeleženec na trgu« pomeni udeleženca na trgu, kot je opredeljen v 25. točki
2. člena Uredbe 2019/943/EU;
83.  
»uporabnik sistema« pomeni proizvajalca, končnega odjemalca ali
izvajalca shranjevanja energije;
84.  
»upravičeni stroški« so stroški, ki jih elektrooperaterju na podlagi
metodologije iz 109. člena tega zakona določi oziroma prizna agencija;
85.  
»vertikalno integrirano podjetje« pomeni elektroenergetsko podjetje ali
skupino elektroenergetskih podjetij, v katerih lahko nadzor iz 37. točke tega
člena izvaja ista oseba ali iste osebe, in sicer neposredno ali posredno, ter v
katerih podjetje ali skupina podjetij opravlja vsaj eno od dejavnosti prenosa
ali distribucije in vsaj eno od dejavnosti proizvodnje ali dobave električne
energije;
86.  
»vrstni red gospodarnosti« pomeni razvrstitev virov dobave električne
energije skladno z gospodarskimi merili;
87.  
»zanesljivost« pomeni zanesljivost oskrbe z električno energijo;
88.  
»zaprta pogodba o dobavi« pomeni pravni posel med člani bilančne sheme
trga z električno energijo, pri katerem je količina dobavljene električne
energije v relevantnem časovnem obdobju določena za vsak obračunski interval;
89.  
»zaprt distribucijski sistem« je od javnega distribucijskega omrežja
izdvojeno omrežje, ki je pod pogoji iz tega zakona namenjeno distribuciji
električne energije na geografsko zaokroženem industrijskem ali trgovskem
območju ali območju skupnih storitev in ki praviloma ne oskrbuje gospodinjskih
odjemalcev ter je neposredno priključen na prenosno omrežje.
2. oddelek: Elektroenergetske dejavnosti, trg in
obveznosti v javnem interesu
5. člen
(elektroenergetske dejavnosti)
(1) Elektroenergetske dejavnosti obsegajo:
-       
proizvodnjo električne energije,
-       
dobavo električne energije,
-       
trgovanje z električno energijo
-       
shranjevanje energije,
-       
agregiranje,
-       
dejavnost sistemskega operaterja,
-       
dejavnost distribucijskega operaterja,
-       
dejavnost operaterja trga z električno energijo.
(2) Dejavnosti proizvodnje, dobave in trgovanja z električno
energijo, shranjevanja energije in agregiranja se opravljajo prosto na trgu,
kjer se udeleženci med seboj svobodno dogovorijo o količini in ceni dobavljene
električne energije ali storitve. Uporabniki sistema imajo pravico izbire in
zamenjave dobavitelja, od katerega kupujejo ali mu prodajajo električno
energijo, ter agregatorja, s katerim sklenejo pogodbo o agregiranju. Trgovci
sklepajo med seboj zaprte pogodbe, razen v primeru prezasedenosti, ko se
pravica do sklepanja pogodb dodeljuje skladno z Uredbo 2019/943/EU. Dobavitelji
sklepajo odprte pogodbe o dobavi ali odkupu od uporabnikov sistema, ne glede na
mesto priključitve. Dobavitelji, trgovci in agregatorji morajo imeti izravnano
bilanco, v primeru neizravnane bilance pa se odstopanja obračunavajo skladno s
pravili, ki jih na podlagi četrtega odstavka 94. člena tega zakona sprejme
operater trga.
(3) Dejavnosti sistemskega in distribucijskega operaterja ter
dejavnost operaterja trga so obvezne državne gospodarske javne službe.
(4) Sistemski operater izvaja gospodarsko javno službo na
prenosnem sistemu, ki obsega elemente elektroenergetskega sistema na
220-kilovoltni ravni in višje, distribucijski operater pa na distribucijskem
sistemu, ki obsega elemente na napetostnih ravneh, nižjih od 110 kilovoltov.
Vlada z uredbo podrobneje opredeli elemente na 110-kilovoltni ravni, ki spadajo
v prenosni oziroma distribucijski sistem, pri čemer upošteva zlasti dejansko
funkcionalnost vodov in stikališč, obstoječe stanje, minimizacijo potrebnih
lastniških prenosov in plačil ter lastniško enotnost posameznih zank.
6. člen
(trg električne energije)
(1) Na trgu električne energije se udeleženci svobodno
dogovarjajo o količini in ceni dobavljene električne energije. V skladu z
določbami tega zakona, predpisov Evropske unije ter predpisov in splošnih
aktov, izdanih za izvrševanje javnih pooblastil, udeleženci na trgu prosto
vstopajo na trg, delujejo na trgu, z njega izstopajo in čezmejno trgujejo. Med
dobavitelji mora biti zagotovljena učinkovita konkurenca.
(2) Elektroenergetska podjetja morajo svojo dejavnost
izvajati tako, da zagotavljajo delovanje konkurenčnega, zanesljivega,
nediskriminatornega in z okoljskega vidika trajnostnega trga električne
energije.
(3) Za elektroenergetska podjetja veljajo pregledna,
sorazmerna in nediskriminatorna pravila, zlasti na področju bilančne
odgovornosti, dostopa do trgov električne energije, dostopa do podatkov ter
zamenjave dobaviteljev s strani odjemalcev in obračunavanja.
(4) Končni odjemalci so lahko v skladu z določbami tega
zakona, predpisov Evropske unije ter predpisov in splošnih aktov, izdanih za
izvrševanje javnih pooblastil, udeleženci na trgu električne energije, tudi
prek prilagajanja odjema.
(5) Država, lokalne skupnosti in izvajalci gospodarskih
javnih služb ne ovirajo naložb v spremenljivo in prožno proizvodnjo energije,
shranjevanje energije ali uvedbo elektromobilnosti ter v nove interkonektorje
med državami članicami. Cene električne energije morajo odražati dejansko
povpraševanje in ponudbo.
(6) Pri investicijah v nove interkonektorje se upoštevajo
cilji na področju elektroenergetskih medsebojnih povezav, določeni v 1. točki
pododstavka (d) 4. člena Uredbe 2018/1999/EU.
(7) Udeleženci iz tretjih držav, ki delujejo na trgu
električne energije v Republiki Sloveniji, morajo upoštevati veljavno pravo
Evropske unije ter zakone in predpise Republike Slovenije, vključno s tistimi,
ki se nanašajo na varstvo okolja in varnostno politiko.
7. člen
(obveznosti javnih storitev)
(1) Elektroenergetska podjetja, ki izvajajo gospodarske javne
službe iz tega zakona, morajo zagotoviti:
-       
trajno in nepretrgano obratovanje sistema v okviru omejitev, ki jih
določajo stanje tehnike in standardi kakovosti oskrbe;
-       
varno in zanesljivo obratovanje in vzdrževanje sistema;
-       
razvoj sistema;
-       
priključitev uporabnikov sistema pod splošnimi in nediskriminatornimi
pogoji;
-       
sistem, ki omogoča odjemalcem prosto izbiro dobavitelja, proizvajalcem
in dobaviteljem pa prosto prodajo in nakup električne energije;
-       
zaračunavanje uporabe sistema;
-       
dolgoročno načrtovanje razvoja sistema;
-       
nujno oskrbo ranljivih odjemalcev;
-       
zasilno oskrbo;
-       
druge obveznosti, določene z zakonom ali drugim predpisom.
(2) Agencija v sklopu letnega poročila o stanju energetike
obvešča Evropsko komisijo o vseh ukrepih, uveljavljenih za izpolnitev zasilne
oskrbe in obveznosti javnih storitev, vključno z varstvom potrošnikov in
okolja, ter o njihovem možnem vplivu na nacionalno in mednarodno konkurenco.
8. člen
(izključne pravice)
Zaradi zagotavljanja opravljanja obveznosti obveznih državnih
gospodarskih javnih služb iz prejšnjega člena vlada skladno z določbami tega
zakona podeli izključno pravico za opravljanje gospodarske javne službe
dejavnosti sistemskega operaterja, izključno pravico za opravljanje dejavnosti
distribucijskega operaterja in izključno pravico za opravljanje dejavnosti
operaterja trga z električno energijo.
3. oddelek: Organiziranje dostopa do sistema
1. pododdelek: Splošne določbe o dostopu do sistema
9. člen
(načelo reguliranega dostopa do sistema)
(1) Oskrba z električno energijo se izvaja po načelu
reguliranega dostopa tretje strani do sistema. Uporabniki sistema plačujejo
stroške sistema na podlagi tarifnih postavk, predhodno objavljenih skladno s
130. členom tega zakona.
(2) Osebe, ki želijo postati uporabniki sistema in
elektrooperaterji, imajo pravico do priključitve na sistem, skladno z merili v
sistemskih obratovalnih navodilih.
(3) Elektrooperater vsakemu uporabniku sistema v soglasju za
priključitev na sistem iz 139. člena tega zakona določi pogoje za
priključitev in točko priključitve, najdaljši čas do priključitve in obseg
pravice do uporabe sistema, tako da določi največjo priključno moč ali drugo
obratovalno omejitev.
(4) Pred začetkom oddaje električne energije v sistem ali
odjema električne energije iz sistema oziroma pred priklopom na sistem skleneta
elektrooperater in uporabnik sistema pogodbo o uporabi sistema v okviru
omejitev iz prejšnjega odstavka. Elektrooperater mora pred sklenitvijo pogodbe
o uporabi sistema obvestiti uporabnika sistema o pravicah in obveznostih izbire
dobavitelja ter končnega odjemalca seznaniti s seznamom dobaviteljev končnim
odjemalcem.
(5) Pred priklopom na sistem mora uporabnik sistema skleniti
tudi vsaj eno pogodbo o dobavi ali pa operaterju prijaviti, da sam dobavlja
svojemu prevzemno-predajnemu mestu, ob izpolnjevanju pogojev iz 99. člena
tega zakona (v nadaljnjem besedilu: bilančna shema).
10. člen
(zavrnitev priključitve)
(1) Elektrooperater lahko zavrne priključitev ali zmanjšanje
obratovalne omejitve uporabnika sistema zaradi pomanjkanja zmogljivosti ali če
bi mu povečan odjem oziroma oddaja energije onemogočil izvajanje obveznosti
javne službe iz 7. člena tega zakona.
(2) Razloge za zavrnitev priključitve ali zavrnitev
zmanjšanja obratovalne omejitve mora elektrooperater ustrezno utemeljiti na
podlagi objektivnih ter tehnično in ekonomsko upravičenih meril in te razloge
pisno sporočiti osebi, ki zahteva priključitev ali zmanjšanje obratovalne
omejitve. Zavrnjeni osebi mora operater omogočiti tudi vpogled v vso
dokumentacijo, povezano z zavrnitvijo.
(3) O sporih v zvezi s priključitvijo ali zmanjšanjem
obratovalne omejitve odloča agencija po postopku, določenem v zakonu, ki ureja
agencijo.
(4) Elektrooperater, ki zavrne priključitev ali zmanjšanje
obratovalne omejitve zaradi pomanjkanja zmogljivosti ali pomanjkanja povezav,
je dolžan na zahtevo zavrnjene osebe izvesti potrebne razširitve in ojačitve
sistema, če je to gospodarno ali če je oseba, lahko tudi skupaj z drugimi
osebami, pripravljena plačati nesorazmerne stroške razširitve.
(5) Če po pogajanjih med elektrooperaterjem in osebo iz
prejšnjega odstavka ne pride do sklenitve pogodbe o povečanju zmogljivosti
sistema, o tem na zahtevo osebe odloči agencija po postopku, določenem z
zakonom, ki ureja agencijo, ter določi pogoje povečanja zmogljivosti sistema
ali zahtevo zavrne.
2. pododdelek: Pogodba o uporabi sistema in pogodba
o dobavi električne energije končnim odjemalcem
11. člen
(pogodba o uporabi sistema)
(1) Če elektrooperater zahteve za priključitev ali zmanjšanje
obratovalne omejitve ne zavrne v skladu s prejšnjim členom, mora uporabniku
sistema zagotoviti uporabo prenosnega ali distribucijskega sistema s
sklenitvijo pogodbe o uporabi sistema, na podlagi katere se uporabnik zavezuje
plačevati omrežnino, elektrooperater pa se zaveže uporabniku omogočiti oddajo
električne energije v sistem oziroma odjem električne energije iz sistema v
okviru postavljene obratovalne omejitve. Če se spremenijo obratovalne omejitve
prevzemno-predajnega mesta v skladu s 139. členom tega zakona, je to
razlog za spremembo pogodbe o uporabi sistema.
(2) Uporabnik sistema lahko pogodbo o uporabi
distribucijskega sistema z distribucijskim operaterjem sklene sam ali jo po
njegovem pooblastilu zanj sklene dobavitelj, ki mu dobavlja električno
energijo.
(3) Če uporabnik sistema ni imetnik soglasja za priključitev
na sistem iz 139. člena tega zakona, mora za sklenitev pogodbe o uporabi
sistema pridobiti soglasje osebe, ki je imetnik soglasja za priključitev, iz
katerega mora izhajati, da soglasodajalec dovoljuje uporabniku sistema, da
uporablja njegovo prevzemno-predajno mesto. Imetnik soglasja za priključitev je
solidarno odgovoren za obveze tega uporabnika iz naslova uporabe sistema in
njegove odgovornosti ni mogoče izključiti.
(4) Dobavitelj lahko končnim odjemalcem izdaja enotni račun
za dobavljeno električno energijo in za omrežnino. Elektrooperater mora
omogočiti izdajanje enotnega računa s strani dobavitelja za prevzemno-predajna
mesta, za katera je dobavitelj pridobil soglasje končnega odjemalca.
Elektrooperater lahko zavrne sklenitev pogodbe z dobaviteljem o plačevanju
omrežnine ali od te pogodbe odstopi, če dobavitelj ne zagotavlja ustreznega
zavarovanja za pogodbene obveznosti.
(5) Podrobnejša pravila o sklepanju in izvajanju pogodb o
uporabi sistema in načinu plačevanja omrežnine ter merilih in vrstah oblik za
zagotavljanje ustreznega zavarovanja določi elektrooperater v sistemskih
obratovalnih navodilih.
12. člen
(pogodba o dobavi)
(1) Dobavitelj in uporabnik sistema skleneta pogodbo o dobavi
električne energije, ki določa bilančno pripadnost posameznih merilnih točk (v
nadaljnjem besedilu: odprta pogodba).
(2) Če uporabnik sistema ni imetnik soglasja za priključitev
na sistem iz 139. člena tega zakona, mora za sklenitev pogodbe o dobavi
pridobiti soglasje osebe, ki je imetnik soglasja za priključitev, iz katerega
mora izhajati, da soglasodajalec dovoljuje uporabniku sistema, da odjema ali
predaja električno energijo prek njegovega prevzemno-predajnega mesta.
(3) Z uporabnikom sistema lahko odprto pogodbo sklene samo
fizična ali pravna oseba, ki je član bilančne sheme.
(4) Uporabnik sistema mora imeti za posamezno
prevzemno-predajno mesto sklenjeno vsaj eno odprto pogodbo. Če uporabnik
sistema sam oskrbuje svoje prevzemno-predajno mesto, ima taka oskrba z vidika
bilančne sheme naravo odprte pogodbe.
(5) Za posamezno prevzemno-predajno mesto lahko uporabniki
sistema hkrati sklenejo več odprtih pogodb z različnimi dobavitelji, pri čemer
se vse pogodbe dobavitelja evidentirajo pri pristojnem elektrooperaterju,
vključno z deležem dobave. Če se deleži dobave prevzemno-predajnega mesta ne
seštejejo v ena, se šteje, da to mesto nima dobavitelja. Poslovanje z enim
števcem je mogoče, če je bilančna pripadnost prevzemno-predajnega mesta vnaprej
pogodbeno sorazmerno porazdeljena med dobavitelje, tako da se deleži seštejejo
v ena. Različne oblike časovnega poteka odjema in oddaje so mogoče, če jih je
mogoče izmeriti z nameščeno merilno opremo na prevzemno-predajnem mestu ali za
njim ali jih kako drugače enoznačno določiti.
(6) Evidenco prevzemno-predajnih mest in merilnih točk ter
njihove bilančne pripadnosti vodijo elektrooperaterji, ki morajo zagotoviti
dostop do podatkov iz evidence operaterju trga in agenciji.
(7) Podrobnejša pravila o evidentiranju odprtih pogodb določi
elektrooperater v sistemskih obratovalnih navodilih iz 136. člena tega
zakona.
II. poglavje: PRAVICE KONČNIH ODJEMALCEV
1. oddelek: Splošne določbe o pravicah končnih
odjemalcev
13. člen
(prosta izbira dobavitelja)
(1) Vsak končni odjemalec prosto izbira dobavitelja, od
katerega bo kupoval iz omrežja prevzeto električno energijo.
(2) Vsak končni odjemalec ima lahko sklenjeno več kot eno
odprto pogodbo o dobavi električne energije, pri čemer je za eno
prevzemno-predajno mesto lahko sklenjenih več odprtih pogodb pod pogoji, ki jih
določa 12. člen tega zakona. Če ima končni odjemalec sklenjenih več pogodb
o dobavi, elektrooperater ni dolžan zagotoviti izdaje enotnega računa iz
četrtega odstavka 11. člena tega zakona.
14. člen
(pravica do sklenitve pogodbe z dobaviteljem)
(1) Končni odjemalci električne energije imajo pravico do
dobave električne energije na podlagi odprte pogodbe o dobavi z dobaviteljem ne
glede na državo članico Evropske unije, v kateri je dobavitelj registriran.
(2) Dobavitelj mora pred sklenitvijo pogodbe o dobavi iz
prejšnjega odstavka izpolnjevati zahteve glede članstva v bilančni shemi in
druge zahteve, določene s tem zakonom in drugimi predpisi o izvajanju
dejavnosti dobave na trgu z električno energijo v Republiki Sloveniji. Postopki
vključitve v bilančno shemo in izpolnitve drugih zahtev ne smejo biti
diskriminatorni do dobaviteljev, registriranih v drugi državi članici.
(3) Za dobavo električne energije odjemalcem in za nakup
električne energije od proizvajalcev, priključenih na prenosni ali
distribucijski sistem v Republiki Sloveniji, se uporabljajo določbe tega zakona
ter na njegovi podlagi izdanih predpisov in splošnih aktov za izvrševanje
javnih pooblastil ne glede na to, kje je pogodba o dobavi sklenjena.
15. člen
(pogodbene pravice končnih odjemalcev)
(1) Pogodba o dobavi med končnim odjemalcem in dobaviteljem
mora biti sklenjena v pisni ali elektronski obliki skladno s predpisi o elektronskem
poslovanju.
(2) Pogodba iz prejšnjega odstavka mora določati najmanj
naslednje:
-       
ime in naslov dobavitelja;
-       
ceno in plačilne pogoje;
-       
oznako prevzemno-predajnih mest in merilnih točk, na katere se nanaša
pogodba;
-       
delež celotnega odjema prevzemno-predajnega mesta, ki ga pokriva pogodba
o dobavi, v primeru več dobaviteljev s sorazmerno porazdelitvijo dobave (ključ
delitve odjema na merilni točki);
-       
pravice in obveznosti pogodbenih strank v zvezi z neizpolnjevanjem
pogodbe;
-       
vrste storitev, ki jih izvaja dobavitelj, in raven kakovosti storitev;
-       
načine za pridobitev podatkov o vseh veljavnih tarifah in stroških
vzdrževanja, če je vzdrževanje del pogodbenih storitev;
-       
trajanje pogodbe, pogoje za podaljšanje in odpoved pogodbe ali storitev
ter navedbo, ali je dovoljen brezplačen odstop od pogodbe;
-       
dogovore o nadomestilu in povračilu, če ni dosežena raven kakovosti
storitev iz pogodbe, vključno z dobaviteljevim nenatančnim ali zapoznelim
obračunavanjem dobavljene električne energije in dodatnih storitev;
-       
način za sprožitev postopkov za obravnavo pritožb v skladu s
27. členom tega zakona ter
-       
informacije o pravicah končnih odjemalcev, vključno z obravnavanjem
pritožb iz 27. člena tega zakona in vsemi informacijami, ki jih morajo
dobavitelji pregledno sporočati ob pošiljanju računov in na svojih spletnih
straneh.
(3) Pogodbeni pogoji morajo biti pravični in znani vnaprej,
dobavitelj pa jih mora končnemu odjemalcu zagotoviti pred sklenitvijo pogodbe
iz prejšnjega odstavka, tudi če se pogodbe sklepajo po posrednikih. Dobavitelj
mora ob sklenitvi pogodbe končnemu odjemalcu izročiti povzetek glavnih
pogodbenih pogojev v razvidni obliki ter v jedrnatem in preprostem jeziku.
(4) Kadar so sestavni del pogodbe o dobavi splošni pogodbeni
pogoji, morajo biti pravični in znani vnaprej, dobavitelj pa jih mora končnemu
odjemalcu zagotoviti pred sklenitvijo pogodbe, tudi če se pogodbe sklepajo po
posrednikih. Splošni pogodbeni pogoji morajo biti pregledni, objavljeni v
jasnem in razumljivem jeziku ter ne smejo vsebovati nepogodbenih ovir za
uveljavljanje pravic odjemalcev, na primer preobsežno pogodbeno dokumentacijo.
Dobavitelj mora končnim odjemalcem najmanj z objavo na svoji spletni strani
zagotoviti pregledne informacije o veljavnih cenikih in tarifah ter splošno
veljavnih pogojih v zvezi z dobavo električne energije.
(5) Spremembo splošnih pogodbenih pogojev mora dobavitelj
neposredno ter na pregleden in razumljiv način sporočiti končnemu odjemalcu
najmanj dva tedna pred njihovo uveljavitvijo, gospodinjskemu odjemalcu pa
najmanj en mesec pred njihovo uveljavitvijo, če se sprememba nanaša na
izpolnjevanje pogodbe z odjemalcem. Obvestilo mora biti gospodinjskim
odjemalcem poslano brezplačno na način, ki je določen v pogodbi.
(6) Zaradi spremembe splošnih pogodbenih pogojev iz prejšnjega
odstavka ima končni odjemalec pravico odstopiti od pogodbe o dobavi v roku
enega meseca po začetku veljave spremenjenih splošnih pogojev, brez odpovednega
roka in brez obveznosti plačila pogodbene kazni, o čemer ga mora dobavitelj v
obvestilu iz prejšnjega odstavka tudi obvestiti.
(7) Peti in šesti odstavek tega člena veljata tudi za
spremembo cen električne energije, ki lahko pomeni povišanje plačila za
električno energijo odjemalca, za katerega veljajo splošni pogoji. Obvestilo o
tej spremembi in datum uveljavitve spremembe morata biti navedena na računu ali
drugem ustreznem pisnem obvestilu. Ta odstavek ne velja v primeru pogodbe z
dinamičnimi cenami.
(8) Dobavitelji končnim odjemalcem zagotovijo pregledne
informacije o veljavnih cenah in tarifah ter splošno veljavnih pogojih v zvezi
z dostopom do energetskih storitev in njihovo uporabo.
(9) Končni odjemalci imajo pravico, da njihovi dobavitelji
zanje opravljajo kakovostne storitve in ustrezno obravnavajo pritožbe.
Dobavitelji pritožbe obravnavajo vsebinsko ustrezno, pravično in pravočasno.
Postopki morajo biti za odjemalce preprosti.
(10) Dobavitelj ne sme sam ali prek posrednikov oziroma
zastopnikov pri prodaji električne energije uporabljati zavajajočih ali
nepoštenih poslovnih praks, ki vključujejo zlasti:
-       
neresnično ali zavajajočo predstavitev družbe, ki jo oseba, ki nagovarja
končnega odjemalca, zastopa oziroma v imenu in za račun katere deluje;
-       
zavajajočo predstavitev ponudbe dobavitelja končnemu odjemalcu;
-       
navajanje neresničnih razlogov za obisk končnega odjemalca;
-       
neresnične ali zavajajoče navedbe v zvezi s pogodbenim razmerjem.
(11) Določbe tega člena se smiselno uporabljajo tudi za
agregatorje.
16. člen
(dodatne pogodbene pravice gospodinjskih in malih poslovnih
odjemalcev)
(1) Gospodinjski in mali poslovni odjemalec lahko odstopi od
pogodbe o dobavi brez plačila pogodbene kazni, odškodnine, nadomestila ali
kakršnega koli drugega plačila iz naslova odstopa od pogodbe pred določenim
rokom, če odpoved začne učinkovati najmanj eno leto po začetku izvajanja
pogodbe.
(2) Zaradi menjave dobavitelja lahko gospodinjski in mali
poslovni odjemalec od pogodbe o dobavi odstopi brez odpovednega roka. Če v
primeru iz prejšnjega odstavka odstop učinkuje prej kot eno leto po začetku
izvajanja pogodbe, nosi odjemalec posledice, ki jih za predčasni odstop od
pogodbe o dobavi določa pogodba.
(3) Dobavitelj gospodinjskim in malim poslovnim odjemalcem
lahko skladno z veljavnimi ceniki zaračuna fiksne stroške poslovanja v zvezi z
izvajanjem pogodbe o dobavi električne energije. Stroški opomina v primeru
zamude plačila se ne štejejo med fiksne stroške poslovanja.
(4) Dobavitelj mora gospodinjskemu in malemu poslovnemu
odjemalcu ponuditi možnost široke izbire načinov plačevanja. Plačilni sistem ne
sme povzročiti neupravičenega diskriminiranja teh odjemalcev, morebitne razlike
v ceni in drugi pogoji plačila pa morajo odražati stroške dobavitelja zaradi
različnih plačilnih sistemov.
(5) Dobavitelji gospodinjskim odjemalcem brezplačno
zagotovijo ustrezne informacije o alternativnih ukrepih, da ne bi prišlo do
odklopa, najpozneje ob pošiljanju zadnjega opomina.
17. člen
(pravica do pogodbe z dinamičnimi cenami električne
energije)
(1) Vsak dobavitelj, ki ima sklenjene pogodbe o dobavi
električne energije z več kot 100.000 končnimi odjemalci, mora ponujati pogodbe
z dinamičnimi cenami električne energije. Vsak končni odjemalec, ki ima
nameščen napredni števec, lahko zahteva sklenitev pogodbe z dinamičnimi cenami
električne energije.
(2) Če v Republiki Sloveniji ni dobavitelja, ki ima sklenjene
pogodbe o dobavi električne energije z več kot sto tisoč končnimi odjemalci, in
noben dobavitelj ne ponuja pogodbe z dinamičnimi cenami električne energije,
agencija po uradni dolžnosti z odločbo določi dobavitelja, ki ima sklenjene
pogodbe o dobavi električne energije z največ končnimi odjemalci, da za obdobje
enega leta izvaja obveznost iz prejšnjega odstavka.
(3) Dobavitelj mora pred sklenitvijo pogodbe v celoti
seznaniti končne odjemalce s priložnostmi, stroški in tveganji pogodb z dinamičnimi
cenami električne energije ter predložiti končnim odjemalcem ustrezne
informacije, tudi o potrebni namestitvi ustreznega števca električne energije.
Dobavitelj mora pred sklenitvijo pogodbe končne odjemalce seznaniti tudi z
načini obveščanja o trenutno veljavnih cenah.
(4) Agencija spremlja razvoj na trgu in oceni tveganja, ki
jih lahko povzročijo novi proizvodi in storitve, ter obravnava prakso, ki vodi
v zlorabe.
(5) Dobavitelji morajo pred prehodom na pogodbo z dinamičnimi
cenami električne energije pridobiti privolitev od končnega odjemalca.
(6) Agencija spremlja glavne spremembe v zvezi s pogodbami z
dinamičnimi cenami, vključno s tržnimi ponudbami in vplivom na račune
porabnikov, zlasti stopnjo nestanovitnosti cen, ter ugotovitve vključi v letno
poročilo o stanju energetike.
18. člen
(menjava dobavitelja ali agregatorja oziroma sklenitev
dodatne pogodbe)
(1) Končni odjemalec, ki želi zamenjati dobavitelja ali
agregatorja, predloži zahtevo za zamenjavo elektrooperaterju sistema, na
katerega je priključen. V imenu in za račun končnega odjemalca lahko na podlagi
pooblastila zahtevo predloži tudi novi dobavitelj ali agregator.
(2) Gospodinjski odjemalci lahko sodelujejo v skupnih
zahtevah za zamenjavo, če želijo zamenjati dobavitelja ali agregatorja z novim
dobaviteljem ali agregatorjem (v nadaljnjem besedilu: kolektivna zamenjava).
Kolektivno zamenjavo lahko ponudi gospodinjskim odjemalcem tudi vsak dobavitelj
ali agregator, ki mora po pridobitvi njihovega soglasja vložiti zahtevo za
kolektivno zamenjavo. Glede postopka, stroškov in rokov izvedbe kolektivne
zamenjave veljajo določbe tega člena, ki se nanašajo na posamično zamenjavo
dobavitelja ali agregatorja. Novi dobavitelj ali agregator je dolžan nemudoma
priglasiti vsako kolektivno zamenjavo agenciji, ki v okviru svojih nadzornih
pooblastil zagotavlja, da pri kolektivni zamenjavi ni prišlo do zlorab.
(3) Elektrooperater, ki je prejel zahtevo, mora izvesti vse
potrebno, da lahko končni odjemalec začne izvrševati pogodbo o dobavi
električne energije z novim dobaviteljem najpozneje v 24 urah od vložitve
popolne zahteve, kar mora biti izvedljivo na kateri koli delovni dan.
(4) Elektrooperater ali drugo elektroenergetsko podjetje
končnim odjemalcem menjave dobavitelja ali registracije pogodbe z agregatorjem
ne sme zaračunati.
(5) Ne glede na prejšnji odstavek lahko dobavitelj ali
agregator zaračuna odstopnino končnim odjemalcem, če odjemalci po lastni volji
odpovedo pogodbo o dobavi s fiksno ceno električne energije, sklenjeno za
določeno obdobje, pred njenim potekom, če je odstopnina del pogodbe, ki jo je
odjemalec sklenil po lastni volji, in če je končni odjemalec o odstopnini jasno
obveščen pred sklenitvijo pogodbe. Šteje se, da je izpolnjen pogoj glede
trajanja pogodbe za določen čas tudi, kadar je pogodba z dobaviteljem ali
agregatorjem sklenjena za nedoločen čas, vendar v okviru take pogodbe
dobavitelj ali agregator v določenem časovno omejenem obdobju zagotavlja
končnemu odjemalcu fiksno ceno. Take odstopnine morajo biti sorazmerne in ne
smejo presegati neposredne gospodarske škode, ki jo zaradi odjemalčeve odpovedi
pogodbe utrpi dobavitelj ali agregator, vključno s stroški paketnih naložb ali
storitev, ki so bile za odjemalca že opravljene kot del pogodbe. Dokazno breme
neposredne gospodarske škode nosi dobavitelj ali agregator. Dopustnost
odstopnine nadzoruje agencija. Določbe tega odstavka se ne uporabljajo za
gospodinjske in male poslovne odjemalce, kadar v skladu s prvim odstavkom
16. člena tega zakona njihova odpoved pogodbe začne učinkovati najmanj eno
leto po začetku izvajanja pogodbe.
(6) Elektrooperater zavrne menjavo dobavitelja ali
registracijo pogodbe z agregatorjem, če novi dobavitelj ali agregator ne
izpolnjujeta zahtev, določenih s tem zakonom, ter na njegovi podlagi izdanih
predpisov in splošnih aktov za izvrševanje javnih pooblastil.
(7) Končni odjemalec mora prejeti zaključni račun po vsaki
menjavi dobavitelja najpozneje šest tednov po začetku dobave električne
energije s strani novega dobavitelja.
(8) Podrobnejši način menjave dobavitelja ali registracijo
pogodbe z agregatorjem določi elektrooperater v sistemskih obratovalnih
navodilih, pri čemer morajo biti pravila določena nediskriminatorno glede
stroškov, vloženega truda in časa.
19. člen
(dostop do podatkov o porabi)
(1) Dobavitelj mora končne odjemalce brezplačno periodično
obveščati o njihovi porabi električne energije ter o možnostih učinkovite rabe
energije, in sicer dovolj pogosto, da lahko odjemalci sami uravnavajo porabo
električne energije.
(2) Elektrooperater mora končnim odjemalcem, ki so uporabniki
sistema, na katerem opravlja dejavnost operaterja, omogočiti učinkovit dostop
do podatkov o porabi. Podatke o tem mora zagotoviti v primernem roku, pri čemer
se upoštevajo zmogljivost opreme odjemalca za merjenje porabe, zadevni produkt
električne energije in stroškovna učinkovitost takih ukrepov. Elektrooperater
mora dostop do podatkov omogočiti tudi drugi pravni ali fizični osebi, ki
zahtevi za dostop do podatkov o porabi končnega odjemalca predloži pooblastilo
tega odjemalca za vsak primer posebej ali za vse prihodnje primere do preklica.
(3) Elektrooperater podatke zagotovi najmanj za obdobje
preteklih pet let, razen za osebne podatke, za katere veljajo roki iz sedmega
in osmega odstavka 30. člena tega zakona.
(4) Končnim odjemalcem in njihovim pooblaščencem te storitve
ni mogoče dodatno zaračunati.
(5) Podrobnejši način dostopa do podatkov o porabi uredi
elektrooperater v sistemskih obratovalnih navodilih.
20. člen
(orodje za primerjavo)
(1) Gospodinjski odjemalci in mikropodjetja s pričakovano
letno porabo pod 100.000 kWh imajo brezplačen dostop do orodja za primerjavo
ponudb dobaviteljev, vključno s ponudbami za pogodbe z dinamičnimi cenami
električne energije (v nadaljnjem besedilu: primerjalnik cen).
(2) Primerjalnik cen, ki pokriva ponudbe vseh dobaviteljev na
trgu Republike Slovenije, zagotavlja agencija. Primerjalnik cen mora
funkcionalno slediti razvoju trga in po potrebi vključiti tudi ponudbe
agregatorjev.
(3) Primerjalnik cen mora izpolnjevati naslednje zahteve:
-       
vsa elektroenergetska podjetja obravnavati enako;
-       
jasno navajati lastnike in fizično ali pravno osebo, ki upravlja orodje
in ga nadzira, ter podati informacije o financiranju primerjalnika cen;
-       
določati in navajati jasna in objektivna merila, na katerih temelji primerjava;
-       
uporabljati preprost in nedvoumen jezik;
-       
zagotavljati točne in najnovejše informacije ter navajati čas zadnje
posodobitve;
-       
biti dostopen za invalide, tako da je dojemljiv, razumljiv in robusten;
-       
zagotavljati učinkovit postopek za opozarjanje na nepravilne informacije
o objavljenih ponudbah;
-       
izvajati primerjavo, pri čemer se morajo zahtevani osebni podatki
omejevati na tiste, ki so za primerjavo nujno potrebni.
(4) Dobavitelji morajo za izvajanje nalog iz drugega odstavka
tega člena na elektronski način, najpozneje z začetkom uporabe spremenjene
cene, predložiti agenciji podatke o spremenjeni ceni in druge podatke.
(5) Agencija s splošnim aktom določi način elektronskega
posredovanja podatkov dobaviteljev za izvajanje nalog iz drugega odstavka tega
člena, v katerem določi sistem za posredovanje podatkov o cenah in način
uporabe sistema oziroma določi obliko za elektronsko pošiljanje podatkov in
podatke iz prejšnjega odstavka.
21. člen
(pogodba o agregiranju)
(1) Vsak končni odjemalec lahko neodvisno od pogodb o dobavi
električne energije in morebitnih že veljavnih pogodb o agregiranju prosto
sklepa pogodbe o energetskih storitvah, tudi z neodvisnimi agregatorji.
(2) Agregatorji so dolžni končne odjemalce v celoti in na
razumljiv način obvestiti o pogojih pogodb, ki jim jih ponujajo. Male poslovne
odjemalce in gospodinjske odjemalce morajo agregatorji pred sklenitvijo pogodbe
v celoti seznaniti s priložnostmi, stroški in tveganji, povezanimi z izvajanjem
teh pogodb, vključno s potrebno namestitvijo dodatne opreme pri odjemalcu.
(3) Končni odjemalec lahko sklene pogodbo o agregiranju brez
soglasja elektroenergetskega podjetja, s katerim je sklenjena veljavna pogodba.
(4) Agregator mora končnemu odjemalcu na njegovo zahtevo vsaj
enkrat na obračunsko obdobje brezplačno izročiti vse pomembne podatke o
prilagajanju odjema in proizvodnje ali podatke o dobavljeni in prodani
električni energiji.
(5) Dobavitelji in agregatorji končnim odjemalcem, s katerimi
imajo sklenjeno pogodbo o dobavi, ne smejo določati diskriminatornih pogojev
ali neupravičenih pogodbenih omejitev, zahtev, postopkov, kazni in obveznosti
dodatnih plačil na podlagi dejstva, da imajo sklenjeno pogodbo o agregiranju.
22. člen
(prilagajanje odjema prek agregiranja)
(1) Končni odjemalci, skupaj s tistimi, ki ponujajo
prilagajanje odjema prek agregiranja, lahko nediskriminatorno delujejo na vseh
trgih električne energije.
(2) Elektrooperaterji morajo pri zagotavljanju sistemskih
storitev agregatorje nediskriminatorno obravnavati enako kot proizvajalce na
podlagi njihovih tehničnih zmogljivosti.
(3) Podrobnejša pravila glede prilagajanja odjema prek
agregiranja določi operater trga v pravilih za delovanje trga z električno
energijo in pravilih za organiziranje platforme operaterja trga za izravnalno energijo
iz četrtega odstavka 94. člena tega zakona, pri čemer mora urediti:
-       
pravico vsakega agregatorja, vključno z neodvisnimi agregatorji, da
vstopi na trge električne energije brez soglasja drugih udeležencev na trgu;
-       
obveznost agregatorjev, da so vključeni v bilančno shemo;
-       
nediskriminatorna in pregledna pravila, ki jasno določajo vloge in
obveznosti vseh elektroenergetskih podjetij in končnih odjemalcev;
-       
način evidentiranja količin v okviru postopkov agregiranja ter
morebitnih drugih postopkov skladno z enajstim odstavkom 99. člena tega
zakona;
-       
način nadzora hkratnih aktivacij in postopke ob ugotovljenih hkratnih
aktivacijah pri izvajanju agregiranja, pri čemer lahko prepove hkratne
aktivacije ter določi, da se v takem primeru obe aktivaciji oziroma storitvi
štejeta za neopravljeni, ali določi drugačen način ureditve;
-       
nediskriminatorna in pregledna pravila in postopke za izmenjavo podatkov
med agregatorji in drugimi elektroenergetskimi podjetji, ki zagotavljajo
preprost dostop do podatkov pod enakimi in nediskriminatornimi pogoji, ob
zagotavljanju varstva poslovno občutljivih podatkov in osebnih podatkov
odjemalcev.
(4) Elektrooperaterji v sistemskih obratovalnih navodilih
določijo tehnične zahteve udeležbe v prilagajanju odjema na vseh trgih
električne energije na podlagi tehničnih značilnosti teh trgov in zmogljivosti
prilagajanja odjema, vključno z udeležbo bremen, ki jih združujejo agregatorji.
23. člen
(aktivni odjemalci)
(1) Končni odjemalci imajo pravico delovati kot aktivni
odjemalci, ne da bi za njih veljale nesorazmerne ali diskriminatorne zahteve
glede vstopa na trg, postopki in plačila v zvezi s tem ter omrežnine, ki ne
odražajo stroškov.
(2) Aktivni odjemalci imajo pravico do delovanja na trgu
neposredno ali prek agregiranja, pravico do prodaje električne energije iz
lastne proizvodnje, tudi na podlagi pogodb o nakupu električne energije, ter
pravico do sodelovanja v programih prožnosti in programih energetske
učinkovitosti. Za neposredno delovanje na trgih z električno energijo, in sicer
za prodajo drugim uporabnikom sistema ali nakup od drugih uporabnikov sistema
po odprti pogodbi in za sklepanje zaprtih pogodb, se morajo aktivni odjemalci
vključiti v bilančno shemo, razen v primeru izmenjav električne energije med
aktivnimi odjemalci, ki pripadajo istemu članu bilančne sheme, in v primeru
sklenitve odprte pogodbe z dobaviteljem.
(3) Aktivni odjemalci lahko upravljanje naprav, ki jih
potrebujejo za delovanje kot aktivni odjemalci, prenesejo na tretjo osebo,
vključno z namestitvijo, obratovanjem, obdelavo podatkov in vzdrževanjem, pri
čemer se tretja oseba ne šteje kot aktivni odjemalec.
(4) Za aktivne odjemalce se določijo omrežnine, ki odražajo
stroške, so pregledne in nediskriminatorne.
(5) Aktivni odjemalci, ki imajo v lasti naprave za shranjevanje
energije, imajo pravico do priključitve v omrežje v razumnem roku po vložitvi
zahteve, če so izpolnjeni vsi potrebni pogoji, kot sta bilančna odgovornost in
ustrezno merjenje, pri čemer zanje ne veljajo nesorazmerne zahteve glede licenc
ali pristojbin.
(6) Aktivni odjemalci lahko zagotavljajo več storitev hkrati,
če je to tehnično izvedljivo.
(7) Aktivnim odjemalcem, ki imajo v lasti naprave za
shranjevanje energije, se ne zaračunavajo omrežnina in drugi stroški za oddano
energijo, predhodno shranjeno v njihovih prostorih. Pri zagotavljanju storitev
prožnosti za elektrooperaterje se ne obračunavajo omrežnina in drugi stroški za
oddano ali prejeto energijo, shranjeno v prostorih aktivnih odjemalcev.
24. člen
(energetske skupnosti državljanov)
(1) Energetsko skupnost državljanov (v nadaljnjem besedilu:
energetska skupnost) lahko ustanovijo člani, priključeni na distribucijski
sistem v Republiki Sloveniji. Državljanstvo Republike Slovenije ni pogoj za
članstvo v energetski skupnosti.
(2) Energetska skupnost se ustanovi kot zadruga po zakonu, ki
ureja zadruge. Zanje se uporablja zakon, ki ureja zadruge, če ta zakon ne
določa drugače.
(3) Ob izstopu člana iz energetske skupnosti se poleg določb
zakona, ki ureja zadruge, uporabljajo tudi določbe 18. člena tega zakona o
zamenjavi dobavitelja ali agregatorja. V primeru izključitve člana iz
energetske skupnosti je treba članu zagotoviti vsaj deset delovnih dni časa med
sprejetjem odločitve o izključitvi ter prenehanjem pravic in obveznosti člana
energetske skupnosti, da si zagotovi novo pogodbo o dobavi ali agregaciji.
(4) Člani energetske skupnosti ne izgubijo pravic, ki jih
imajo po tem zakonu ter na njegovi podlagi izdanimi predpisi in splošnimi akti
kot gospodinjski odjemalci ali kot aktivni odjemalci.
(5) Operaterji distribucijskega sistema morajo v sodelovanju
z energetskimi skupnostmi zagotoviti, da se znotraj teh skupnosti olajšajo
obračunski prenosi električne energije. Plačilo za to storitev določi agencija
na način in po postopku, določenem za plačilo za druge storitve
elektrooperaterjev.
(6) Za energetske skupnosti se morajo v podzakonskih
predpisih in splošnih aktih določiti nediskriminatorni, pravični, sorazmerni in
pregledni postopki ter plačila omrežnine in vstopa na organiziran trg
električne energije. Način določitve omrežnine za člane energetske skupnosti
predpiše agencija s splošnim aktom iz 109. člena tega zakona tako, da se
zagotovi njihov zadosten in uravnotežen prispevek k delitvi skupnih stroškov
sistema.
(7) Če energetske skupnosti nastopajo neposredno na trgu
električne energije, se morajo uvrstiti v bilančno shemo.
(8) Energetske skupnosti se v zvezi s samoproizvedeno
električno energijo obravnavajo kot aktivni odjemalci v skladu s četrtim
odstavkom 23. člena tega zakona.
(9) Člani energetske skupnosti znotraj te skupnosti v skladu
z določbami tega člena uredijo souporabo električne energije, ki jo proizvedejo
proizvodne naprave v lasti skupnosti, če se ohranijo pravice in obveznosti, ki
jih imajo člani skupnosti kot končni odjemalci.
(10) Če se električna energija souporablja v skladu s
prejšnjim odstavkom, to ne vpliva na veljavne omrežnine, tarife in dajatve.
Agencija za določitev omrežnine v primeru souporabe energije izdela pregledno
analizo stroškov in koristi distribuiranih virov energije.
25. člen
(računi in informacije na računu)
(1) Dobavitelji in druga elektroenergetska podjetja morajo
zagotoviti, da so računi in informacije na računu pravilne, razumljive, jasne,
jedrnate, uporabniku prijazne in predstavljene tako, da omogočajo primerjavo s
strani končnih odjemalcev.
(2) Na zahtevo končnega odjemalca mora dobavitelj ali drugo
elektroenergetsko podjetje dati jasno in razumljivo pojasnilo o tem, kako je
bil njihov račun pripravljen. Če račun ne temelji na dejanski porabi, mora
odgovor obsegati tudi pojasnilo o načinu končnega obračuna glede na dejansko
porabo.
(3) Dobavitelj ali drugo elektroenergetsko podjetje mora
obveznosti iz prejšnjih odstavkov končnim odjemalcem zagotoviti brezplačno ter
jim ponuditi možnost elektronskega prejemanja računov in informacij na računu.
(4) Dobavitelj ali drugo elektroenergetsko podjetje mora v
okviru pogodbenega razmerja s končnim odjemalcem temu ponuditi različne
možnosti plačila računov, ki zagotavljajo prožnost pri poravnavi računa.
(5) Če pogodba vsebuje prihodnje spremembe proizvoda, cene
ali popusta, mora biti to navedeno na vsakem računu skupaj z datumom, ko se
sprememba izvrši.
(6) Agencija s splošnim aktom podrobneje predpiše način
izkazovanja informacij iz tega člena na računu in v dodatnem pojasnilu, pri
čemer upošteva, da morajo računi in informacije na računih izpolnjevati
minimalne zahteve iz Priloge I k Direktivi 2019/944/EU. Agencija se glede
vsebine informacij na računu pred sprejetjem akta in njegovo spremembo
posvetuje z organizacijami potrošnikov.
(7) Agencija spremlja izvajanje obveznosti dobaviteljev in
drugih elektroenergetskih podjetij, zlasti pa preverja verodostojnost podatkov,
ki jih posredujejo svojim odjemalcem, in način njihovega posredovanja, ki mora
omogočati preprosto primerjavo na državni ravni.
26. člen
(enotne kontaktne točke)
(1) Agencija mora končnim odjemalcem na enem mestu zagotoviti
dostop do informacij glede njihovih pravic, veljavnih predpisov in splošnih
aktov za izvrševanje javnih pooblastil ter načinov za obravnavo pritožb iz
27. člena tega zakona in v primeru spora z elektrooperaterjem (v
nadaljnjem besedilu: enotna kontaktna točka).
(2) V enotni kontaktni točki mora agencija zagotoviti dostop
najmanj do informacij o:
-       
načinih obravnave pritožb iz prejšnjega odstavka;
-       
veljavnih tarifah omrežnine in splošnoveljavnih pogojih v zvezi z
uporabo omrežja;
-       
načinu pridobitve podatkov o njihovi porabi;
-       
pravicah do zasilne oskrbe iz 32. člena tega zakona ali nujne
oskrbe iz 33. člena tega zakona;
-       
kakovosti napetosti, zanesljivosti oskrbe in komercialni kakovosti, ki
jih je dolžan zagotavljati elektrooperater;
-       
pravici do menjave dobavitelja in agregatorja.
27. člen
(pravica do izvensodnega reševanja sporov)
(1) Dobavitelj električne energije zagotovi pregleden,
enostaven in brezplačen notranji postopek obravnave pritožb končnih odjemalcev.
(2) Dobavitelj električne energije sam ali skupaj z drugimi
dobavitelji v okviru združenja zagotovi postopek izvensodnega reševanja sporov
z gospodinjskimi odjemalci v zvezi z dobavo električne energije gospodinjskim
odjemalcem po tem zakonu pred neodvisnim izvajalcem izvensodnega reševanja
sporov, ki izpolnjuje pogoje in zagotavlja postopek v skladu z določbami
zakona, ki ureja izvensodno reševanje potrošniških sporov. Če dobavitelj v postopku
iz prejšnjega odstavka pritožbi ne ugodi najpozneje v roku enega meseca ali
zahtevku gospodinjskega odjemalca ne ugodi v celoti, lahko gospodinjski
odjemalec vloži pobudo za začetek postopka v zvezi z domnevnimi kršitvami
dobavitelja električne energije pri izvajanju pogodbe o dobavi električne
energije pri neodvisnem izvajalcu izvensodnega reševanja sporov.
(3) Izvajalca izvensodnega reševanja sporov, pri katerem
lahko gospodinjski odjemalec vloži pobudo za začetek postopka, dobavitelj
električne energije določi za dobo štirih let.
(4) Sodelovanje dobavitelja električne energije v postopku,
ki ga sproži gospodinjski odjemalec pred neodvisnim izvajalcem izvensodnega
reševanja sporov, je obvezno.
(5) Stroške postopka neodvisnega izvajalca izvensodnega reševanja
sporov z gospodinjskimi odjemalci plača dobavitelj električne energije oziroma
združenje dobaviteljev električne energije.
(6) Dobavitelj električne energije ali združenje dobaviteljev
električne energije lahko določi sistem povračil in odškodnin, ki jih
zagotavlja gospodinjskim odjemalcem za posamezne kršitve svojih obveznosti v
zvezi z dobavo električne energije, če je to upravičeno glede na višino škode,
težo kršitve in stopnjo odgovornosti.
(7) Za končne odjemalce, ki niso gospodinjski odjemalci, se
postopek iz prvega odstavka tega člena zagotavlja v izvensodnem postopku
skladno z zakonom, ki ureja mediacijo v civilnih in gospodarskih zadevah.
(8) Določbe tega člena se uporabljajo tudi za reševanje
sporov med končnimi odjemalci in agregatorji, ki opravljajo storitve za končne
odjemalce.
2. oddelek: Napredno merjenje in osebni podatki
28. člen
(napredni števci in napredni merilni sistemi)
(1) Distribucijski operater mora končnim odjemalcem
zagotoviti merjenje porabe energije z uvedbo naprednega merilnega sistema.
Končni odjemalci so na zahtevo distribucijskega operaterja dolžni namestiti
oziroma dovoliti namestitev naprednega števca.
(2) Do namestitve naprednega števca mora distribucijski
operater zagotoviti delovanje običajnih števcev, ki natančno merijo dejansko
porabo in ki jo lahko končni odjemalci brez težave odčitavajo neposredno ali
prek spletnega oziroma drugega ustreznega standardiziranega vmesnika.
(3) Napredni števci morajo zagotavljati potreben nabor
podatkov za porabniške sisteme za upravljanje energije skladno z ustreznimi
razpoložljivimi standardi, vključno s tistimi, ki omogočajo interoperabilnost,
ob upoštevanju najboljših praks, razvoja naprednih omrežij in notranjega trga
električne energije.
(4) Napredni števci iz prvega odstavka tega člena morajo
izpolnjevati tehnične zahteve iz 29. člena tega zakona.
(5) Končni odjemalci prispevajo k stroškom, povezanim z
uvajanjem naprednega merilnega sistema, in sicer na pregleden in
nediskriminatoren način, pri čemer upoštevajo dolgoročne koristi vzdolž celotne
vrednostne verige.
(6) Na zahtevo končnega odjemalca, ki želi postati aktivni
odjemalec, ali na zahtevo tretje osebe, ki jo za to pooblasti končni odjemalec,
distribucijski operater zagotovi brezplačno in prednostno namestitev naprednega
števca z brezplačnim ali prostim fizičnim dostopom do standardiziranega
vmesnika, ki ustreza skupnim zahtevam distribucijskega in sistemskega
operaterja, na njihovem merilnem mestu najpozneje v roku trideset dni od
zahteve.
(7) Če pride do pomembne spremembe v stanju tehnike, ki
omogoča učinkovitejšo alternativo obstoječim naprednim merilnim sistemom v
povezavi s potrebami razvoja trga, lahko agencija izvede oceno stroškovne
učinkovitosti uvedbe novih ali nadgradnje obstoječih naprednih merilnih
sistemov. Ocena stroškovne učinkovitosti temelji na ekonomski oceni vseh
dolgoročnih stroškov in koristi ob upoštevanju optimalnega časovnega okvira
uvedbe in izbire tehnično-ekonomsko najučinkovitejše zasnove. Rezultat ocene
distribucijski operater upošteva v razvojnih načrtih.
29. člen
(zahteve in funkcionalnosti naprednih števcev)
(1) Napredni števci morajo izpolnjevati naslednje zahteve:
-       
napredni števci natančno merijo dejanski prejem in oddajo energije ter
končnim odjemalcem zagotavljajo informacije o dejanskem času prejema in oddaje
energije;
-       
potrjeni podatki o preteklem prejemu in oddaji energije morajo za končne
odjemalce biti enostavno in varno dostopni in prikazani, in sicer na zahtevo in
brez dodatnih stroškov;
-       
varnost naprednih števcev, sporočanje podatkov ter zasebnost in varnost
osebnih podatkov morajo biti skladni z zakonodajo Evropske unije s področja
kibernetske varnosti in z Uredbo (EU) 2016/679 Evropskega parlamenta in Sveta z
dne 27. aprila 2016 o varstvu posameznikov pri obdelavi osebnih podatkov
in o prostem pretoku takih podatkov ter o razveljavitvi Direktive 95/46/ES (UL
L št. 119 z dne 4. 5. 2016, str. 1; v nadaljnjem besedilu:
Uredba 2016/679/EU) ter zakonom, in sicer ob upoštevanju najboljših
razpoložljivih tehnik, pri čemer se upoštevajo stroški in načelo sorazmernosti;
-       
distribucijski operater mora končnim odjemalcem ob namestitvi naprednih
števcev zagotoviti ustrezne nasvete in informacije, zlasti o vseh možnostih v
zvezi z upravljanjem odčitavanja števcev, spremljanjem porabe energije ter o zbiranju
in obdelavi osebnih podatkov v skladu z Uredbo 2016/679/EU in zakonom;
-       
napredni števci končnim odjemalcem omogočajo merjenje in poravnavo v
časovnih intervalih, ki ustrezajo bilančnemu obračunskemu intervalu na
nacionalnem trgu.
(2) Poleg zahtev iz prejšnjega odstavka morajo napredni
števci izpolnjevati tudi evropske tehnične standarde, zahteve iz Priloge II k
Direktivi 2019/944/EU in naslednje zahteve:
-       
nepotrjeni podatki o porabi, razpoložljivi v skoraj realnem času, so za
končne odjemalce in za tretje osebe na podlagi ustreznega pooblastila ali
pogodbe s strani končnega odjemalca enostavno in varno dostopni, brez dodatnih
stroškov, nediskriminatorno in sočasno, lokalno prek standardiziranega vmesnika
naprednega števca ali dostopa na daljavo, za podporo avtomatiziranim programom
energetske učinkovitosti, prilagajanju odjema in drugim storitvam, skladno s
skupno usklajenimi zahtevami distribucijskega in sistemskega operaterja (glede
zamika pošiljanja podatkov, frekvence zajema podatkov, točnosti meritev,
tehničnih karakteristik naprednih merilnih sistemov itd.). Navedene podatke
elektrooperater upošteva za vse storitve prožnosti, vključno s sistemskimi
storitvami in storitvami za upravljanje prezasedenosti v distribucijskem
omrežju;
-       
napredni števci upoštevajo električno energijo, dovedeno v omrežje iz
objektov aktivnih odjemalcev;
-       
na zahtevo končnega odjemalca mora distribucijski operater zagotoviti,
da so končnemu odjemalcu ali tretjim osebam, ki jih je pooblastil končni
odjemalec, prek standardiziranega komunikacijskega vmesnika ali dostopa na
daljavo in v skladu z izvedbenimi akti Evropske komisije iz 24. člena
Direktive 2019/944/EU, dani na razpolago podatki o meritvah oddaje in odjema
električne energije, in sicer v lahko razumljivi obliki na način, da je
omogočena primerjava ponudb na enaki osnovi.
(3) Za namene tretje alineje prejšnjega odstavka mora biti
končnemu odjemalcu ali tretji osebi, ki jo je pooblastil končni odjemalec,
omogočeno, da pridobi podatke s števcev končnega odjemalca ali jih posreduje
drugi osebi brez dodatnih stroškov v skladu s pravico do prenosljivosti
podatkov na podlagi pravil o varstvu osebnih podatkov.
(4) Dostop na daljavo do podatkov o porabi in podatkov o
meritvah oddaje in odjema električne energije za potrebe tretjega odstavka tega
člena se za odjemalce in tretje osebe, ki jih za to pooblastijo končni
odjemalci, omogoči prek enotne vstopne točke nacionalnega podatkovnega
vozlišča. Dostop in prenos podatkov se odjemalcem, pooblaščenim tretjim osebam
in osebam, ki imajo dostop do podatkov po določbah tega zakona, ne zaračunava.
30. člen
(upravljanje, uporaba, hramba in posredovanje osebnih
podatkov)
(1) Osebni podatki po tem zakonu se obdelujejo skladno z
Uredbo 2016/679/EU in zakonom. Nadzor nad obdelavo osebnih podatkov po tem
zakonu opravljajo državni nadzorniki za varstvo osebnih podatkov v okviru
pooblastil iz zakona, ki ureja informacijskega pooblaščenca.
(2) Osebni podatki uporabnikov sistema, ki se obdelujejo na
podlagi tega zakona, so:
-       
ime in priimek, naslov, davčna številka;
-       
identifikator prevzemno-predajnega mesta in z njim povezanih enoličnih
identifikatorjev merilnih točk ter naziv in naslov prevzemno-predajnega mesta;
-       
merilni in obračunski podatki, ki jih je mogoče nedvoumno povezati z
uporabnikom sistema, in sicer:
a)   
izmerjena delovna energija v intervalu 15 minut ali krajšem časovnem
intervalu, ki ga omogoča stanje tehnike, in
b)   
časovni agregati izmerjene delovne energije, ki se nanašajo na
uporabnika sistema.
(3) Osebne podatke uporabnikov sistema iz prejšnjega odstavka
obdelujejo naslednji upravljavci:
-       
distribucijski operater za namen izvajanja nalog gospodarske javne
službe dejavnosti distribucijskega operaterja iz 69. člena tega zakona za
uporabnike sistema na področju celotne Slovenije;
-       
fizične ali pravne osebe, na katere je distribucijski operater skladno s
tretjim odstavkom 69. člena tega zakona prenesel izvajanje nalog iz
drugega odstavka 69. člena tega zakona, za namen izvajanja teh nalog za
uporabnike, priključene na omrežje, za katero je distribucijski operater nanje
prenesel izvajanje nalog;
-       
operaterji zaprtega distribucijskega sistema za namen izvajanja nalog iz
89. člena tega zakona za uporabnike, priključene na omrežje, ki ga
upravljajo;
-       
dobavitelji električne energije za namen izvajanja pogodbe o dobavi z
uporabnikom sistema na podlagi 12. člena tega zakona in za namen izdelave
obratovalnih napovedi iz 101. člena tega zakona za uporabnike sistema, od
katerih so pridobili ustrezno privolitev ali s katerimi imajo sklenjeno pogodbo
o odkupu oziroma dobavi;
-       
agregatorji za namen izvajanja pogodbe o agregiranju z uporabnikom
sistema na podlagi 22. člena tega zakona in za namen izdelave obratovalnih
napovedi iz 101. člena tega zakona za uporabnike sistema, od katerih so
pridobili ustrezno privolitev ali s katerimi imajo sklenjeno pogodbo o
agregaciji;
-       
gospodarska družba, ki izvaja gospodarsko javno službo dejavnost centra
za podpore skladno z zakonom, ki ureja spodbujanje rabe obnovljivih virov
energije, in sicer za izvajanje nalog te gospodarske javne službe, za
uporabnike sistema, od katerih so pridobili ustrezno privolitev ali s katerimi
imajo sklenjeno pogodbo o odkupu oziroma dobavi.
(4) Osebne podatke uporabnikov sistema iz drugega odstavka
tega člena obdelujejo tudi naslednji uporabniki:
-       
sistemski operater za namen izvajanja nalog gospodarske javne službe
dejavnosti sistemskega operaterja iz 45. člena tega zakona za uporabnike
sistema, od katerih je pridobil ustrezno privolitev ali ki direktno ali prek
agregatorjev za sistemskega operaterja izvajajo sistemske storitve;
-       
operater trga z električno energijo za izvajanje nalog gospodarske javne
službe dejavnosti operaterja trga z električno energijo iz 94. člena tega
zakona za vse uporabnike v Sloveniji.
(5) Upravljavci iz prve, druge in tretje alineje tretjega
odstavka tega člena obdelujejo osebne podatke uporabnikov sistema tudi z
namenom njihovega zagotavljanja uporabnikom sistema in subjektom, ki so
upravičeni do dostopa do osebnih podatkov na podlagi pogodbenega razmerja,
sklenjenega z uporabnikom sistema, ali na podlagi privolitve uporabnika
sistema.
(6) Upravljavci iz tretjega in uporabniki iz četrtega
odstavka tega člena obdelujejo osebne podatke iz drugega odstavka tega člena v
obsegu, ki ga potrebujejo za doseganje namenov iz tretjega, četrtega in petega
odstavka tega člena.
(7) Merilni podatki iz drugega odstavka tega člena se zaradi
zagotavljanja podatkov za učinkovito delovanje trga z električno energijo,
izvajanje energetskih storitev ter za namen obratovanja in zagotavljanja
zanesljivosti oskrbe hranijo največ tri leta po poteku leta, v katerem
nastanejo. Ne glede na določbe prejšnjega stavka se časovni agregati na ravni
od vključno enega meseca, ki se nanašajo na uporabnika sistema, hranijo največ
pet let po poteku leta, v katerem nastanejo.
(8) Drugi osebni podatki uporabnikov sistema, ki izhajajo iz
pogodbenega razmerja, se hranijo tako dolgo, kot je nujno za izvajanje ukrepov
na zahtevo posameznika pred sklenitvijo pogodbe, za izvajanje pogodbe ter
uveljavljanje pravic in obveznosti iz sklenjene pogodbe oziroma do poteka roka
za uveljavljanje pravnega varstva pogodbenih strank.
(9) Upravljavci osebnih podatkov iz prvih treh alinej tretjega
odstavka tega člena v okviru sistema za enotni dostop do podatkov na podlagi
standardiziranih podatkovnih storitev uporabnikom sistema in drugim subjektom,
ki so upravičeni do dostopa do osebnih podatkov na podlagi tega zakona,
pogodbenega razmerja, sklenjenega z uporabnikom sistema, ali njegove
privolitve, zagotavlja varen, učinkovit in brezplačen dostop do osebnih
podatkov prek enotne vstopne točke nacionalnega podatkovnega vozlišča.
(10) Ne glede na določbo prejšnjega odstavka upravljavci
osebnih podatkov iz prvih treh alinej tretjega odstavka tega člena uporabnikom
sistema in drugim subjektom, ki so upravičeni do dostopa do osebnih podatkov na
podlagi tega zakona, pogodbenega razmerja, sklenjenega z uporabnikom sistema
ali njegovega dovolila, omogoči dostop do osebnih podatkov tudi prek
standardiziranega vmesnika naprednega števca za lokalni dostop do podatkov.
(11) Upravljavci osebnih podatkov iz prvih dveh alinej
tretjega odstavka tega člena morajo v okviru sistema za enotni dostop do
podatkov imenovati nadzornika za skladnost, ki je odgovoren za spremljanje
izvajanja ukrepov, ki jih sprejme ta upravljavec za zagotavljanje
nediskriminatornega dostopa do podatkov in izpolnjevanja pravil za ravnanje z
osebnimi podatki iz tega člena. Za nadzornika za skladnost se uporabljajo
določbe Uredbe 2016/679/EU, ki se nanašajo na pooblaščeno osebo za varstvo
osebnih podatkov.
(12) Elektrooperaterji, operater trga in izvajalci sistemskih
storitev lahko zaradi zanesljivega obratovanja sistema ter analize pravilnega
ukrepanja v različnih obratovalnih stanjih na telefonskih številkah, namenjenih
sporočanju ter izvajanju nalog vodenja in obratovanja, snemajo vsebino
komunikacij, podatke o prometu in lokacijske podatke, povezane s to
komunikacijo, ter dejstva in okoliščine v zvezi s prekinitvijo povezave ali s
tem, da povezava ni bila vzpostavljena, če so kličoče osebe predhodno obveščene
o snemanju, njegovem namenu in trajanju hranjenja posnetka. Posneto sporočilo
in podatke je treba nemudoma izbrisati. Če gre za podatke v zvezi z dogodkom,
pri katerem je nastala škoda, pa jih je treba izbrisati najpozneje do poteka
roka, v katerem je mogoče uveljavljati odškodninske zahtevke zaradi varnega in
zanesljivega obratovanja sistema, ki se nanašajo na dogajanje v zvezi s klicem,
oziroma do pravnomočne odločitve o takem zahtevku v primeru njegovega
uveljavljanja.
31. člen
(zahteve za interoperabilnost)
(1) Za zagotovitev konkurence na maloprodajnem trgu in v
izogib pretiranim upravnim stroškom za uporabnike sistema in druge subjekte, ki
so upravičeni do dostopa do podatkov na podlagi tega zakona, mora biti
zagotovljena popolna interoperabilnost energetskih storitev.
(2) Energetska podjetja so dolžna upoštevati zahteve za
interoperabilnost in postopke za dostop do podatkov, ki jih predpiše Evropska
komisija z izvedbenimi akti na podlagi drugega odstavka 24. člena
Direktive 2019/944.
(3) Vstopna točka nacionalnega podatkovnega vozlišča mora
vključiti tudi podatke iz prenosnega sistema in zaprtih distribucijskih
sistemov, sistemski operater in upravljalci zaprtih distribucijskih sistemov pa
so dolžni te podatke zagotoviti.
(4) Vlada z uredbo predpiše ukrepe in postopke, da se
zagotovijo uvedba in povezljivost naprednih merilnih sistemov na območju
Republike Slovenije ter skladnost z zahtevami za dostop do podatkov in
zahtevami interoperabilnosti iz prvega in drugega odstavka tega člena.
3. oddelek: Zasilna in nujna oskrba
32. člen
(zasilna oskrba)
(1) Distribucijski operater mora samodejno in brez prestopnih
rokov zagotoviti dobavo končnim odjemalcem, ki so priključeni na njegov sistem,
če jim preneha veljavnost pogodbe o dobavi zaradi ukrepov, ki so posledica
insolventnosti ali nelikvidnosti dobavitelja, ali če iz drugega razloga
izgubijo status člana bilančne sheme, v skladu s predpisom, ki ureja delovanje
trga z električno energijo. O prenehanju veljavnosti pogodbe o dobavi in
začetku izvajanja zasilne oskrbe mora distribucijski operater obvestiti
odjemalca takoj po prejemu obvestila operaterja trga.
(2) Distribucijski operater mora na zahtevo odjemalca
zagotoviti dobavo tudi vsakemu:
-       
gospodinjskemu odjemalcu,
-       
malemu poslovnemu odjemalcu.
(3) Cena dobave iz prvega in drugega odstavka tega člena mora
biti javno objavljena in višja od tržne cene za dobavo primerljivemu odjemalcu,
ne sme pa je presegati več kot 25 %. Ceno električne energije za zasilno oskrbo
določi distribucijski operater v višini, ki pokriva dolgoročno ceno nabave
električne energije ter dodatne stroške zagotavljanja in izvajanja zasilne
oskrbe. Pogoji zasilne oskrbe se natančneje določijo v sistemskih obratovalnih
navodilih.
(4) Če distribucijski operater ne določi cene električne
energije za zasilno oskrbo ali jo določi v nasprotju s prejšnjim odstavkom, jo
določi agencija.
(5) Distribucijski operater mora odjemalce v obvestilu iz
prvega odstavka tega člena ter v opominu pred odklopom obvestiti o možnosti in
pogojih zasilne oskrbe ter o obveznostih v zvezi z oskrbo ranljivih odjemalcev
iz 33. člena tega zakona.
33. člen
(ranljivi odjemalci in nujna oskrba)
(1) Ranljivi odjemalec je gospodinjski odjemalec, ki si
zaradi svojih premoženjskih razmer, deleža izdatkov za energijo od
razpoložljivega dohodka in drugih socialnih okoliščin ter bivalnih razmer ne
more zagotoviti drugega vira energije za gospodinjsko rabo, ki bi mu povzročil
enake ali manjše stroške za najnujnejšo gospodinjsko rabo.
(2) Distribucijski operater ranljivemu odjemalcu ne sme
odklopiti električne energije oziroma odjema omejiti pod količino oziroma moč,
ki je glede na okoliščine (letni čas, temperaturne razmere, kraj prebivanja,
zdravstveno stanje in druge podobne okoliščine) nujno potrebna, da ne pride do
ogrožanja življenja in zdravja odjemalca ter oseb, ki z njim prebivajo.
(3) Distribucijski operater mora odjemalca pred odklopom
obvestiti o možnosti nujne oskrbe, o dokazilih, ki jih mora odjemalec
predložiti operaterju, da mu distribucijski operater odobri nujno oskrbo, in o
rokih, v katerih je treba ta dokazila predložiti. Podrobnejše pogoje in ceno
nujne oskrbe, ki pokriva stroške nabave energije, predpiše distribucijski
operater v sistemskih obratovalnih navodilih iz 136. člena tega zakona v
skladu s pravili in kriteriji, ki jih predpiše agencija.
(4) Če distribucijski operater ugotovi, da so izpolnjeni
pogoji za nujno oskrbo, o tem nemudoma obvesti odjemalca in mu v podpis
predloži pogodbo o nujni oskrbi. Če distribucijski operater presodi, da pogoji
za nujno oskrbo niso izpolnjeni, o tem nemudoma pisno obvesti odjemalca in
nadaljuje postopek odklopa. O sporih v zvezi z upravičenostjo do nujne oskrbe odloča
agencija po postopku za odločanje o sporih iz zakona, ki ureja agencijo.
(5) Stroški nujne oskrbe ranljivih odjemalcev so upravičeni
stroški distribucijskega operaterja.
34. člen
(energetska revščina)
(1) Vlada predpiše merila za opredelitev in ocenjevanje
števila energetsko revnih gospodinjstev, kot so materialna ogroženost, velik
delež izdatkov za energijo od razpoložljivega dohodka, preseganje povprečnega
deleža izdatkov za energijo in nizka energijska učinkovitost prostorov
gospodinjstva. Materialna ogroženost se dokazuje z odločbo o denarni socialni
pomoči ali z odločbo o varstvenem dodatku.
(2) Vlada sprejme ustrezne ukrepe za zagotavljanje podpore za
izboljšanje energetske učinkovitosti z namenom zmanjšanja energetske revščine.
(3) Ukrepi iz prejšnjega odstavka ne smejo ovirati proste
izbire dobavitelja ali delovanja trgov z električno energijo in ne smejo
vključevati ukrepov kontrole cen električne energije.
(4) O ukrepih iz drugega odstavka tega člena se obvesti
Evropska komisija na način iz drugega odstavka 7. člena tega zakona.
III. poglavje: PROIZVODNJA ELEKTRIČNE ENERGIJE
35. člen
(energetsko dovoljenje)
(1) Za gradnjo objektov za proizvodnjo električne energije z
nazivno električno močjo, večjo od 10 MW, ki so priključeni na javno omrežje, mora
investitor pridobiti dokončno energetsko dovoljenje, ki ga izda ministrstvo,
pristojno za energijo (v nadaljnjem besedilu: ministrstvo).
(2) V primeru gradnje objekta iz prejšnjega odstavka lahko
investitor zahteva izdajo energetskega dovoljenja po sprejetju državnega
prostorskega načrta oziroma po sprejetju uredbe o najustreznejši varianti.
(3) Z energetskim dovoljenjem se določijo:
-       
lokacija ali okvirno območje, na katero se energetsko dovoljenje nanaša;
-       
vrsta objekta, vir energije ali gorivo, naprave, na katere se energetsko
dovoljenje nanaša;
-       
pogoji v zvezi z uporabo javnega dobra ali javne infrastrukture;
-       
obveznosti imetnika energetskega dovoljenja v zvezi s posredovanjem
podatkov ministrstvu;
-       
čas veljavnosti energetskega dovoljenja.
(4) Minister ali ministrica, pristojna za energijo (v
nadaljnjem besedilu: minister) predpiše pogoje in vsebino vloge za izdajo
energetskega dovoljenja za posamezne vrste objektov iz prvega odstavka tega
člena, ki se nanašajo na:
1.     
skladnost objekta z dokumenti dolgoročnega načrtovanja na področju
energetske politike, akcijskimi načrti, strategijami in programi;
2.     
opredelitev meril in pogojev za določitev izpolnjevanja pogoja iz prvega
odstavka tega člena o moči, večji od 10 MW;
3.     
vpliv objekta na varnost in zanesljivost elektroenergetskega sistema,
naprav in pripadajoče opreme ter pogoje za priključitev na omrežje;
4.     
zdravje in varovanje ljudi ter varstvo okolja;
5.     
zahtevano energetsko učinkovitost tehnologije ali upoštevanje zadnjega
stanja tehnike;
6.     
vrsto primarnih virov energije s poudarkom na obnovljivih,
nizkoogljičnih in domačih virih energije;
7.     
tehnično, gospodarsko in finančno usposobljenost vlagatelja zahteve za
energetsko dovoljenje;
8.     
usklajenost objekta z ukrepi za zagotavljanje zanesljive, redne,
kakovostne in cenovno ustrezne proizvodnje, vključno z uporabo obnovljivih
virov energije, učinkovite rabe energije in varstva okolja;
9.     
ugotavljanje razpoložljivosti predvidenih lokacij in območja, na katerih
naj bi se izvajala energetska dejavnost glede na že izdana energetska dovoljenja;
10.  
prispevek proizvodne zmogljivosti objekta k izpolnjevanju ciljev države
in Evropske unije na področju obnovljivih virov energije v končni bruto porabi
energije;
11.  
prispevek proizvodne zmogljivosti k zmanjšanju emisij;
12.  
ugotavljanje obstoja drugih možnosti namesto gradnje novih proizvodnih
zmogljivosti, kot so rešitve za prilagajanje odjema in shranjevanje energije.
(5) Energetsko dovoljenje je treba pridobiti tudi za vsako
rekonstrukcijo objektov iz prvega odstavka tega člena, ki spreminja energetske
parametre objekta in katere obseg sprememb je tak, da je za rekonstrukcijski
poseg treba pridobiti gradbeno dovoljenje.
(6) Če investitor energetsko dovoljenje prenese na drugo
osebo, energetsko dovoljenje ostane v veljavi in zavezuje vsakokratnega
lastnika proizvodnega objekta, na katerega se dovoljenje nanaša.
(7) Če investitor energetsko dovoljenje prenese na drugo
osebo pred začetkom gradnje ali med gradnjo, se lahko na zahtevo novega
investitorja energetsko dovoljenje spremeni.
(8) Veljavnost energetskega dovoljenja je pet let od dneva
njegove pravnomočnosti. Ministrstvo lahko v času veljavnosti energetskega
dovoljenja na zahtevo investitorja veljavnost energetskega dovoljenja z odločbo
podaljša, če investitor iz upravičenih razlogov ni mogel pravočasno izpolniti
obveznosti iz naslednjega odstavka, vendar skupaj največ za rok veljavnosti iz
prejšnjega stavka. Upravičeni razlogi so zlasti tisti, ki niso nastali zaradi
investitorjevih opustitev dolžnega ravnanja ali iz vzrokov na njegovi strani.
(9) Če investitor v roku iz prejšnjega odstavka ne vloži
popolne zahteve za gradbeno dovoljenje za objekt za proizvodnjo električne
energije oziroma ne vloži popolne zahteve za izdajo celovitega dovoljenja za
objekt za proizvodnjo električne energije, energetsko dovoljenje preneha
veljati. Ta določba velja tudi za vložitev popolne zahteve za izdajo drugega
upravnega akta, ki po nastopu svoje veljavnosti daje investitorju pravico
začeti gradnjo objekta iz prvega odstavka tega člena.
(10) Ministrstvo vodi register energetskih dovoljenj. Kadar
je imetnik energetskega dovoljenja fizična oseba, se v register vpišejo
naslednji osebni podatki: osebno ime imetnika dovoljenja in naslov stalnega ali
začasnega prebivališča imetnika dovoljenja. Podatki iz registra so javni.
36. člen
(smiselna uporaba določb o odjemalcih za proizvajalce)
Za proizvajalce in njihovo v omrežje oddano energijo se
smiselno uporabljajo naslednje določbe tega zakona, ki se nanašajo na končne
odjemalce in njihovo iz omrežja prevzeto energijo:
-       
13. člena;
-       
prvega in drugega odstavka 14. člena;
-       
15. člena, razen desete in enajste alineje drugega odstavka;
-       
tretjega odstavka 18. člena, razen kolikor se nanaša na
agregatorje, in četrtega odstavka 18. člena;
-       
drugega, tretjega in četrtega odstavka 19. člena;
-       
21. in 22. člena;
-       
drugega odstavka 25. člena;
-       
prvega do petega odstavka 28. člena in
-       
29. člena.
1. oddelek: Zadostnost virov in mehanizem za
zagotavljanje proizvodnih zmogljivosti
1. pododdelek: Spremljanje zadostnosti proizvodnih
zmogljivosti
37. člen
(odpravljanje težav pri zadostnosti virov)
(1) Sistemski operater pri pripravi razvojnega načrta
prenosnega sistema iz 49. člena tega zakona in ocenjevanju zadostnosti
proizvodnih virov upošteva ugotovitve evropske ocene zadostnosti virov. Če je
zaradi dejanskih razmer in odpravljanja potencialnih težav treba evropsko oceno
dopolniti, izdela nacionalno oceno zadostnosti virov v skladu s 24. členom
Uredbe 2019/943/EU.
(2) Kadar evropska ocena zadostnosti virov ali nacionalna
ocena zadostnosti virov ugotovi težavo v zvezi z zadostnostjo virov, mora
sistemski operater pridobiti mnenje agencije, v katerem morajo biti opredeljena
regulativna izkrivljanja ali pomanjkljivosti trga, ki so težave povzročile ali
prispevale k njihovemu nastanku. Agencija pripravljeno mnenje posreduje tudi na
ministrstvo.
(3) Ministrstvo v sodelovanju s sistemskim operaterjem
sestavi in objavi načrt za izvedbo ukrepov za zagotovitev zadostnosti virov s
časovnim načrtom za odpravo vseh ugotovljenih regulativnih izkrivljanj ali
pomanjkljivosti trga v okviru postopka državne pomoči (v nadaljnjem besedilu:
načrt za izvedbo). Ministrstvo o načrtu za izvedbo seznani vlado in ga pošlje
Evropski komisiji za pridobitev mnenja.
(4) Zagotavljanje zadostnosti virov je zaradi zanesljive
oskrbe z električno energijo v splošnem gospodarskem interesu države.
38. člen
(poročanje o izvajanju načrta za izvedbo)
Agencija spremlja izvajanje načrta za izvedbo iz prejšnjega
člena in rezultate spremljanja objavi v letnem poročilu, ki ga predloži
Evropski komisiji.
2. pododdelek: Mehanizem za zagotavljanje
proizvodnih zmogljivosti in standard zanesljivosti
39. člen
(mehanizem za zagotavljanje proizvodnih zmogljivosti)
(1) Ministrstvo lahko za odpravo težav v zvezi z zadostnostjo
virov v načrt za izvedbo uvrsti tudi mehanizem za zagotavljanje proizvodnih
zmogljivosti, ki temelji na načelih in pravilih iz 21., 22. in 26. člena
Uredbe 2019/943/EU in je skladen s pravili za državne pomoči. V tem primeru
mora ministrstvo predhodno zagotoviti celovito študijo o morebitnih učinkih
predvidenega mehanizma na sosednje države, s katero seznani ministrstva,
pristojna za energijo, operaterje prenosnih sistemov in regulatorje trgov
sosednjih držav ter jih zaprosi za mnenje v zvezi z ugotovljenimi učinki.
(2) Ministrstvo pri pripravi načrta za izvedbo in določanju
potrebnega obsega mehanizma za zagotavljanje proizvodnih zmogljivosti upošteva
merila in pogoje, ki jih predlaga agencija.
(3) Mehanizem za zagotavljanje proizvodnih zmogljivosti se
lahko izvaja po prejemu pozitivnega mnenja Evropske komisije o načrtu za
izvedbo.
40. člen
(standard zanesljivosti)
(1) Sistemski operater pripravi standard zanesljivosti, s
katerim se določi potrebna raven zanesljivosti oskrbe z električno energijo v
Republiki Sloveniji. Standard zanesljivosti se uporablja pri izdelavi
nacionalne ocene zadostnosti virov.
(2) Standard zanesljivosti mora biti primerljiv s standardi
zanesljivosti, določenimi v čezmejnih trgovalnih območjih in mora temeljiti na
metodologiji iz petega odstavka 23. člena Uredbe 2019/943/EU.
3. pododdelek: Izvajanje konkurenčnega postopka za
pridobivanje ponudb proizvodnih zmogljivosti
41. člen
(konkurenčni postopek izbora ponudnikov proizvodnih
zmogljivosti)
(1) Center za podpore v skladu z načrtom za izvedbo vsako
leto objavi javni poziv za zbiranje ponudb za zagotavljanje proizvodnih
zmogljivosti, na podlagi katerega se s preglednim, nediskriminatornim in
konkurenčnim postopkom izberejo ponudniki proizvodnih zmogljivosti za
zagotovitev predvidenega obsega proizvodnih zmogljivosti.
(2) Postopek izbire ponudnikov se po roku za oddajo ponudb iz
poziva lahko izvede, če je na podlagi števila in obsega prejetih ponudb
različnih ponudnikov zmogljivosti zagotovljena konkurenčnost na način, da
doseže ciljni obseg zmogljivosti in niso izbrane ponudbe vseh ponudnikov.
Nasprotno je treba najpozneje v roku enega meseca objaviti nov javni poziv za
zbiranje ponudb zmogljivosti. Na podlagi ponovnega poziva se izvede izbira
ponudnikov zmogljivosti ne glede na število ponudnikov in obseg ponujenih
zmogljivosti.
(3) Rezultate postopka izbire ponudnikov zmogljivosti objavi
center za podpore na svoji spletni strani.
(4) Pravila za imenovanje, delovanje in pristojnosti komisije
centra za podpore za izbor ponudnikov proizvodnih zmogljivosti ter izvajanje
konkurenčnega postopka izbora sprejme center za podpore pred prvim postopkom in
po pridobitvi soglasja ministra.
42. člen
(pogodba o zagotavljanju plačila za zmogljivosti)
(1) Center za podpore je dolžan najpozneje v 30 dneh po
zaključenem postopku izbranim ponudnikom posredovati v podpis pogodbo, s katero
se uredijo izvajanje plačila za zagotavljanje zmogljivosti in druga vprašanja
medsebojnih razmerij v zvezi s tem (v nadaljnjem besedilu: pogodba o
zagotavljanju plačila za zagotavljanje proizvodnih zmogljivosti). S pogodbo o
zagotavljanju plačila za zagotavljanje proizvodnih zmogljivost se urejajo tudi
postopki obračunavanja pogodbene kazni v primeru, da ponudnik ne zagotovi
pogodbenih proizvodnih zmogljivosti. Pogodbena kazen se določi v višini stroška
sistemskega operaterja zaradi neizpolnitve obveznosti ponudnika v obravnavanem
obdobju.
(2) Če ponudnik proizvodnih zmogljivosti v enem mesecu, ko je
pozvan k sklenitvi pogodbe o zagotavljanju plačila za zagotavljanje proizvodnih
zmogljivost, ne sklene pogodbe in tega ne stori niti v dodatnem roku, ki ne sme
biti krajši od 15 dni, ni upravičen do sklenitve pogodbe. Za količino
proizvodnih zmogljivosti, ki s tem izpade, se pripravi predlog pogodbe o
zagotavljanju plačila za zagotavljanje proizvodnih zmogljivosti za prvega
naslednjega ponudnika od ponudnikov, ki so izpadli iz izbora v prvem krogu, po
vrstnem redu, kot ga je določila komisija centra za podpore.
(3) Center za podpore vodi register ponudnikov proizvodnih
zmogljivosti. Center za podpore podatke o višini in prejemnikih plačil za
zagotavljanje proizvodnih zmogljivosti objavi na svoji spletni strani.
43. člen
(zagotavljanje podatkov za izvajanje pogodb o zagotavljanju
plačila za zagotavljanje proizvodnih zmogljivosti)
Ponudniki zmogljivosti, ki so s centrom za podpore sklenili
pogodbo o zagotavljanju plačila za zmogljivost, in elektrooperaterji, na
katerih omrežje so ponudniki zmogljivosti priključeni, so centru za podpore na
njegovo zahtevo dolžni posredovati podatke, ki jih potrebuje za izvajanje
svojih nalog v okviru gospodarske javne službe po tem zakonu.
4. pododdelek: Zagotavljanje sredstev za izvajanje
mehanizma zagotavljanja proizvodnih zmogljivosti
44. člen
(prispevek za mehanizem za zagotavljanje proizvodnih
zmogljivosti)
(1) Sredstva za izvajanje mehanizma za zagotavljanje
proizvodnih zmogljivosti se centru za podpore zagotavljajo s prispevkom za
mehanizem zmogljivosti in s pogodbenimi kaznimi, ki jih plačajo ponudniki
zmogljivosti.
(2) Višina prispevka za izvajanje mehanizma za zagotavljanje
proizvodnih zmogljivosti, ki ga plačuje vsak končni odjemalec za posamezno
prevzemno-predajno mesto, je odvisna od moči in napetostne ravni
prevzemno-predajnega mesta, kategorije odjemalca in namena uporabe energije.
(3) Višino prispevka iz prejšnjega odstavka določi vlada za
obdobje enega leta tako, da sredstva zadoščajo za pokritje predvidenih izdatkov
iz petega odstavka tega člena v tem letu. Dokler vlada ne določi nove višine
prispevkov za izvajanje mehanizma za zagotavljanje proizvodnih zmogljivosti, se
uporablja njihova višina iz prejšnjega obdobja.
(4) Končni odjemalec plačuje prispevek za izvajanje mehanizma
za zagotavljanje proizvodnih zmogljivosti kot posebno postavko na mesečnem
računu za omrežnino. Dobavitelji in elektrooperaterji, ki skupaj s plačilom
omrežnine prejmejo prispevek za izvajanje mehanizma za zagotavljanje
proizvodnih zmogljivosti, ga morajo nemudoma in brezplačno prenesti v korist
centra za podpore.
(5) Sredstva za izvajanje mehanizma za zagotavljanje
proizvodnih zmogljivosti se uporabljajo za:
a)    
pokrivanje stroškov centra za podpore zaradi aktivnosti v zvezi
izvajanjem nalog za mehanizem za zagotavljanje proizvodnih zmogljivosti;
b)    
zagotavljanje plačil po pogodbah o zagotavljanju plačila za
zagotavljanje proizvodnih zmogljivost.
(6) Višino sredstev za delovanje centra za podpore iz dela
prispevka za izvajanje mehanizma za zagotavljanje proizvodnih zmogljivosti
določi vlada na podlagi sprejetega letnega programa dela in finančnega načrta.
Dokler vlada ne določi nove višine sredstev za delovanje centra za podpore, se
uporabljajo sredstva v obsegu iz zadnjega obdobja, za katero je vlada določila
višino sredstev.
(7) Vlada z uredbo podrobneje predpiše način določanja in
obračunavanja prispevka za izvajanje mehanizma za zagotavljanje proizvodnih
zmogljivosti iz prvega odstavka tega člena.
IV. poglavje: PRENOS ELEKTRIČNE ENERGIJE
1. oddelek: Gospodarska javna služba dejavnost
sistemskega operaterja
45. člen
(dejavnost sistemskega operaterja)
(1) Dejavnost sistemskega operaterja je obvezna državna
gospodarska javna služba.
(2) Gospodarska javna služba dejavnost sistemskega operaterja
obsega:
1.     
varno, zanesljivo in učinkovito obratovanje, graditev in vzdrževanje
prenosnega sistema;
2.     
načrtovanje in razvoj elektroenergetskega sistema ob upoštevanju
predvidenih potreb uporabnikov sistema, zahtev varnega, zanesljivega in
učinkovitega obratovanja sistema, varovanja okolja, ekonomskih pogojev ter
usmeritev razvojnega načrta sistemskega operaterja iz 49. člena tega
zakona;
3.     
zagotavljanje dolgoročne zmogljivosti prenosnega sistema, tako da
omogoča razumne zahteve za priključitev na sistem in za prenos energije;
4.     
upravljanje pretokov električne energije v prenosnem sistemu ob
upoštevanju izmenjave z drugimi medsebojno povezanimi sistemi in v ta namen
zagotavljanja razpoložljivosti sistemskih storitev, vključno s tistimi, ki jih
izvajajo objekti za prilagajanje odjema in shranjevanje energije, če je taka
razpoložljivost neodvisna od drugih prenosnih sistemov, s katerimi je njegov
sistem medsebojno povezan;
5.     
organiziranje trga storitev izravnave za potrebe prenosnega sistema
tako, da se zagotavljata preglednost in celovitost ter se omogoča konkurenca
med ponudniki storitev izravnave;
6.     
nakup sistemskih storitev v prenosnem sistemu po preglednih,
nediskriminatornih in tržno zasnovanih postopkih, da se zagotovi obratovalna
sigurnost;
7.     
posredovanje informacij, potrebnih za zagotovitev varnega in
učinkovitega obratovanja, usklajenega razvoja in skladnega delovanja povezanih
sistemov drugemu operaterju;
8.     
zagotavljanje podatkov, potrebnih za učinkovito sklepanje pogodb o
dobavi in uveljavljanje pravice do priključitve, uporabnikom sistema in dobaviteljem;
9.     
pobiranje plačil za prezasedenost in plačil v mehanizmu nadomestil med
upravljavci prenosnih omrežij v skladu z 49. členom Uredbe 2019/943/EU;
10.  
nakup električne energije za pokritje izgub v prenosnem sistemu po
preglednih, nediskriminatornih in tržno zasnovanih postopkih;
11.  
zagotavljanje dolgoročne zmogljivosti in obratovanja prenosnega sistema
v skladu z izvedbenimi uredbami za izvajanje Uredbe 2019/943/EU;
12.  
zagotavljanje kakovosti oskrbe v skladu z minimalnimi standardi.
(3) Sistemski operater je v okviru izvajanja gospodarske
javne službe dejavnost sistemskega operaterja odgovoren tudi za:
a)    
zagotovitev primernih sredstev za izpolnjevanje svojih obveznosti;
b)    
zagotavljanje zanesljivosti oskrbe z ustrezno prenosno zmogljivostjo in
zanesljivostjo sistema;
c)    
sprejetje okvira za sodelovanje in usklajevanje med regionalnimi
koordinacijskimi centri;
č)    sodelovanje pri pripravi
evropske in nacionalnih ocen zadostnosti virov v skladu s poglavjem IV Uredbe
2019/943/EU;
d)    
digitalizacijo prenosnega sistema;
e)    
upravljanje podatkov, vključno z razvojem sistemov upravljanja podatkov,
kibernetsko varnostjo in varstvom podatkov v skladu z veljavnimi pravili ter
brez poseganja v pristojnosti drugih organov.
(4) Pri izvajanju nalog sistemski operater prenosnega sistema
upošteva priporočila, ki jih izdajo regionalni koordinacijski centri, napoved
porabe električne energije in potrebnih energetskih virov z uporabo metode
celovitega načrtovanja, ob upoštevanju varčevalnih ukrepov pri uporabnikih
sistema. Sistemski operater prenosnega sistema zagotavlja nediskriminatorno
obravnavo uporabnikov sistema, agregatorjev in dobaviteljev.
(5) Sistemski operater lahko opravlja dejavnosti, ki niso
določene v tem členu in v Uredbi 2019/943/EU, le, če so dejavnosti potrebne, da
lahko izpolni obveznosti iz tega zakona ali Uredbe 2019/943/EU, pod pogojem, da
je agencija dala soglasje k takemu odstopanju. Ne glede na prejšnji stavek sme
sistemski operater imeti v lasti, razvijati, voditi ali upravljati omrežja, ki
niso električna omrežja, s predhodnim soglasjem agencije.
46. člen
(splošni akti sistemskega operaterja, izdani na podlagi
predpisov Evropske unije)
(1) Splošni akti, ki jih sistemski operater izdaja v skladu s
predpisi Evropske unije, se po objavi v Uradnem listu Republike Slovenije
objavijo na spletnih straneh sistemskega operaterja.
(2) Če predpisi Evropske unije določajo, da mora sistemski
operater k splošnim aktom iz prejšnjega odstavka pridobiti soglasje agencije,
izda soglasje direktor agencije.
47. člen
(način izvajanja gospodarske javne službe)
(1) Za izvajanje obvezne gospodarske javne službe dejavnost
sistemskega operaterja Republika Slovenija kot koncedent podeli koncesijo
pravni ali fizični osebi za celotno območje Republike Slovenije, in sicer za
obdobje največ 50 let.
(2) Koncesijski akt sprejme vlada skladno z določbami zakona,
ki ureja gospodarske javne službe.
(3) Koncesijsko pogodbo sklene vlada z gospodarsko družbo, ki
izpolnjuje pogoje za notranjega izvajalca po prvem do petem odstavku
13. člena Zakona o nekaterih koncesijskih pogodbah (Uradni list RS,
št. 9/19).
(4) Za koncesijo iz prejšnjega odstavka se ne plačuje
koncesijska dajatev ali drugo plačilo, ki bi bilo z njo po učinku izenačeno.
(5) Dejavnost sistemskega operaterja lahko izvaja
koncesionar, ki izpolnjuje naslednje pogoje:
-       
ima v lasti prenosni sistem;
-       
ima certifikat sistemskega operaterja in
-       
je imenovan za sistemskega operaterja.
(6) Dejavnost sistemskega operaterja se financira iz
omrežnine in drugih prihodkov za izvajanje gospodarske javne službe.
48. člen
(graditev in obratovanje prenosnega sistema)
(1) Pri izdaji gradbenega dovoljenja za gradnjo ali
rekonstrukcijo objekta ali naprave, ki je del prenosnega sistema, je lahko
investitor samo sistemski operater.
(2) Ne glede na prejšnji odstavek je lahko v primeru gradnje
ali rekonstrukcije objekta ali naprave, ki povezuje proizvajalca,
distribucijski sistem ali končnega odjemalca s prenosnim sistemom, ta objekt
ali naprava pa še ni v lasti sistemskega operaterja, investitor tudi
proizvajalec, distribucijski operater ali končni odjemalec.
(3) Prvi in drugi odstavek tega člena se uporabljata tudi za
izdajo uporabnega dovoljenja ali drugega posamičnega akta, s katerim je
dovoljeno obratovanje objekta ali naprave, ki je del prenosnega sistema.
(4) Ta člen se ne uporablja za nove povezovalne vode, ki so
upravičeni do izvzetja v skladu s 63. členom Uredbe 2019/943/EU.
49. člen
(razvojni načrt prenosnega sistema)
(1) Sistemski operater mora na podlagi metodologije iz petega
odstavka tega člena v devetih mesecih po sprejetju Celovitega nacionalnega
energetskega in podnebnega načrta v skladu s 3. členom Uredbe 2018/1999/EU
(v nadaljnjem besedilu: NEPN) izdelati razvojni načrt prenosnega sistema in
zanj pridobiti soglasje agencije. Razvojni načrt mora biti narejen za najmanj
deset let in okvirno za dvajset let ter mora biti usklajen z NEPN. V primeru
spremembe NEPN mora sistemski operater v devetih mesecih preizkusiti skladnost
razvojnega načrta z NEPN in ga po potrebi po postopku iz tega člena spremeniti
ali dopolniti.
(2) Operater iz prejšnjega odstavka mora ne glede na
sprejetje NEPN razvojni načrt prenosnega sistema sprejeti vsaki dve leti od
sprejetja prejšnjega razvojnega načrta prenosnega sistema.
(3) Agencija mora dati soglasje k razvojnemu načrtu
prenosnega sistema in lahko pred odločitvijo o izdaji soglasja zahteva njegove
spremembe. O soglasju k razvojnemu načrtu mora agencija odločiti v roku treh
mesecev od prejema vloge.
(4) Razvojni načrt prenosnega sistema mora opredeliti glavno
infrastrukturo za prenos električne energije, ki jo je treba v naslednjih
desetih letih zgraditi ali posodobiti za zanesljivo oskrbo z električno
energijo, varno delovanje omrežij in prilagajanje nadaljnjemu razvoju na
področju proizvodnje električne energije iz obnovljivih virov, ob uvajanju
inteligentnih omrežnih storitev in zagotavljanju skladiščnih objektov. Pri tem
mora izhajati iz napovedi prevzema energije in moči ter iz napovedi pokrivanja
prevzete električne energije in moči. Razvojni načrt prenosnega sistema mora
vsebovati oceno možnosti za povečanje energetske učinkovitosti električne
infrastrukture z uravnavanjem obremenitev in interoperabilnostjo, povezanostjo
z obrati za proizvodnjo in shranjevanje energije, vključno z mikroproizvodnjo,
ter opredeliti časovno dinamiko in finančno ovrednotenje načrtovanih investicij
in dejanskih ukrepov za stroškovno učinkovite izboljšave v omrežni
infrastrukturi. Pri tem imajo prednost ukrepi za povečanje energetske
učinkovitosti obstoječe električne infrastrukture z uravnavanjem obremenitev,
prilagajanjem odjema in nakupom sistemskih storitev vedno, ko lahko zmanjšajo
potrebo po novih investicijah v razširitve omrežja oziroma ko predstavljajo
stroškovno bolj ali enako učinkovito alternativo širitvi sistema. Razvojni
načrt prenosnega sistema mora vsebovati tudi oceno zadostnosti proizvodnih
zmogljivosti in razmere glede zagotovljenosti drugih možnosti za gradnjo novih
zmogljivosti, kot so rešitve za prilagajanje odjema in shranjevanje energije.
(5) Agencija s splošnim aktom po pridobitvi soglasja ministra
predpiše metodologijo za izdelavo razvojnih načrtov, ki jih izdelajo
elektrooperaterji skladno s tem in 76. členom tega zakona.
2. oddelek: Ločevanje prenosnega sistema in
sistemskega operaterja
1. pododdelek: Lastniška ločitev
50. člen
(lastnina prenosnega sistema)
(1) Pravna ali fizična oseba, ki ima v lasti prenosni sistem,
mora izvajati dejavnost sistemskega operaterja. Druga oseba, razen sistemskega
operaterja, ne sme imeti deloma ali v celoti v lasti prenosnega sistema, na
katerem ta sistemski operater izvaja dejavnost sistemskega operaterja, razen če
ta zakon ne določa drugače.
(2) Šteje se, da je zahteva iz prejšnjega odstavka
izpolnjena, če dvoje ali več pravnih ali fizičnih oseb, ki imajo v lasti
prenosni sistem, ustanovijo skupno podjetje, ki deluje kot sistemski operater v
dveh ali več državah članicah Evropske unije. Nobeno drugo podjetje ne more
biti udeleženo v skupnem podjetju. Lastnika ali lastniki prenosnega sistema, ki
so ustanovili skupno podjetje, morajo izpolnjevati pogoje iz 52., 54. in
55. člena tega zakona.
51. člen
(lastništvo naprav za shranjevanje energije)
(1) Sistemski operater ne sme imeti v lasti, razvijati,
voditi ali upravljati naprav za shranjevanje energije.
(2) Ne glede na prejšnji odstavek ima lahko sistemski operater
v lasti, razvija, vodi ali upravlja naprave za shranjevanje energije, če je
naprava popolnoma integriran omrežni element in je agencija k temu dala
predhodno soglasje.
(3) Agencija o izdaji soglasja iz prejšnjega odstavka
nemudoma obvesti Evropsko komisijo in ACER ter navede razloge za izdajo
soglasja in vse s tem povezane informacije.
(4) Ne glede na prvi odstavek tega člena ima lahko sistemski
operater v lasti, razvija, vodi ali upravlja naprave za shranjevanje energije
tudi, kadar so izpolnjeni vsi naslednji pogoji:
a)    
objekti ali nefrekvenčne sistemske storitve, ki jih zagotavljajo taki
objekti, so potrebni za izpolnitev obveznosti sistemskega operaterja za
učinkovito, zanesljivo in sigurno obratovanje prenosnega sistema ter se ne
uporabljajo za nakup ali prodajo električne energije na trgih električne
energije;
b)    
sistemski operater je izvedel odprt, pregleden in nediskriminatoren
razpisni postopek, ki ga je pregledala in odobrila agencija, ter v njem zaradi
pomanjkanja ustreznih ponudb drugi osebi ni dodelil pravice, da ima v lasti, da
razvija, vodi ali upravlja tovrstne objekte oziroma zagotavlja ustrezne
nefrekvenčne sistemske storitve, ali teh storitev ne more zagotoviti po
razumnih cenah in pravočasno;
c)    
agencija je ocenila potrebo po odstopanju in opravila predhodni pregled
ustreznosti razpisnega postopka, vključno s pogoji razpisnega postopka, ter
izdala odločbo, s katero je odobrila tako odstopanje (v nadaljnjem besedilu
tega člena: dovoljenje za odstopanje).
(5) Pred izvedbo razpisnega postopka agencija pripravi
usmeritve ali razpisne pogoje, da sistemskemu operaterju pomaga zagotoviti
pravičen razpisni postopek.
(6) O dovoljenju za odstopanje agencija obvesti Evropsko
komisijo in ACER skupaj z ustreznimi informacijami o tej zahtevi in razlogi za
odobritev odstopanja.
(7) Agencija redno ali vsaj vsakih pet let opravi javno
posvetovanje glede obstoječih objektov za shranjevanje energije, da oceni
potencialno razpoložljivost in interes drugih oseb za vlaganje v tovrstne
objekte.
(8) Če javno posvetovanje iz prejšnjega odstavka po oceni
agencije pokaže, da so druge osebe zmožne imeti v lasti, razvijati, upravljati
ali voditi take objekte na stroškovno učinkovit način, agencija po uradni
dolžnosti začne postopek iz devetega odstavka tega člena.
(9) Agencija odvzame dovoljenje za odstopanje v upravnem
postopku. Z odločbo o odvzemu dovoljenja, ki se lahko nanaša na vse ali le
nekatere objekte za shranjevanje energije, ki jih ima v lasti, razvija, vodi
ali upravlja sistemski operater, agencija določi rok, ki ne sme biti daljši od
18 mesecev, po katerem mora sistemski operater prodati objekt oziroma napravo
za shranjevanje energije oziroma jo prenehati uporabljati.
(10) Če sistemski operater po prizadevanjih do poteka roka iz
prejšnjega odstavka ne uspe povrniti preostale vrednosti naložbe v objekte
oziroma naprave za shranjevanje energije, se razumno nadomestilo zlasti za
preostalo vrednost naložbe v objekt v višini amortizacije od neodpisane
vrednosti do konca dobe uporabnosti lahko povrne v okviru omrežnine za prenosni
sistem.
(11) Sedmi, osmi, deveti in deseti odstavek tega člena se ne
uporabljajo za popolnoma integrirane omrežne elemente.
52. člen
(prepovedi glede nadzora)
(1) Ista pravna ali fizična oseba oziroma iste pravne ali
fizične osebe ne smejo:
-       
izvajati neposrednega ali posrednega nadzora iz 37. točke
4. člena tega zakona nad podjetjem, ki opravlja dejavnost proizvodnje ali
dobave, in hkrati ne smejo izvajati neposrednega ali posrednega nadzora iz 37.
točke 4. člena tega zakona nad sistemskim operaterjem ali prenosnim
sistemom ali uveljavljati kakršne koli pravice nad njima, ali
-       
izvajati neposrednega ali posrednega nadzora iz 37. točke
4. člena tega zakona nad sistemskim operaterjem ali prenosnim sistemom in
hkrati ne smejo izvajati neposrednega ali posrednega nadzora iz 37. točke
4. člena tega zakona nad podjetjem, ki opravlja dejavnost proizvodnje ali
dobave, ali uveljavljati kakršne koli pravice nad njim.
(2) Podjetje, ki opravlja dejavnost proizvodnje ali dobave iz
prejšnjega odstavka, ne zajema končnih odjemalcev, ki opravljajo dejavnost
proizvodnje ali dobave električne energije, neposredno ali prek podjetij, nad
katerimi izvajajo individualni ali skupni nadzor, če so končni odjemalci,
vključno z njihovim deležem električne energije, proizvedene v nadzorovanih
podjetjih, v letnem povprečju neto odjemalci električne energije in če
gospodarska vrednost električne energije, ki jo prodajo tretjim stranem, ni
bistvenega pomena v razmerju do njihovega preostalega poslovnega delovanja.
(3) Za podjetje, ki opravlja dejavnost proizvodnje ali dobave
iz prvega odstavka tega člena, se šteje tudi podjetje, ki opravlja katero koli
dejavnost proizvodnje in dobave v smislu zakona, ki ureja zemeljski plin. Za
sistemskega operaterja in prenosni sistem iz prvega odstavka tega člena se
štejeta tudi operater prenosnega sistema in prenosni sistem, kot ju določa
zakon, ki ureja zemeljski plin.
(4) Ista pravna ali fizična oseba oziroma osebe ne morejo
imenovati članov nadzornega sveta, uprave ali organov, ki pravno zastopajo podjetje,
pri sistemskem operaterju ali lastniku prenosnega sistema ter hkrati ne smejo
izvajati neposrednega ali posrednega nadzora iz 37. točke 4. člena tega
zakona ali uveljavljati pravic nad podjetjem, ki opravlja dejavnost proizvodnje
ali dobave.
53. člen
(opredelitev pravic)
Pravice iz prvega in četrtega odstavka prejšnjega člena
vključujejo zlasti:
a)    
pravico do izvrševanja glasovalnih pravic;
b)    
pravico do imenovanja članov nadzornega sveta, uprave ali organov, ki
pravno zastopajo podjetje, ali
c)    
pravico na poslovnem deležu, ki presega polovico osnovnega kapitala ali
delnic družbe.
54. člen
(prepovedi glede članstva v organih)
Ista pravna ali fizična oseba ne sme biti hkrati:
-       
član uprave, nadzornega sveta ali drugega organa, ki je zakoniti
zastopnik podjetja, pri sistemskem operaterju ali osebi, ki ima v lasti
prenosni sistem, ali predstavnik v zvezi z lastniškim upravljanjem prenosnega
sistema električne energije ali prenosnega sistema električne energije ali
zemeljskega plina, in
-       
član uprave, nadzornega sveta ali drugega organa, ki je zakoniti
zastopnik podjetja, ki izvaja dejavnost proizvodnje ali dobave zemeljskega
plina ali električne energije.
55. člen
(posebna določba v primeru državnega lastništva)
Če je oseba iz 52. člena Republika Slovenija ali druga
država članica Evropske unije, lokalna skupnost ali organ teh oseb, se šteje,
da so zahteve iz 52. člena tega zakona izpolnjene, če dva ločena organa
teh oseb izvajata nadzor iz 37. točke 4. člena tega zakona nad
sistemskim operaterjem ali prenosnim sistemom in nad podjetjem, ki opravlja
dejavnost na področju proizvodnje ali dobave.
56. člen
(dolžnost ukrepanja za odpravo razlogov, ki predstavljajo
kršitve prepovedi)
(1) Pravna ali fizična oseba, pri kateri nastane razlog, ki
predstavlja kršitev v zvezi z zahtevami iz 50., 52., 54. in 55. člena tega
zakona, mora takoj ukreniti vse potrebno, da se razlog odpravi, ter o nastanku
razloga in ukrepih obvestiti agencijo.
(2) Sistemski operater mora obvestiti agencijo po prejšnjem
odstavku takoj, ko izve za razlog, ki predstavlja kršitev v zvezi z zahtevami
iz 50., 52., 54. in 55. člena tega zakona, ter pri tem ukreniti, kar
lahko, da se razlog odpravi.
(3) Sistemski operater mora agencijo obvestiti tudi o vsaki
načrtovani transakciji, zaradi katere bi lahko bila potrebna ponovna proučitev
izpolnjevanja zahtev iz 50., 52., 54. in 55. člena tega zakona.
(4) Agencija nadzira izpolnjevanje v zvezi z zahtevami iz
50., 52., 54. in 55. člena tega zakona. Če pri nadzoru ugotovi, da je pri
določeni osebi nastal razlog, ki predstavlja kršitev, jo opozori na razlog in
na dolžnost ukrepanja po prvem oziroma drugem odstavku tega člena.
57. člen
(ukrepi agencije)
(1) Če v razumnem času, ki ni krajši od enega in ne daljši od
šest mesecev od dneva obvestitve o razlogu v skladu s prvim, drugim ali tretjim
odstavkom prejšnjega člena, ali če v času, ko je agencija opozorila na razlog v
skladu s četrtim odstavkom prejšnjega člena, razlog v zvezi z zahtevami iz 50.,
52., 54. in 55. člena tega zakona ni odpravljen, agencija z odločbo:
-       
prepove izvrševanje glasovalnih pravic ali izvrševanje lastniških
upravičenj v zvezi z upravljanjem manj kot polovičnega lastniškega deleža v
nasprotju z 52. členom tega zakona;
-       
naloži prodajo deleža v osnovnem kapitalu ali lastniškega deleža v
prenosnem sistemu, če presega polovico osnovnega kapitala ali delnic družbe;
-       
ugotovi, da je bil član uprave, nadzornega sveta ali drugega organa, ki
zastopa podjetje, imenovan v nasprotju s tem zakonom, ali da je bila oseba, ki
predstavlja lastnika prenosnega sistema, pooblaščena v nasprotju s tem zakonom
ter pristojnemu organu predlaga uvedbo postopka za razrešitev ali odvzem
pooblastila;
-       
prepove izvrševanje posrednega ali neposrednega nadzora iz 37. točke
4. člena tega zakona.
(2) Agencija lahko z odločbo naloži enega ali več ukrepov iz
prejšnjega odstavka, če je to nujno potrebno, da se odpravi razlog kršitve
zahtev iz 50., 52., 54. in 55. člena tega zakona.
(3) Če zavezanec ne ravna v skladu z izvršljivo odločbo iz
prvega odstavka tega člena, je prisiljen k izpolnitvi obveznosti z denarno
kaznijo v skladu z Zakonom o splošnem upravnem postopku (Uradni list RS,
št. 24/06 – uradno prečiščeno besedilo, 105/06 – ZUS-1, 126/07, 65/08,
8/10, 82/13 in 175/20 – ZIUOPDVE; v nadaljnjem besedilu: ZUP) o izvršitvi
upravnih odločb s prisilitvijo. Ne glede na tretji odstavek 298. člena ZUP
posamična denarna kazen v postopku izvršbe s prisilitvijo ne sme presegati
100.000 eurov.
(4) Če z ukrepi iz tega člena ni mogoče odpraviti razloga
kršitve zahtev iz 50., 52., 54. in 55. člena tega zakona, začne agencija
postopek preizkusa pogojev za certifikat.
2. pododdelek: Certificiranje in imenovanje
sistemskega operaterja
58. člen
(certifikat)
(1) Sistemski operater mora biti certificiran.
(2) Certificiran je sistemski operater, ki ima certifikat.
(3) V postopku certificiranja agencija ugotavlja, ali
vlagatelj zahteve za izdajo certifikata izpolnjuje pogoje za sistemskega
operaterja iz 50., 52., 54. in 55. člena tega zakona.
59. člen
(zahteva za certifikat)
(1) Postopek certificiranja se začne z vložitvijo popolne
vloge za izdajo certifikata s strani lastnika prenosnega sistema ali
sistemskega operaterja. Vloga je popolna, ko se k vlogi predložijo dokazila o
izpolnjevanju zahtev iz 50., 52., 54. in 55. člena tega zakona.
(2) Agencija ob prejemu popolne vloge za certificiranje izda
potrdilo o prejemu popolne vloge, ki mora vsebovati rok odločitve o zahtevi za
certificiranje in informacijo, pod kakšnimi pogoji se uporabi pravna domneva
izdaje certifikata.
(3) Agencija mora o zahtevi odločiti v štirih mesecih od
prejema popolne vloge. Če agencija do preteka tega roka stranki ne vroči
odločitve o zahtevi za certificiranje, se domneva, da je agencija izdala
certifikat.
(4) Rok za izdajo odločbe ne teče, če je postopek prekinjen
ali če je bilo zadržano izvajanje predpisa, na podlagi katerega mora agencija
odločiti.
(5) V postopku certificiranja ni mogoče zahtevati vrnitve v
prejšnje stanje.
(6) V primeru domneve iz tretjega odstavka tega člena se
popolna vloga in potrdilo o prejemu popolne vloge po preteku roka iz drugega
odstavka 60. člena tega zakona štejeta za izdan certifikat, razen če je
agencija v tem postopku izdala zavrnilno odločbo.
(7) Rok za vložitev pravnih sredstev zoper certifikat, ki ima
pravno veljavo na podlagi prejšnjega odstavka, začne teči naslednji dan po
preteku roka iz drugega odstavka 60. člena tega zakona.
(8) Pravna domneva o izdanem certifikatu iz šestega odstavka
tega člena se ne uporabi v postopkih na podlagi izrednih pravnih sredstev.
(9) Sistemski operater in podjetja, ki opravljajo dejavnost
proizvodnje ali dobave, morajo agenciji in Evropski komisiji posredovati vse
zahtevane informacije, ki jih potrebujeta za izvajanje nalog v postopku
certificiranja.
(10) V postopku certificiranja mora agencija varovati
zaupnost poslovno občutljivih podatkov.
60. člen
(posredovanje Evropski komisiji)
(1) Odločitev agencije ali domnevo o izdaji certifikata iz
tretjega odstavka 59. člena tega zakona agencija nemudoma posreduje
Evropski komisiji, skupaj s podatki, ki se nanašajo na odločitev.
(2) Odločitev agencije ali domneva izdaje certifikata iz
tretjega odstavka 59. člena tega zakona začneta učinkovati po izdaji
mnenja Evropske komisije ali po preteku roka iz prvega odstavka 51. člena
Uredbe 2019/943/EU.
61. člen
(certificiranje v zvezi s tretjimi državami)
(1) Če certificiranje zahteva lastnik prenosnega sistema ali
sistemski operater, ki ga nadzoruje oseba ali osebe iz države ali držav, ki
niso članice Evropske unije (v nadaljnjem besedilu: tretja država), ali ki je
sam iz tretje države oziroma držav, se za postopek certificiranja in preizkus
pogojev za certifikat uporabljajo 50., 51., 52. in 54. člen tega zakona,
če ni drugače določeno. Za tretjo državo šteje tudi država članica Evropske
unije, za katero velja odstopanje iz 66. člena Direktive 2019/944/EU,
razen izpolnjevanja pogojev iz 50., 52., 54. in 55. člena tega zakona.
(2) Agencija o prejemu vloge in okoliščinah, zaradi katerih
bi oseba ali osebe iz tretje države ali tretjih držav lahko pridobile nadzor iz
37. točke 4. člena tega zakona nad prenosnim sistemom ali sistemskim
operaterjem, nemudoma obvesti Evropsko komisijo.
(3) Sistemski operater je dolžan nemudoma obvestiti agencijo
o okoliščinah, zaradi katerih bi oseba ali osebe iz tretje države ali tretjih
držav lahko pridobile nadzor iz 37. točke 4. člena tega zakona nad
prenosnim sistemom ali sistemskim operaterjem.
(4) V postopku certificiranja po tem členu se ne uporablja
domneva izdaje certifikata iz tretjega odstavka 59. člena tega zakona.
(5) Vlagatelj zahteve za izdajo certifikata iz prvega
odstavka tega člena mora v postopku certificiranja agenciji dokazati, da
izpolnjuje pogoje iz 50., 52., 54. in 55. člena tega zakona ter da izdaja
certifikata ne bo ogrozila zanesljivosti oskrbe Republike Slovenije, druge
države članice Evropske unije in Evropske unije z energijo. Pri tem agencija
upošteva:
-       
pravice in obveznosti Evropske unije v zvezi s to tretjo državo, ki
izhajajo iz mednarodnega prava in iz sporazumov, sklenjenih z eno ali več
tretjimi državami, katerih podpisnica je Evropska unija, ter ki obravnavajo
zanesljivost oskrbe z energijo;
-       
pravice in obveznosti držav članic do te tretje države, ki izhajajo iz
sporazumov, sklenjenih z njo, če so v skladu s pravom Evropske unije, in
-       
druge posebne lastnosti primera in zadevne tretje države.
(6) Agencija mora sprejeti osnutek odločitve v štirih mesecih
po prejemu vloge ter nemudoma seznaniti Evropsko komisijo z njim in z vsemi
informacijami v zvezi z njim.
(7) Agencija mora pred sprejetjem odločitve o certificiranju
Evropsko komisijo zaprositi za mnenje o tem, ali stranka izpolnjuje prepovedi
iz 50., 52., 54. in 55. člena tega zakona in ali lahko odobritev
certificiranja ogrozi zanesljivost oskrbe Evropske unije z energijo.
(8) Agencija izda odločbo v postopku certificiranja po tem
členu v dveh mesecih po izteku roka za izdajo mnenja Evropske komisije skladno
s šestim odstavkom 53. člena Direktive 2019/944/EU, pri čemer v čim večji
meri upošteva mnenje Evropske komisije. Agencija Evropsko komisijo nemudoma
seznani z odločitvijo in vsemi informacijami v zvezi z njo.
(9) Agencija lahko zavrne izdajo certifikata, če bi njegova
izdaja ogrozila zanesljivost oskrbe Republike Slovenije ali druge države
članice Evropske unije z energijo.
(10) Dokončna odločba agencije in mnenje Evropske komisije se
objavita skupaj v Uradnem listu Republike Slovenije. Če se dokončna odločba
razlikuje od mnenja Evropske komisije, se objavi tudi obrazložitev odločbe
agencije.
62. člen
(postopek preizkusa pogojev za certifikat)
(1) Agencija spremlja, ali sistemski operater izpolnjuje
zahteve iz 50., 52., 54. in 55. člena tega zakona. Agencija po uradni
dolžnosti začne postopek preizkusa pogojev za certifikat, če:
-       
prejme obvestilo sistemskega operaterja iz drugega odstavka
56. člena tega zakona;
-       
je seznanjena z načrtovano transakcijo iz tretjega odstavka
56. člena tega zakona;
-       
ugotovi, da obstaja utemeljen razlog za domnevo, da je prišlo ali bi
lahko prišlo zaradi načrtovane spremembe pravic ali vpliva nad lastniki
prenosnega sistema ali sistemskega operaterja do kršitve zahtev iz 50., 52.,
54. in 55. člena tega zakona, skladno s četrtim odstavkom 57. člena
tega zakona;
-       
tako utemeljeno zahteva Evropska komisija.
(2) V postopku za preizkus pogojev za certifikat se
uporabljajo določbe tega zakona o rednem postopku certificiranja, če ni v tem
členu ta postopek urejen drugače.
(3) Domneva iz tretjega odstavka 59. člena tega zakona
se uporablja v postopku preizkusa pogojev za certifikat le v primeru iz prve in
četrte alineje prvega odstavka tega člena. Štirimesečni rok za uveljavitev
domneve izdaje certifikata začne teči z dnem, ko agencija prejme obvestilo
sistemskega operaterja ali zahtevo Evropske komisije.
(4) Agencija z odločbo:
-       
odloči o skladnosti načrtovane transakcije z zahtevami iz 50., 52., 54.
in 55. člena tega zakona;
-       
potrdi certifikat;
-       
odvzame certifikat.
(5) Odvzem certifikata začne učinkovati z dnem pravnomočnosti
odločbe.
63. člen
(imenovanje sistemskega operaterja)
(1) Če so po dokončnosti odločbe o izdaji certifikata ali po
vzpostavitvi domneve iz tretjega odstavka 59. člena tega zakona pri
določeni pravni ali fizični osebi izpolnjeni pogoji iz prve alineje petega
odstavka 47. člena tega zakona, jo imenuje vlada na predlog agencije za
sistemskega operaterja s sklepom.
(2) Vlada na predlog agencije na podlagi dokončne odločbe o
ugotovitvi neizpolnjevanja pogojev razveljavi sklep o imenovanju sistemskega
operaterja, če sistemski operater ne izpolnjuje katerega od pogojev za
izvajanje dejavnosti sistemskega operaterja iz petega odstavka 47. člena
tega zakona, hkrati pa ni mogoče pričakovati, da bo ta pogoj v razumnem času
izpolnjen.
(3) Sklep o imenovanju oziroma sklep o razveljavitvi
imenovanja se objavi v Uradnem listu Evropske unije in Uradnem listu Republike
Slovenije ter posreduje Evropski komisiji.
64. člen
(ukrepi v primeru prenehanja izvajanja dejavnosti
sistemskega operaterja)
(1) Če kateri od pogojev za izvajanje dejavnosti sistemskega
operaterja iz petega odstavka 47. člena tega zakona ni izpolnjen, v
razumnem času pa ni mogoče pričakovati izpolnitve pogoja, ali če sistemski
operater preneha izvajati dejavnost sistemskega operaterja in v razumnem času
ni mogoče pričakovati nadaljevanja izvajanja dejavnosti, agencija z odločbo:
-       
določi certificiranega sistemskega operaterja v Republiki Sloveniji ali
drugi državi članici Evropske unije, da začasno prevzame izvajanje dejavnosti
sistemskega operaterja na prenosnem sistemu, na katerega se nanaša razlog
neizpolnjevanja pogojev ali prenehanje izvajanja dejavnosti sistemskega
operaterja;
-       
določi pogoje, pod katerimi je lastnik ali so solastniki dolžni dati v
uporabo prenosni sistem sistemskemu operaterju, ki bo prevzel izvajanje
dejavnosti po prejšnji alineji, in rok, v katerem je lastnik ali so solastniki
to dolžni storiti;
-       
odloči o drugih vprašanjih razmerja med lastnikom ali solastniki
prenosnega sistema in operaterjem iz prve alineje tega odstavka v zvezi z
začasnim izvajanjem dejavnosti sistemskega operaterja.
(2) Operater iz prve alineje prejšnjega odstavka opravlja
dejavnost sistemskega operaterja do prevzema opravljanja dejavnosti s strani
drugega sistemskega operaterja, ki izpolnjuje pogoje iz petega odstavka
47. člena tega zakona.
(3) Če lastnik ali lastniki prenosnega sistema v enem letu od
dokončnosti odločbe iz prvega odstavka tega člena ne zagotovijo, da začne dejavnost
sistemskega operaterja na njihovem prenosnem sistemu izvajati sistemski
operater, ki izpolnjuje pogoje iz petega odstavka 47. člena tega zakona,
obratovanje tega prenosnega sistema pa je nujno za varno in zanesljivo oskrbo z
električno energijo v Republiki Sloveniji ali delu njenega ozemlja ali gre za
povezovalni vod, predlaga agencija Republiki Sloveniji kot razlastitvenemu
upravičencu začetek postopka razlastitve ali omejitve lastninske pravice.
(4) Razlastitev ali omejitev lastninske pravice v primeru iz
prejšnjega odstavka je v javno korist.
3. oddelek: Zagotavljanje sistemskih storitev
65. člen
(način zagotavljanja sistemskih storitev)
(1) Sistemski operater pri zagotavljanju sistemskih storitev
spodbuja vključevanje naprednih tehnologij in zagotavljanje nediskriminatorne
obravnave ponudnikov sistemskih storitev glede na uporabljeno tehnologijo.
(2) Sistemski operater naroča storitve izravnave na podlagi
preglednih, nediskriminatornih in tržno zasnovanih postopkov, ki omogočajo
sodelovanje vseh kvalificiranih elektroenergetskih podjetij in udeležencev na
trgu, vključno z udeleženci na trgu, ki ponujajo energijo iz obnovljivih virov,
udeleženci na trgu, ki se ukvarjajo s prilagajanjem odjema, upravljavci
objektov za shranjevanje energije in agregatorji.
(3) Sistemski operater določi v sodelovanju z vsemi
udeleženci na trgu tehnične zahteve za udeležbo na teh trgih na podlagi
tehničnih značilnosti teh trgov. K aktu o določitvi teh zahtev mora sistemski
operater pridobiti soglasje agencije.
(4) Prvi, drugi in tretji odstavek tega člena se uporabljajo
tudi za nefrekvenčne sistemske storitve, razen če agencija oceni, da sistemski
operater nefrekvenčnih sistemskih storitev ne more zagotavljati na podlagi
tržnih postopkov iz drugega odstavka tega člena. V tem primeru lahko agencija
izda soglasje k neposrednemu naročanju teh storitev. Sistemski operater lahko
te storitve naroča tudi od ponudnikov prilagajanja odjema ali shranjevanja
energije ali na drug način, ki zmanjšuje potrebo po nadgradnji ali nadomeščanju
elektroenergetskih zmogljivosti ter podpira učinkovito in sigurno obratovanje
prenosnega sistema.
(5) Sistemski operater v preglednem postopku, ki vključuje
vse ustrezne uporabnike sistema in distribucijskega operaterja, določi
specifikacije za naročene nefrekvenčne sistemske storitve in po potrebi za
standardizirane tržne proizvode za te storitve vsaj na nacionalni ravni.
(6) K specifikacijam iz prejšnjega odstavka, standardiziranim
proizvodom in postopku njihovega naročanja da soglasje agencija.
(7) Specifikacije iz petega odstavka tega člena zagotavljajo
učinkovito in nediskriminatorno sodelovanje vseh udeležencev na trgu, vključno
z udeleženci na trgu, ki ponujajo energijo iz obnovljivih virov, udeleženci na
trgu, ki se ukvarjajo s prilagajanjem odjema, upravljavci objektov za
shranjevanje energije in agregatorji. Sistemski operater si izmenjuje vse
potrebne informacije in se usklajuje z distribucijskimi operaterji, da zagotovi
optimalno rabo virov, varno in učinkovito obratovanje sistema ter da se olajša
razvoj trga.
(8) Obveznosti iz petega, šestega in sedmega odstavka tega
člena glede naročanja nefrekvenčnih sistemskih storitev se ne uporabljajo za
popolnoma integrirane omrežne elemente.
(9) Stroški zagotavljanja sistemskih storitev, vključno s stroški
za potrebne informacijske in komunikacijske tehnologije ter infrastrukturo, so
upravičeni stroški sistemskega operaterja skladno s kriteriji upravičenih
stroškov, določenih v splošnem aktu, s katerim agencija predpiše metodologijo
za določitev regulativnega okvira.
66. člen
(obveznost sklenitve pogodbe za zagotovitev sistemskih
storitev)
(1) Če sistemski operater na trgu ne uspe zagotoviti
zadostnih sistemskih storitev, lahko agencija po uradni dolžnosti ali na
zahtevo sistemskega operaterja brez poseganja v sklenjene pogodbe o dobavi z
odločbo naloži enemu ali več proizvajalcem ali odjemalcem ali subjektom iz
četrtega odstavka prejšnjega člena, ki lahko glede na tehnična in ekonomska
merila pod najugodnejšimi pogoji ponudijo ustrezne količine sistemskih storitev
(v nadaljnjem besedilu tega člena: zavezanec), naj nemudoma sklenejo pogodbo za
zagotavljanje sistemskih storitev s sistemskim operaterjem.
(2) Če sistemski operater ne uspe zagotoviti zadostnih
sistemskih storitev na dražbah za posamezne produkte sistemskih storitev,
katerih trajanje je krajše od enega meseca, dražbe pa se izvajajo manj kot en
mesec pred začetkom dobave, mora na zahtevo sistemskega operaterja zavezanec
zagotoviti manjkajoče količine posamezne sistemske storitve. Količino, ki jo
mora posamezni zavezanec zagotoviti, sistemski operater določi na podlagi
proporcionalnih deležev, za katere so za posamezno sistemsko storitev zavezanci
pridobili priznanje tehnične sposobnosti pri sistemskem operaterju. Pri tem se
ustrezno upošteva količina zakupljene sistemske storitve, ki jo zavezanec že
zagotavlja.
(3) Ceno za zagotavljanje sistemskih storitev iz prejšnjih
odstavkov določi agencija s posebnim sklepom. Metodologijo za izračun cene
sistemske storitve izravnave in cen za nefrekvenčne sistemske storitve določi
agencija. Metodologija za izračun cen sistemskih storitev izravnave temelji na
cenah istovrstnih sistemskih storitev na enem izmed sosednjih trgov, če se na
tem trgu izvaja zakup za isto ali primerljivo časovno obdobje ter če so cene
pregledno in sprotno objavljene in javno dostopne. Če se zakupi za isto ali
primerljivo časovno obdobje in istovrstne produkte posameznih sistemskih
storitev izravnave izvajajo na vseh sosednjih trgih ter so izpolnjeni vsi
ostali pogoji iz prejšnjega stavka, se cena določi na podlagi povprečja cen na
teh trgih za isto ali primerljivo časovno obdobje. Tako določena cena se
uporabi za dan oziroma obdobje, na katerega se nanaša obveznost zagotavljanja
sistemskih storitev iz tega člena. Metodologija za izračun cen za nefrekvenčne
sistemske storitve temelji na povprečju doseženih cen posamezne sistemske
storitve za zadnja tri obdobja njenega zakupa.
(4) Če je zaradi zanesljive oskrbe z električno energijo
neizogibno, da se še pred koncem postopka sistemskemu operaterju zagotovijo
sistemske storitve, agencija izda začasno odločbo, s katero začasno uredi
razmerja v skladu s tem členom.
(5) Če iz razlogov, ki so na strani zavezanca, ne pride do
sklenitve pogodbe, je zavezanec sistemskemu operaterju dolžan povrniti vso
škodo, ki mu je bila s tem povzročena.
(6) Če sistemski operater zavezancu naloži obveznost po tem
členu, ima zavezanec pravico od Republike Slovenije zahtevati primerno
odškodnino, če mu zaradi izvrševanja ukrepa nastane škoda.
4. oddelek: Zaupnost podatkov za sistemskega
operaterja in lastnike prenosnih sistemov
67. člen
(obveznost varovanja zaupnosti)
(1) Sistemski operater je dolžan varovati tajnost poslovno
občutljivih podatkov, ki jih dobi med izvajanjem poslovne dejavnosti ne glede
na to, ali so določeni kot poslovna tajnost.
(2) Sistemski operater je dolžan preprečevati diskriminatorno
razkrivanje poslovno koristnih podatkov o svojih dejavnostih, zlasti pa ne sme
razkriti poslovno občutljivih podatkov drugim delom podjetja, ki se ne
ukvarjajo z dejavnostjo sistemskega operaterja, razen če in kolikor je to nujno
potrebno za izvedbo pravnega posla.
(3) Lastnik prenosnega sistema ter v primeru operaterja
kombiniranega sistema tudi distribucijski operater in drugi deli podjetja, ki
se ne ukvarjajo z dejavnostjo sistemskega operaterja, ne smejo imeti skupnih
služb, kot so skupne pravne službe, razen upravnih služb ali služb za
informacijsko tehnologijo.
(4) Določbe tega člena ne posegajo v dolžnost razkritja
podatkov agenciji in pristojnim organom.
68. člen
(prepoved zlorabe podatkov in dolžnost objave)
(1) Sistemski operater pri prodaji ali nabavi električne
energije prek povezanih podjetij ne sme zlorabiti poslovno občutljivih
podatkov, pridobljenih od tretjih oseb v okviru zagotavljanja dostopa do sistema
ali pogajanja o njem.
(2) Sistemski operater je dolžan objaviti podatke, potrebne
za učinkovito konkurenco in uspešno delovanje trga. Ta obveznost ne posega v
dolžnost varovanja poslovno občutljivih podatkov iz prejšnjega člena.
V. poglavje: DISTRIBUCIJA ELEKTRIČNE ENERGIJE
1. oddelek: Gospodarska javna služba dejavnost
distribucijskega operaterja
69. člen
(dejavnost gospodarske javne službe)
(1) Dejavnost distribucijskega operaterja je obvezna državna
gospodarska javna služba.
(2) Gospodarska javna služba dejavnost distribucijskega
operaterja obsega:
1.     
varno, zanesljivo in učinkovito obratovanje in vzdrževanje
distribucijskega sistema;
2.     
načrtovanje in razvoj distribucijskega sistema ob upoštevanju:
- 
predvidenih potreb uporabnikov sistema,
- 
zahtev varnega in zanesljivega obratovanja sistema ter
- 
usmeritev iz razvojnega načrta distribucijskega operaterja iz
76. člena tega zakona;
3.     
zagotavljanje dolgoročne zmogljivosti distribucijskega sistema, tako da
omogoča razumne zahteve za priključitev na sistem in distribucijo energije;
4.     
zagotavljanje zanesljivosti oskrbe z električno energijo z ustrezno
zmogljivostjo in zanesljivostjo omrežja;
5.     
upravljanje pretokov električne energije v sistemu in zagotavljanje
sistemskih storitev;
6.     
zagotavljanje potrebnih podatkov uporabnikom sistema in dobaviteljem, da
lahko učinkovito sklepajo pogodbe o dobavi in uveljavljajo pravico do
priključitve, ter tudi agregatorjem, da lahko učinkovito sklepajo pogodbe o
agregiranju;
7.     
napovedovanje porabe in proizvodnje električne energije ter potrebnih
energetskih virov z uporabo metode celovitega načrtovanja in z upoštevanjem
varčevalnih ukrepov pri porabnikih;
8.     
posredovanje informacij, potrebnih za zagotovitev varnega in
učinkovitega obratovanja, usklajenega razvoja in skladnega delovanja povezanih
sistemov kateremu koli drugemu operaterju;
9.     
agotavljanje kakovosti oskrbe v skladu z minimalni standardi;
10.  
nakup električne energije za pokritje izgub, zasilne in nujne oskrbe po
preglednih, nediskriminatornih in tržno zasnovanih postopkih;
11.  
nakup sistemskih storitev v distribucijskem sistemu ter storitev za
upravljanje prezasedenosti v distribucijskem sistemu po preglednih,
nediskriminatornih in tržno zasnovanih postopkih.
(3) Distribucijski operater lahko po predhodnem soglasju
vlade s pogodbo začasno prenese izvajanje nalog iz prejšnjega odstavka na drugo
fizično ali pravno osebo, ki razpolaga z ustreznimi kadri in tehnično opremo,
ki je potrebna za izvajanje prenesenih nalog, ter ki v isti osebi ne izvaja
dejavnosti dobave ali proizvodnje električne energije. Ta oseba mora
distribucijskemu operaterju omogočiti preko enotne vstopne točke nacionalnega
podatkovnega vozlišča stalen dostop do vseh podatkov, ki jih distribucijski
operater uporablja in pridobiva za potrebe izvajanja svojih nalog dejavnosti
distribucijskega operaterja. Seznam in vrsto podatkov ter obliko dostopa do
podatkov se določi v pogodbi iz prvega stavka tega odstavka.
(4) V primeru prenosa nalog na osebo iz prejšnjega odstavka
lahko v okviru strokovnih nalog za izvrševanje javnih pooblastil distribucijskega
operaterja vodijo in odločajo v postopkih v zvezi s priključitvijo na
distribucijski sistem ter izdajanjem smernic, mnenj in soglasij pri poseganju v
prostor osebe, ki so zaposlene pri tej tretji osebi in izpolnjujejo pogoje za
vodenje in odločanje v upravnem postopku.
(5) Distribucijski operater je dolžan najmanj enkrat letno
izvajati nadzor nad izvajanjem prenesenih nalog, fizična ali pravna oseba iz
tretjega odstavka tega člena pa je dolžna distribucijskemu operaterju omogočiti
celoten vpogled za potrebe izvajanja nadzora.
(6) Distribucijski operater nabavi električno energijo, ki jo
potrebuje pri opravljanju dejavnosti, po preglednih, nediskriminatornih in
tržno zasnovanih postopkih.
(7) Distribucijski operater obračuna neupravičen odjem fizični
ali pravni osebi, ki neupravičeno odjema električno energijo iz
distribucijskega omrežja in napačne meritve uporabniku sistema, če merilna
naprava ni pod nadzorom operaterja. Obračunavanje neupravičenega odjema in
napačnih meritev distribucijski operater podrobneje določi v sistemskih
obratovalnih navodilih.
(8) Distribucijski operater naroča proizvode in storitve, ki
so potrebni za učinkovito, zanesljivo in sigurno obratovanje distribucijskega
sistema, po objektivnih, preglednih in nediskriminatornih pravilih, ki jih
oblikuje ob usklajevanju s sistemskim operaterjem in drugimi zadevnimi
udeleženci na trgu ter sprejme v okviru sistemskih obratovalnih navodil.
(9) Distribucijski operater naroča nefrekvenčne sistemske
storitve, ki jih potrebuje za svoj sistem, po preglednih, nediskriminatornih in
tržno zasnovanih postopkih, razen če je agencija ocenila, da tržno
zagotavljanje nefrekvenčnih sistemskih storitev ekonomsko ni učinkovito, ter
odobrila odstopanje. Obveznost glede naročanja nefrekvenčnih sistemskih
storitev ne velja za popolnoma integrirane omrežne elemente.
(10) Z naročanjem proizvodov in storitev iz osmega odstavka
tega člena je treba zagotoviti sodelovanje vseh kvalificiranih udeležencev na
trgu, vključno z udeleženci na trgu, ki ponujajo energijo iz obnovljivih virov,
udeleženci na trgu, ki se ukvarjajo s prilagajanjem odjema, upravljavci
objektov za shranjevanje energije in agregatorji. Distribucijski operater v
sistemskih obratovalnih navodilih v sodelovanju z vsemi udeleženci na trgu in
sistemskim operaterjem predpiše zahteve za udeležbo na teh trgih na podlagi
tehničnih značilnosti teh trgov in zmožnosti vseh udeležencev na trgu.
(11) Distribucijski operater sodeluje s sistemskim
operaterjem in operaterjem trga z namenom učinkovitega sodelovanja udeležencev
na trgu, priključenih na njihovo omrežje, na maloprodajnih, veleprodajnih in
izravnalnih trgih. Zagotavljanje storitev izravnave, ki izhajajo iz virov, ki
se nahajajo v distribucijskem sistemu, se dogovori s sistemskim operaterjem v
skladu s 57. členom Uredbe 2019/943/EU in 182. členom Uredbe Komisije
(EU) 2017/1485 z dne 2. avgusta 2017 o določitvi smernic za obratovanje
sistema za prenos električne energije (UL L št. 220 z dne 25. 8.
2017, str. 1).
(12) Distribucijski operater lahko opravlja dejavnosti, ki
niso določene v tem členu in v Uredbi 2019/943/EU, le, kadar so take dejavnosti
potrebne, da bi lahko izpolnil svoje obveznosti iz tega zakona ali Uredbe (EU)
2019/943, če je agencija dala soglasje k takemu odstopanju. Ne glede na prejšnji
stavek ima lahko distribucijski operater v lasti, razvija, vodi ali upravlja
omrežja, ki niso električna omrežja, s predhodnim soglasjem agencije.
(13) Distribucijski operater ne sme diskriminirati posameznih
uporabnikov sistema ali vrst uporabnikov sistema, zlasti ne v korist svojih
povezanih podjetij.
(14) Če distribucijski operater ali oseba, na katero je
distribucijski operater prenesel izvajanje nalog skladno s tretjim odstavkom
tega člena, od uporabnikov pridobi elektroenergetske vode ali naprave, jih mora
odkupiti po pošteni vrednosti. Pri določitvi poštene vrednosti se upoštevata
metodologija agencije iz drugega odstavka 109. člena tega zakona, zlasti
način določitve vrednosti sredstev, ki jih za določitev priznane amortizacije
in donosa upošteva agencija. V primeru spora o vrednosti odloča agencija.
Določbe pogodbe, ki so v nasprotju s tem odstavkom, so nične.
70. člen
(financiranje gospodarske javne službe)
Dejavnost distribucijskega operaterja se financira iz
omrežnine in drugih prihodkov za storitve gospodarske javne službe.
71. člen
(območje gospodarske javne službe)
(1) Izvajanje gospodarske javne službe dejavnost
distribucijskega operaterja lahko zagotovi država na delu svojega območja ali
na celotnem območju države na način, določen z zakonom, ki ureja gospodarske
javne službe.
(2) Izvajalec gospodarske javne službe izvaja javno službo na
distribucijskem sistemu, ki ima javni značaj. Sistem ali del sistema ima javni
značaj, če je potreben za napajanje več kot enega uporabnika sistema. Skupni deli,
namenjeni napajanju posameznih uporabnikov sistema v stanovanjskih in drugih
stavbah z več posameznimi deli, in priključni vod, ki so v skupnem lastništvu
ali solastništvu lastnikov take stavbe, nimajo javnega značaja.
72. člen
(pogoji za izvajanje dejavnosti distribucijskega operaterja)
(1) Koncesijski akt za koncesijo za izvajanje gospodarske
javne službe dejavnost distribucijskega operaterja sprejme vlada skladno z
določbami zakona, ki ureja gospodarske javne službe.
(2) Dejavnost distribucijskega operaterja lahko izvaja oseba,
ki v skladu s tretjim oziroma četrtim odstavkom tega člena pridobi koncesijo za
opravljanje te gospodarske javne službe in ki ima v lasti ali najemu
distribucijski sistem na katerega se koncesija nanaša.
(3) Ne glede na zakon, ki ureja nekatere koncesijske pogodbe,
skladno z določbami četrtega odstavka 1. člena oziroma 10. člena
Direktive 2014/23/EU Evropskega parlamenta in Sveta z dne 26. februarja
2014 o podeljevanju koncesijskih pogodb (UL L št. 94 z dne 28. 3.
2014, str. 1) vlada koncesijo za izvajanje gospodarske javne službe
dejavnost distribucijskega operaterja, neposredno, brez razpisa, podeli
gospodarski družbi, ki vloži zahtevo za pridobitev koncesije za izvajanje
gospodarske javne službe dejavnost distribucijskega operaterja, četudi takšna
gospodarska družba ni v stoodstotni državni lasti, je pa lastnica pomembnega
dela distribucijskega sistema iz drugega odstavka 114. člena tega zakona
in ima ustrezne človeške, tehnične, finančne in fizične vire za upravljanje,
vzdrževanje in razvoj sistema ter izpolnjuje zahteve iz 80. in 81. člena
tega zakona.
(4) Če na posameznem koncesijskem območju gospodarska družba
iz prejšnjega odstavka ne vloži zahteve za podelitev koncesije in zaradi tega
vlada koncesije za to območje ne more podeliti po prejšnjem odstavku, lahko
vlada koncesijo podeli drugi gospodarski družbi po pravilih, ki veljajo za
podelitev koncesije notranjemu izvajalcu po prvem do petem odstavku
13. člena Zakona o nekaterih koncesijskih pogodbah (Uradni list RS,
št. 9/19).
(5) Za koncesijo iz prejšnjega odstavka se ne plačuje
koncesijska dajatev ali drugo plačilo, ki bi bilo z njo po učinku izenačeno.
73. člen
(najem distribucijskega sistema in plačilo za izvajanje
nalog)
(1) Če distribucijski operater ni lastnik distribucijskega
sistema ali njegovega dela, ki ima javni značaj, mora z lastnikom ali drugo
osebo, ki lastnino upravlja ali z njo razpolaga, skleniti pogodbo, s katero
uredi vsa vprašanja uporabe tega sistema za opravljanje nalog distribucijskega
operaterja po tem zakonu. V pogodbi se zlasti uredijo obseg in namen uporabe
sistema, višina najemnine oziroma drugega plačila distribucijskega operaterja,
pogoji in način tekočega in investicijskega vzdrževanja omrežja ter druga
vprašanja, ki distribucijskemu operaterju omogočajo, da učinkovito opravlja
svoje naloge po tem zakonu. Agencija nadzira vsebino pogodbe in način njenega
izvrševanja z vidika skladnosti s splošnimi akti agencije.
(2) Pogodbeni stranki s pogodbo ne smeta določiti višje
obveznosti plačila najemnine oziroma plačila za izvajanje nalog, ki jih je
distribucijski operater na podlagi tretjega in četrtega odstavka 69. člena
tega zakona prenesel na najemodajalca, kot jo določi agencija z odločbo o
regulativnem okviru v skladu s 110. členom tega zakona. Določbe pogodbe,
ki so v nasprotju s to odločbo, so nične, namesto njih pa se za obveznosti
strank glede plačila najemnine oziroma storitev uporablja odločba agencije o
regulativnem okviru.
(3) Če distribucijski operater z lastnikom ali drugo osebo,
ki upravlja sistem ali njegov del oziroma razpolaga z njima, ne doseže soglasja
o sklenitvi najemne pogodbe v treh mesecih po tem, ko je operater ugotovil
obstoj takega sistema ali dela sistema in o tem obvestil agencijo in lastnika,
agencija na zahtevo distribucijskega operaterja naloži lastniku ali drugi
osebi, ki upravlja lastnino oziroma razpolaga z njo (v nadaljnjem besedilu tega
člena: zavezanec), dolžnost oddati sistem ali njegov del v uporabo
distribucijskemu operaterju. Sestavni del odločbe je tudi seznam objektov,
naprav in drugih sredstev, na katere se ta ukrep nanaša.
(4) Distribucijski operater mora v zahtevi za naložitev
obveznosti iz prejšnjega odstavka natančno opredeliti objekte, naprave in druga
sredstva, na katere se obveznost nanaša, z navedbo enoličnih identifikacijskih
znakov, ki se uporabljajo v prometu s temi sredstvi. Če teh sredstev ni mogoče
ugotoviti z ogledom kraja ali na drug način, ki ne posega v pravice zavezanca,
lahko agencija v postopku ugotavljanja po pridobitvi odločbe sodišča mimo volje
zavezanca vstopi v prostore in objekte, na zemljišča ter k opremi in napravam
zavezanca. Stroške vstopa in morebitno škodo, ki pri tem neizogibno nastane,
nosi zavezanec.
(5) Če so sredstva v prostorih oziroma na zemljiščih, ki ne
pripadajo zavezancu, mora lastnik ali posestnik teh prostorov oziroma zemljišč
dovoliti ogled distribucijskemu operaterju, če so tam stvari zavezanca, ki so
predmet postopka iz tretjega odstavka tega člena. Če oseba ogleda ne dovoli, se
zoper njo in na njene stroške po pridobitvi odločbe sodišča lahko ogled opravi
tudi mimo njene volje.
(6) Če distribucijski operater ob vložitvi zahteve iz
tretjega odstavka tega člena nima na razpolago ustreznega števila kadrov, s
katerimi lahko prevzame v uporabo sistem ali njegov del, ali če je to iz
dejanskih razlogov neizvedljivo, agencija na njegovo zahtevo naloži obveznost
lastniku ali drugi osebi, ki upravlja lastnino oziroma z njo razpolaga in ki je
do vložitve zahteve opravljal storitve v zvezi z vzdrževanjem in obratovanjem
distribucijskega sistema, ki so potrebne za izvajanje gospodarske javne službe,
da te storitve še naprej opravlja pod pogoji in na način, kot jih določi
agencija v odločbi, če je to nujno potrebno za nemoteno in varno obratovanje
sistema. Agencija v tem primeru z odločbo opredeli vrsto teh storitev in pogoje
njihovega izvajanja.
(7) Če zavezanec ne ravna v skladu z izvršljivo odločbo, s
katero so mu bili naloženi ukrepi po tem členu, je prisiljen k izpolnitvi
obveznosti z denarno kaznijo v skladu z ZUP o izvršitvi upravnih odločb s
prisilitvijo. Ne glede na tretji odstavek 298. člena ZUP prva denarna
kazen, ki se izreče za prisilitev, ne sme presegati 50.000 eurov.
(8) Zavezanec, ki ravna v nasprotju z odločbo, s katero so mu
bili naloženi ukrepi po tem členu, je dolžan uporabnikom sistema, dobaviteljem
in distribucijskemu operaterju povrniti vso škodo, ki jim je bila s tem
povzročena.
(9) Zavezancu, ki so mu bile naložene obveznosti po tem
členu, pripada pravica do plačila za uporabo njegovega sistema v višini
najemnine, ki jo določi agencija z odločbo o regulativnem okviru oziroma
odločbo iz tretjega odstavka tega člena. Enako velja tudi za plačilo storitev v
zvezi z vzdrževanjem in obratovanjem, ki se nanašajo na opravljanje nalog
distribucijskega operaterja, pri čemer lahko plačilo določi agencija tudi v
odločbi iz šestega odstavka tega člena.
(10) Ukrep agencije iz tretjega odstavka tega člena traja do
sklenitve najemne ali druge potrebne pogodbe, pravnomočnega dokončanja
razlastitvenega postopka iz tretjega odstavka 74. člena tega zakona ali
dokler distribucijski operater ne zgradi svojega sistema, na katerega priključi
vse uporabnike sistema na zadevnem območju.
74. člen
(ukrepi v primeru prenehanja izvajanja dejavnosti operaterja
distribucijskega sistema)
(1) Če kateri od pogojev za izvajanje dejavnosti
distribucijskega operaterja iz 72. člena tega zakona ni izpolnjen, v
razumnem času pa ni mogoče pričakovati izpolnitve pogoja, ali če distribucijski
operater preneha izvajati dejavnosti distribucijskega operaterja in v razumnem
času ni pričakovati nadaljevanja izvajanja dejavnosti, agencija z odločbo:
-       
določi distribucijskega operaterja v Republiki Sloveniji ali drugi
državi članici Evropske unije, da začasno prevzame izvajanje dejavnosti
distribucijskega operaterja na distribucijskem sistemu operaterja, na katerega
se nanaša razlog neizpolnjevanja pogojev ali prenehanje izvajanja dejavnosti
distribucijskega operaterja;
-       
določi pogoje, pod katerimi je lastnik ali so solastniki dolžni dati v
uporabo distribucijski sistem distribucijskemu operaterju, ki bo prevzel
izvajanje dejavnosti po prejšnji alineji, in rok, v katerem so dolžni to
storiti;
-       
odloči o drugih vprašanjih razmerja med lastnikom ali solastniki
distribucijskega sistema in operaterjem iz prve alineje tega odstavka v zvezi z
začasnim izvajanjem dejavnosti distribucijskega operaterja.
(2) Operater iz prve alineje prejšnjega odstavka opravlja
dejavnosti distribucijskega operaterja do takrat, ko izvajanje dejavnosti
prevzame distribucijski operater, ki izpolnjuje pogoje iz 72. člena tega
zakona.
(3) Če lastnik ali solastniki distribucijskega sistema v enem
letu od dokončnosti odločbe iz prvega odstavka tega člena ne zagotovijo, da
začne dejavnost distribucijskega operaterja na njihovem distribucijskem sistemu
izvajati distribucijski operater, ki izpolnjuje pogoje iz 72. člena tega
zakona, lahko država kot razlastitveni upravičenec začne postopek razlastitve ali
omejitve lastninske pravice.
(4) Razlastitev ali omejitev lastninske pravice v primeru iz
prejšnjega odstavka je v javno korist.
75. člen
(zagotavljanje storitev prožnosti v distribucijskem sistemu)
(1) Distribucijski operater naroča storitve prožnosti, vključno
z upravljanjem prezasedenosti na svojem sistemu, da se izboljša učinkovitost
pri obratovanju in razvoju distribucijskega sistema. Distribucijski operater
lahko naroča te storitve od agregatorjev, na distribucijski sistem priključenih
ponudnikov porazdeljene proizvodnje, prilagajanja odjema ali shranjevanja
energije, ter spodbuja ukrepe za energetsko učinkovitost, kadar te storitve na
stroškovno učinkovit način zmanjšajo potrebo po nadgradnji ali nadomeščanju
elektroenergetskih zmogljivosti ter podpirajo učinkovito in varno obratovanje
distribucijskega sistema.
(2) Distribucijski operater te storitve naroča v skladu s
preglednimi, nediskriminatornimi in tržno utemeljenimi postopki, razen če
agencija na zahtevo distribucijskega operaterja ali po uradni dolžnosti z
odločbo ugotovi, da naročanje teh storitev ni gospodarno, ali kadar bi
naročanje povzročilo huda izkrivljanja na trgu ali večjo prezasedenost.
(3) Distribucijski operater v preglednem postopku, ki
vključuje vse ustrezne uporabnike sistema in sistemskega operaterja, določi
specifikacije za naročene storitve prožnosti ter po potrebi za standardizirane
tržne proizvode za te storitve vsaj na nacionalni ravni.
(4) K specifikacijam iz prejšnjega odstavka da soglasje
agencija.
(5) Specifikacije iz tretjega odstavka tega člena
zagotavljajo učinkovito in nediskriminatorno sodelovanje vseh udeležencev na
trgu, vključno z udeleženci na trgu, ki ponujajo energijo iz obnovljivih virov,
udeleženci na trgu, ki se ukvarjajo s prilagajanjem odjema, upravljavci objektov
za shranjevanje energije in agregatorji. Distribucijski operater si izmenjuje
vse potrebne informacije ter se usklajuje s sistemskim operaterjem, da zagotovi
optimalno rabo virov prožnosti, varno in učinkovito obratovanje sistema ter da
se olajša razvoj trga.
(6) Stroški zagotavljanja storitev iz prvega odstavka tega
člena, vključno s stroški za potrebne informacijske in komunikacijske
tehnologije ter infrastrukturo, so upravičeni stroški distribucijskega
operaterja skladno s kriteriji upravičenih stroškov, določenih v splošnem aktu,
s katerim agencija predpiše metodologijo za določitev regulativnega okvira.
76. člen
(razvojni načrt distribucijskega sistema)
(1) Distribucijski operater najmanj vsaki dve leti objavi in
predloži agenciji pregleden razvojni načrt distribucijskega sistema za
naslednjih deset let, skladno z metodologijo iz petega odstavka tega člena.
Razvojni načrt mora biti usklajen z NEPN. V primeru spremembe NEPN mora
distribucijski operater v devetih mesecih preizkusiti skladnost razvojnega
načrta z NEPN in ga po potrebi po postopku iz tega člena spremeniti ali
dopolniti.
(2) Razvojni načrt distribucijskega sistema zagotavlja
preglednost glede potrebnih srednje- in dolgoročnih storitev prožnosti ter
vključuje načrtovane naložbe v naslednjih desetih letih s posebnim poudarkom na
glavni distribucijski infrastrukturi, potrebni za priključitev novih
proizvodnih zmogljivosti in novih odjemalcev, vključno s polnilnimi mesti za
električna vozila. Razvojni načrt sistema vključuje tudi uporabo prilagajanja
odjema, energetsko učinkovitost, objekte za shranjevanje energije ali druge
vire, ki jih distribucijski operater uporablja kot alternativo širitvi sistema,
ter oceno prostih zmogljivosti za priključevanje dodatne razpršene proizvodnje
in hranilnikov energije, ki temelji na analizi zmogljivosti v celotnem
distribucijskem omrežju. Pri načrtovanju razvoja imajo prednost ukrepi za
povečanje energetske učinkovitosti obstoječe električne infrastrukture z
uravnavanjem obremenitev, prilagajanjem odjema in nakupom sistemskih storitev
vedno, ko lahko zmanjšajo potrebo po novih investicijah v razširitve omrežja
oziroma ko predstavljajo stroškovno bolj ali enako učinkovito alternativo
širitvi sistema.
(3) Distribucijski operater se o razvojnem načrtu
distribucijskega sistema posvetuje z vsemi zadevnimi uporabniki sistema in
sistemskim operaterjem. Distribucijski operater objavi rezultate posvetovalnega
postopka skupaj z razvojnim načrtom distribucijskega sistema ter rezultate
posvetovalnega postopka in razvojni načrt predloži agenciji.
(4) Agencija mora dati soglasje k razvojnemu načrtu
distribucijskega sistema in lahko pred odločitvijo o izdaji soglasja zahteva
njegove spremembe. O soglasju k razvojnemu načrtu mora agencija odločiti v roku
treh mesecev od prejema vloge.
(5) Agencija v splošnem aktu iz petega odstavka
49. člena tega zakona predpiše metodologijo za izdelavo razvojnih načrtov
distribucijskega sistema.
77. člen
(vključevanje elektromobilnosti v elektroenergetsko omrežje)
(1) Elektrooperater mora omogočati čim lažjo priključitev
javno dostopnih in zasebnih polnilnih mest za električna vozila na
elektroenergetsko omrežje. Pri tem mora nediskriminatorno sodelovati z vsako
fizično in pravno osebo, ki ima v lasti, razvija, vodi ali upravlja polnilna
mesta za električna vozila, tudi, kar zadeva priključitev na omrežje.
(2) Elektrooperater ne sme imeti v lasti, razvijati, voditi,
upravljati polnilnih mest za električna vozila ali ponujati storitev
električnega polnjenja, razen kadar ima v lasti zasebna polnilna mesta, ki so
namenjena izključno njegovi lastni uporabi.
78. člen
(odstopanje od prepovedi glede polnilnih mest)
(1) Ne glede na drugi odstavek prejšnjega člena ima lahko
elektrooperater v lasti, razvija, vodi, upravlja polnilna mesta za električna
vozila ali ponuja storitev električnega polnjenja tudi, kadar je za celovit
razvoj elektromobilnosti v Republiki Sloveniji nujno treba zagotoviti primerno
polnilno infrastrukturo za električna vozila tudi na tržno manj zanimivih
področjih in so izpolnjeni vsi naslednji pogoji:
a)    
elektrooperater je izvedel odprt, pregleden in nediskriminatoren
razpisni postopek, ki ga je pregledala in odobrila agencija, ter v njem zaradi
pomanjkanja ustreznih ponudb ni dodelil drugi osebi pravice, da ima v lasti, da
razvija, vodi ali upravlja polnilna mesta oziroma zagotavlja storitve, ali teh
storitev ne more zagotoviti po razumnih cenah in pravočasno;
b)    
agencija je ocenila potrebo po odstopanju in opravila predhodni pregled
ustreznosti razpisnega postopka, vključno s pogoji razpisnega postopka, ter
izdala odločbo, s katero je odobrila tako odstopanje (v nadaljnjem besedilu
tega člena: dovoljenje za odstopanje);
c)    
elektrooperater polnilna mesta upravlja v skladu z načeli reguliranega
dostopa do sistema iz 9. člena tega zakona in ne razlikuje med uporabniki
sistema ali vrstami uporabnikov sistema, zlasti ne v korist svojih povezanih
podjetij.
(2) Pred izvedbo razpisnega postopka agencija pripravi
usmeritve ali razpisne pogoje, da elektrooperaterju pomaga zagotoviti pravičen
razpisni postopek.
(3) Agencija redno ali vsaj vsakih pet let opravi javno
posvetovanje glede obstoječih polnilnih mest za električna vozila, da bi
ocenila potencialno razpoložljivost in interes drugih oseb za vlaganje v
tovrstne objekte.
(4) Če javno posvetovanje iz prejšnjega odstavka po oceni
agencije pokaže, da so tretje osebe zmožne imeti v lasti, razvijati, upravljati
ali voditi polnilna mesta za električna vozila na stroškovno učinkovit način,
agencija po uradni dolžnosti začne postopek iz petega odstavka tega člena.
(5) Agencija odvzame dovoljenje za odstopanje v upravnem
postopku. Z odločbo o odvzemu dovoljenja, ki se lahko nanaša na vse ali le
nekatera polnilna mesta, ki jih ima v lasti, razvija, vodi ali upravlja
elektrooperater, agencija določi rok, ki ne sme biti daljši od 18 mesecev, po
katerem mora elektrooperater prodati to polnilno mesto oziroma polnilna mesta
ali jih prenehati uporabljati.
(6) Če elektrooperater po prizadevanjih do poteka roka iz
prejšnjega odstavka ne uspe povrniti preostale vrednosti njegove naložbe v
polnilna mesta, se lahko razumno nadomestilo, zlasti za preostalo vrednost
njihove naložbe v objekt, v višini amortizacije od neodpisane vrednosti do
konca dobe uporabnosti povrne v okviru omrežnine za distribucijski sistem.
79. člen
(sklepanje pogodb o uporabi prožnosti z uporabniki sistema)
(1) Če za določen del distribucijskega omrežja na trgu ne
obstaja ustrezna ponudba prožnosti v skladu s 75. členom tega zakona, se
distribucijski operater lahko s posebno pogodbo za sodelovanje pri zagotavljanju
obratovanja distribucijskega sistema dogovori z uporabniki sistema na tem delu
distribucijskega sistema za izvajanje prilagajanja odjema ali proizvodnje z
direktnim vodenjem določenih uporabniških naprav, kot so polnilna mesta za
električna vozila, toplotne črpalke, električna grela, sončne elektrarne ipd.,
ter slednjim začasno prekine ali omeji dobavo oziroma odjem električne
energije.
(2) K dogovoru iz prejšnjega odstavka lahko distribucijski
operater pristopi v primeru, ko je ogroženo varno in zanesljivo obratovanje
distribucijskega sistema ali kadar je tako mogoče izboljšati kakovost oskrbe
večjega števila končnih odjemalcev.
(3) Sklepanje pogodb iz prvega odstavka tega člena odobri
agencija izključno na podlagi izjeme iz drugega odstavka 75. člena tega
zakona, in sicer na zahtevo distribucijskega operaterja, ki temelji na analizi
stroškov in koristi ter preverljivih informacijah, da za točko prezasedenosti
obstaja dovolj razpoložljivih virov prožnosti za celovito zagotavljanje zadevne
sistemske storitve, ki niso vključeni v druge programe prilagajanja odjema.
(4) V pogodbi iz prvega odstavka tega člena se distribucijski
operater in uporabnik sistema dogovorita najmanj o:
-       
času trajanja pogodbe, ki je omejena na največ dve leti;
-       
najdaljšem času trajanja prekinitve ali omejevanja dobave oziroma odjema
električne energije;
-       
načinu prekinitve ali omejevanja dobave oziroma odjema električne
energije;
-       
nadomestilu, ki ga prejema uporabnik sistema ob prekinitvi ali
omejevanju dobave oziroma odjema električne energije, in morebitnih drugih
ugodnostih, ki jih je deležen uporabnik sistema za pripravljenost sodelovanja
pri zagotavljanju obratovanja distribucijskega sistema.
(5) Nadomestilo iz četrte alineje prejšnjega odstavka mora
biti zamejeno z metodologijo distribucijskega operaterja, ki jo določi v aktu
iz 136. člena tega zakona in mora preprečevati tržne špekulacije.
(6) Za morebitno povrnitev stroškov dobaviteljev za
nedobavljeno energijo se smiselno uporabijo določbe pravil iz prve alineje
četrtega odstavka 94. člena tega zakona.
2. oddelek: Ločevanje distribucijskih operaterjev
80. člen
(funkcionalna ločitev)
(1) Če je distribucijski operater sestavni del vertikalno
integriranega podjetja, mora biti neodvisen od drugih dejavnosti, ki niso
povezane z distribucijo glede pravne oblike, organizacije, sprejemanja
odločitev in informacijskega sistema.
(2) Ta zahteva ne predstavlja obveznosti po lastniškem
ločevanju nad sredstvi distribucijskega sistema od vertikalno integriranega
podjetja.
(3) Določbe 81. in 82. člena tega zakona se ne
uporabljajo za distribucijskega operaterja, ki ima manj kot 1000 priključenih
odjemalcev. V tem primeru mora distribucijski operater zagotoviti, da
vertikalno integrirana podjetja nimajo prednostnega dostopa do podatkov za izvajanje
svojih dobavnih dejavnosti.
81. člen
(zahteve glede ločitve dejavnosti)
(1) Dejavnost distribucijskega operaterja mora distribucijski
operater izvajati v ločeni pravni osebi, ki ne opravlja druge dejavnosti.
(2) Če je distribucijski operater sestavni del vertikalno
integriranega podjetja, mora biti poleg zahteve iz prejšnjega odstavka
neodvisen od drugih dejavnosti, ki niso povezane z distribucijo, tudi glede
organizacije in sprejemanja odločitev. V ta namen mora zagotoviti izvajanje
najmanj naslednjih ukrepov:
a)    
osebe, ki so odgovorne za upravljanje distribucijskega operaterja, ne
smejo sodelovati v organih integriranega elektroenergetskega podjetja, ki so
posredno ali neposredno odgovorni za tekoče operacije proizvodnje, prenosa in
dobave električne energije;
b)    
poklicni interesi oseb, pristojnih za upravljanje distribucijskega
operaterja, se upoštevajo na način, ki zagotavlja njihovo sposobnost za
neodvisno delovanje;
c)    
distribucijski operater mora imeti, neodvisno od integriranega
elektroenergetskega podjetja, dejanske pravice sprejemanja odločitev glede
sredstev, potrebnih za obratovanje, vzdrževanje in razvoj omrežja.
(3) Za izpolnjevanje nalog iz točke c) prejšnjega odstavka
mora imeti distribucijski operater iz prejšnjega odstavka na voljo tudi
potrebne človeške, tehnične, finančne in fizične vire. Matično podjetje
potrjuje letni finančni načrt ali drug enakovreden instrument distribucijskega
operaterja, določa omejitve zadolževanja distribucijskega operaterja kot
hčerinskega podjetja ter ohranja pravice do ekonomskega nadzora in nadzora
upravljanja v zvezi z donosom sredstev v hčerinskem podjetju. Matično podjetje
ne sme dajati navodil v zvezi z vsakodnevnim poslovanjem ali s posameznimi
odločitvami o gradnji ali nadgradnji distribucijskih vodov, ki ne presegajo
omejitev v potrjenem finančnem načrtu ali v drugem enakovrednem instrumentu.
(4) Distribucijski operater iz drugega odstavka tega člena
mora oblikovati program za doseganje skladnosti, ki določa ukrepe za
preprečevanje diskriminatornega ravnanja in zagotavlja ustrezen nadzor nad
izvajanjem programa. Program za doseganje skladnosti določa posebne obveznosti,
ki jih morajo zaposleni izpolniti za uresničitev tega cilja. Program za
doseganje skladnosti mora vsebovati tudi posebne ukrepe za preprečitev diskriminatornega
dostopa do podatkov naprednega merjenja iz 28. člena tega zakona. K
programu za doseganje skladnosti mora distribucijski operater pred začetkom
njegove veljavnosti pridobiti soglasje agencije.
(5) Distribucijski operater iz drugega odstavka tega člena
mora imeti nadzornika za skladnost, ki mora biti popolnoma neodvisen od
distribucijskega operaterja ter mora imeti dostop do vseh informacij
distribucijskega operaterja in morebitnih povezanih podjetij, ki jih potrebuje
za izpolnjevanje svojih nalog. Ukrepi za zagotovitev neodvisnosti nadzornika za
skladnost in učinkovitosti njegovega nadzora morajo biti določeni v programu za
doseganje skladnosti.
(6) Oseba ali organ, odgovoren za nadzor nad programom za
doseganje skladnosti, pošlje agenciji letno poročilo o sprejetih ukrepih, ki se
objavi.
82. člen
(preprečevanje izkrivljanja konkurence)
(1) Če je distribucijski operater del vertikalno
integriranega podjetja, mora agencija spremljati dejavnosti distribucijskega
operaterja, da vertikalne integracije ne izrablja za izkrivljanje konkurence.
(2) Vertikalno integrirani distribucijski operaterji ne smejo
z dejavnostmi na področju komuniciranja in trženja znamke ustvarjati zmede v
zvezi z ločeno identiteto dela vertikalno integriranega podjetja, ki se ukvarja
z dobavo.
83. člen
(lastništvo naprav za shranjevanje električne energije)
(1) Distribucijski operater ali oseba, na katero je
distribucijski operater prenesel pooblastila skladno s tretjim in četrtim
odstavkom 69. člena tega zakona, ne sme imeti v lasti, razvijati, voditi
ali upravljati naprav za shranjevanje energije.
(2) Ne glede na prejšnji odstavek ima lahko distribucijski
operater ali lastnik elektrodistribucijskega omrežja v lasti, razvija, vodi ali
upravlja naprave za shranjevanje energije, kadar je ta naprava popolnoma
integriran omrežni element in je agencija k temu dala predhodno soglasje.
3. oddelek: Zaupnost podatkov za distribucijskega
operaterja
84. člen
(zahteve glede zaupnosti podatkov)
(1) Distribucijski operater je dolžan varovati zaupnost
poslovno občutljivih podatkov, ki jih pridobi med izvajanjem svoje poslovne
dejavnosti, in preprečiti, da bi se poslovno koristni podatki o njegovih
dejavnostih razkrili na diskriminatoren način.
(2) Distribucijski operater v zvezi s prodajo ali nabavo
električne energije prek povezanih podjetij ne sme zlorabljati poslovno
občutljivih podatkov, pridobljenih od tretjih oseb, pri izvajanju dejavnosti
distribucijskega operaterja.
(3) Določbe tega člena ne posegajo v dolžnost razkritja
podatkov agenciji in pristojnim organom.
4. oddelek: Operater kombiniranega sistema
85. člen
(operater kombiniranega sistema)
Ne glede na 80. člen tega zakona lahko ista pravna ali
fizična oseba hkrati opravlja dejavnost sistemskega operaterja in dejavnost
distribucijskega operaterja, če deluje v skladu s 50., 51., 52., 54. in
55. členom tega zakona.
5. oddelek: Zaprti distribucijski sistemi
86. člen
(splošna določba)
Distribucija električne energije znotraj malih in zaprtih
sistemov za distribucijo električne energije, ki so v skladu z Energetskim
zakonom (Uradni list RS, št. 60/19 – uradno prečiščeno besedilo, 65/20,
158/20 – ZURE in 121/21 – ZSROVE; v nadaljnjem besedilu: EZ-1) pridobili status
zaprtega distribucijskega sistema, se ne opravlja kot gospodarska javna služba dejavnost
operaterja distribucijskega sistema iz 69. člena tega zakona ter se zanje
uporabljajo določbe 87. do 93. člena tega zakona.
87. člen
(pogoji za ohranitev statusa zaprtega distribucijskega
sistema)
(1) Sistem za distribucijo električne energije, ki je s
skupnim prevzemno-predajnim mestom priključen neposredno na prenosni sistem in
je namenjen distribuciji električne energije na geografsko zaokroženem
industrijskem ali poslovnem območju ali območju za skupne storitve, ter ki
praviloma ne oskrbuje gospodinjskih odjemalcev, ohrani status zaprtega
distribucijskega sistema z dovoljenjem agencije, če:
-       
so iz posebnih tehničnih ali varnostnih razlogov operacije ali
proizvodni procesi končnih odjemalcev tega sistema integrirani ali
-       
sistem distribuira električno energijo predvsem lastniku ali operaterju
sistema ali njegovim povezanim podjetjem. Ta pogoj je izpolnjen, če vsaj 80 %
vsote letno porabljene in proizvedene energije odpade na lastnika sistema in
njegova povezana podjetja.
(2) Če sistem za distribucijo električne energije iz
prejšnjega odstavka postransko uporablja majhno število gospodinjskih
odjemalcev, ki so v zaposlitvenem ali drugačnem razmerju z lastnikom tega
omrežja, to ne onemogoča statusa zaprtega distribucijskega sistema.
88. člen
(dovoljenje o podaljšanju statusa zaprtega distribucijskega
sistema)
(1) Agencija izda dovoljenje o podaljšanju statusa zaprtega
distribucijskega sistema na podlagi zahteve lastnika tega sistema ali druge
osebe, ki bo upravljala zaprt distribucijski sistem (v nadaljnjem besedilu:
operater zaprtega distribucijskega sistema).
(2) Dovoljenje iz prejšnjega odstavka se izda za obdobje 10
let.
(3) Dovoljenje o podaljšanju statusa zaprtega
distribucijskega sistema mora poleg sestavin, ki so z zakonom, ki ureja splošni
upravni postopek, predpisane za pisne odločbe, v izreku vsebovati tudi
opredelitev zaokroženega geografskega območja, ki je jasno ločeno od
preostalega območja.
(4) V postopku izdaje dovoljenja se lahko distribucijski
operater, ki opravlja to dejavnost na geografskem območju, kjer je zaprt
distribucijski sistem, kot stranski udeleženec udeležuje postopka.
(5) Agencija na zahtevo operaterja zaprtega distribucijskega
sistema podaljša dovoljenje vsakokrat za 10 let, če so izpolnjeni vsi pogoji,
ki so ob izteku veljavnosti dovoljenja predpisani za ohranitev statusa zaprtega
distribucijskega sistema.
89. člen
(posledice statusa zaprtega distribucijskega sistema)
(1) Sistemski operater mora operaterju zaprtega
distribucijskega sistema pod pogoji iz tega zakona omogočiti dostop do
prenosnega sistema skladno s tem zakonom.
(2) Operater zaprtega distribucijskega sistema ima enake
pravice in obveznosti ter odgovornosti, kot jih ima po tem zakonu in na njegovi
podlagi izdanih podzakonskih aktih distribucijski operater, razen izjem, ki jih
z odločbo odobri agencija skladno z 90. členom tega zakona.
(3) Status zaprtega distribucijskega sistema ni ovira, da se
končnemu odjemalcu, ki je na geografsko zaokroženem območju, na njegovo zahtevo
skladno s tem zakonom omogoči dostop do distribucijskega sistema ali do
prenosnega sistema.
90. člen
(izjeme operaterja zaprtega distribucijskega sistema)
(1) Agencija lahko na zahtevo operaterja zaprtega
distribucijskega sistema odloči, da:
-       
operaterju zaprtega distribucijskega sistema ni treba kupovati
električne energije, ki jo potrebuje za pokritje izgub energije in rezervne
zmogljivosti v svojem sistemu, po preglednih, nediskriminatornih in tržno
zasnovanih postopkih;
-       
agencija ne določa omrežnine na področju zaprtega distribucijskega
sistema.
(2) Ne glede na odločbo iz prejšnjega odstavka, agencija
določi omrežnino na podlagi zahteve uporabnika zaprtega distribucijskega
sistema.
(3) Agencija v splošnem aktu določi kriterije za določanje
omrežnine v zaprtih distribucijskih sistemih, pri tem pa mora uporabljati
metodologijo iz akta o določitvi regulativnega okvira iz 109. člena tega
zakona.
91. člen
(prenos dovoljenja na drugo osebo)
(1) Operater zaprtega distribucijskega sistema lahko prenese
dovoljenje o pridobitvi statusa ali o podaljšanju statusa zaprtega
distribucijskega sistema na novega operaterja zaprtega distribucijskega sistema
z dovoljenjem agencije.
(2) Dovoljenje iz prejšnjega odstavka se izda na zahtevo
prenosnika ali prevzemnika dovoljenja, v kateri mora biti izkazano, da:
-       
prevzemnik izpolnjuje pogoje za opravljanje dejavnosti operaterja
zaprtega distribucijskega sistema;
-       
sta prenosnik in prevzemnik uredila vsa razmerja z odjemalci v zvezi s
prenosom dovoljenja.
92. člen
(razlogi za odvzem statusa zaprtega distribucijskega
sistema)
(1) Agencija z odločbo odvzame status zaprtega
distribucijskega sistema na zahtevo operaterja zaprtega distribucijskega
sistema, sistemskega operaterja, distribucijskega operaterja ali po uradni
dolžnosti, če niso več izpolnjeni pogoji za status zaprtega distribucijskega
sistema iz tega zakona.
(2) Operater zaprtega distribucijskega sistema mora vsako
spremembo izpolnjevanja pogojev iz 87. člena tega zakona nemudoma
sporočiti agenciji.
93. člen
(posledice prenehanja statusa zaprtega distribucijskega
sistema)
Po prenehanju dovoljenja o pridobitvi statusa zaprtega
distribucijskega sistema, ali če je bila zahteva za podaljšanje dovoljenja
pravnomočno zavrnjena ali po pravnomočnosti odločbe o odvzemu statusa zaprtega
distribucijskega sistema, se za ureditev razmerij med lastnikom zaprtega
distribucijskega sistema in operaterjem distribucijskega sistema, na območju
katerega je zaprt distribucijski sistem, uporabi 73. člen tega zakona.
VI. poglavje: DEJAVNOST OPERATERJA TRGA Z ELEKTRIČNO ENERGIJO
94. člen
(gospodarska javna služba operater trga)
(1) Dejavnost operaterja trga z električno energijo je
obvezna državna gospodarska javna služba.
(2) Gospodarska javna služba dejavnost operaterja trga z
električno energijo obsega:
-       
upravljanje bilančne sheme trga z električno energijo;
-       
evidentiranje pogodb o članstvu v bilančni shemi, obratovalnih napovedi
in zaprtih pogodb;
-       
organiziranje platforme operaterja trga za izravnalno energijo;
-       
izvajanje bilančnega obračuna;
-       
izvajanje obračuna in poravnave poslov, povezanih z nalogami iz
prejšnjih alinej;
-       
zbiranje, analizo in objavo podatkov z namenom zagotavljanja
preglednosti delovanja trga z električno energijo.
(3) Operater trga mora svoje dejavnosti opravljati tako, da
omogoča pošteno, nediskriminatorno in pregledno delovanje trga.
(4) Operater trga za izvajanje gospodarske javne službe po
javnem pooblastilu izdaja naslednje predpise:
-       
pravila za delovanje trga z električno energijo, ki jih izda po
predhodnem usklajevanju s sistemskim operaterjem in za katera mora pred njihovo
objavo v Uradnem listu Republike Slovenije pridobiti soglasje agencije;
-       
pravila za organiziranje platforme operaterja trga za izravnalno
energijo, ki jih izda po predhodnem usklajevanju s sistemskim operaterjem in za
katera mora pred njihovo objavo v Uradnem listu Republike Slovenije pridobiti
soglasje agencije.
(5) Kadar terjatve oseb v okviru izvajanja dejavnosti iz
drugega odstavka tega člena preidejo na operaterja trga ter ta prevzame denarne
obveznosti teh oseb zaradi pobotanja vzajemnih denarnih terjatev in obveznosti,
se v stečajnem postopku nad temi osebami ne uporabljajo določbe predpisa, ki
ureja stečajni postopek o nedovoljenosti pobota terjatev ob začetku stečajnega
postopka in prepovedi pobota terjatev stečajnega dolžnika, nastalih po začetku
stečajnega postopka.
(6) Prejšnji odstavek se uporablja tudi za terjatve oseb, ki
v okviru izvajanja dejavnosti energetske borze in kliringa borznih poslov
preidejo na izvajalca te dejavnosti in slednji prevzame denarne obveznosti teh
oseb zaradi pobotanja vzajemnih denarnih terjatev in obveznosti.
(7) Izvajalci energetskih dejavnosti so operaterju trga
dolžni omogočiti sproten in neomejen dostop do podatkov, ki jih operater trga
potrebuje za izvajanje nalog v okviru gospodarske javne službe operaterja trga.
Vrste podatkov in način dostopa se uredijo s predpisi iz četrtega odstavka tega
člena.
(8) Pred sprejetjem pravil za delovanje trga z električno
energijo iz četrtega odstavka tega člena mora operater trga omogočiti javno
obravnavo predloga pravil v trajanju najmanj en mesec in predlagati rok za
njihovo izvedbo. V okviru javne obravnave mora omogočiti sprejemanje pripomb in
predlogov.
95. člen
(financiranje gospodarske javne službe)
(1) Dejavnost operaterja trga z električno energijo se
financira iz:
-       
prispevka za delovanje operaterja trga;
-       
plačil članov bilančne sheme za evidentiranje zaprtih pogodb;
-       
iz drugih plačil uporabnikov za uporabo storitev gospodarske javne
službe.
(2) Prispevek za delovanje operaterja trga je namenjen
pokrivanju stroškov operaterja trga, ki se nanašajo na opravljanje nalog
gospodarske javne službe. Prispevek plačujejo končni odjemalci po posameznem
prevzemno-predajnem mestu glede na prevzeto delovno električno energijo (kWh).
Končni odjemalec plačuje prispevek kot posebno postavko na mesečnem računu za
omrežnino. Oseba, ki prejme prispevek skupaj s plačilom računa, ga mora
nemudoma in brezplačno prenesti v korist operaterja trga.
(3) K plačilu za evidentiranje zaprtih pogodb iz druge
alineje prvega odstavka tega člena so zavezani člani bilančne sheme, ki v
zaprtih pogodbah nastopajo kot prodajalci, razen izvajalcev gospodarske javne
službe iz 45., 69. in 94. člena tega zakona ter energetske borze. Plačila
članov bilančne sheme so odvisna od obsega evidentiranih zaprtih pogodb brez upoštevanja
zaprtih pogodb za uvoz električne energije.
(4) Višino virov financiranja iz prve in druge alineje prvega
odstavka tega člena določi vlada ob upoštevanju obsega del posameznih vrst
nalog operaterja trga ter upravičenih stroškov poslovanja skladno z načeli
racionalnosti in učinkovitosti poslovanja. Ob tem vlada upošteva predviden
obseg stroškov, ki se razdelijo na posamezne prispevke. Če viri financiranja v
posameznem obdobju presežejo stroške, se to upošteva ob naslednji spremembi
višine virov.
96. člen
(izključna pravica)
(1) Za izvajanje gospodarske javne službe dejavnost
operaterja trga z električno energijo Republika Slovenija kot koncedent podeli
koncesijo enemu operaterju trga za celotno območje Republike Slovenije.
(2) Za koncesijo iz prejšnjega odstavka se ne plačuje
koncesijska dajatev ali drugo plačilo, ki bi bilo z njo po učinku izenačeno.
97. člen
(način podelitve koncesije)
(1) Koncesijski akt za koncesijo za izvajanje gospodarske
javne službe dejavnost operaterja trga električne energije sprejme vlada
skladno z določbami zakona, ki ureja gospodarske javne službe.
(2) Koncesijsko pogodbo sklene vlada z gospodarsko družbo, ki
izpolnjuje pogoje za notranjega izvajalca po prvem do petem odstavku
13. člena Zakona o nekaterih koncesijskih pogodbah (Uradni list RS,
št. 9/19).
98. člen
(vloge na trgu električne energije)
(1) Udeleženci na trgu poslujejo z električno energijo na
naslednji način:
-       
proizvajalec: prodaja v svojem imenu po odprti pogodbi;
-       
končni odjemalec: kupuje v svojem imenu po odprti pogodbi;
-       
dobavitelj: prodaja končnim odjemalcem ali kupuje od proizvajalcev po
odprti pogodbi;
-       
neodvisni agregator: opravlja dejavnosti agregiranja in hkrati ni
dobavitelj odjemalca oziroma proizvajalca;
-       
trgovec: kupuje in prodaja električno energijo po zaprti pogodbi.
(2) Posamezna pravna ali fizična oseba lahko ob izpolnjevanju
zakonskih pogojev hkrati posluje z električno energijo v več različnih vlogah
iz prejšnjega odstavka. To zajema tudi agregatorje, aktivne odjemalce z objekti
za shranjevanje ali brez, energetske skupnosti in skupnosti na področju
obnovljivih virov energije. Vloge se podrobneje opredelijo v predpisu iz prve
alineje četrtega odstavka 94. člena tega zakona
(3) Pri operaterju trga se količinsko in terminsko
evidentirajo vse sklenjene zaprte pogodbe, potrebne za oskrbo z električno
energijo na celotnem območju Republike Slovenije, vključno z zaprtimi pogodbami
z uporabo čezmejnih prenosnih zmogljivosti, najmanj enkrat dnevno za naslednji
dan. Evidentirajo oziroma posredujejo se tudi obratovalne napovedi in potrebni
podatki za izvajanje nalog iz 22. in 99. člena tega zakona.
99. člen
(bilančna shema)
(1) Trg z električno energijo je hierarhično urejen v
bilančno shemo, v kateri so razmerja med člani bilančne sheme ter vodenje
bilanc prilivov in odlivov članov bilančne sheme enolično določena s pogodbami
o članstvu v bilančni shemi. Članstvo v bilančni shemi in njena struktura sta
določena z bilančnimi pogodbami in pogodbami o izravnavi, ki so podrobneje
urejene s predpisom iz prve alineje četrtega odstavka 94. člena tega
zakona.
(2) V bilančno shemo se posamezna fizična ali pravna oseba
vključi kot član bilančne sheme le z eno bilančno pogodbo ali eno pogodbo o
izravnavi, razen izvajalcev gospodarske javne službe iz 45., 69. in
94. člena tega zakona, ki lahko za potrebe transparentnega in ekonomsko
učinkovitejšega izvajanja posameznih nalog iz obsega gospodarske javne službe
poleg obvezne ustanovitve lastne bilančne skupine oblikujejo ločene bilančne
skupine ali podskupine. S pravili za delovanje trga z električno energijo iz
prve alineje četrtega odstavka 94. člena tega zakona se določijo posebni
statusi članov bilančne sheme, ki izvajajo gospodarsko javno službo po tem
zakonu.
(3) Operater trga mora bilančni obračun voditi na način in v
rokih, ki ne pomenijo ovire za pravico končnega odjemalca, da se zamenjava
dobavitelja izvede v roku iz tretjega odstavka 18. člena tega zakona.
(4) Udeleženci trga, ki želijo aktivno poslovati na trgu ter
s tem prevzeti odgovornost za izravnavo odstopanj in finančno poravnavo
bilančnega obračuna v primeru neizravnane bilance, se morajo uvrstiti v
bilančno shemo.
(5) Operater trga s sklenitvijo bilančne pogodbe z
udeležencem trga oziroma na podlagi pogodbe o izravnavi uvrsti v bilančno shemo
tistega udeleženca trga, ki izpolnjuje pogoje, določene v pravilih za delovanje
trga z električno energijo iz četrtega odstavka 94. člena tega zakona.
(6) Članstvo v bilančni shemi preneha s prenehanjem
veljavnosti bilančne pogodbe ali pogodbe o izravnavi.
(7) Za namene upravljanja bilančne sheme, vpisa podatkov o
pravnih poslih in drugih razmerjih, ki vplivajo na bilanco prilivov in odlivov
članov bilančne sheme, operater trga na podlagi druge alineje drugega odstavka
94. člena tega zakona vzpostavi in vodi evidenco, ki obsega najmanj
naslednje podatke o:
-       
pogodbah o članstvu v bilančni shemi,
-       
obratovalnih napovedih,
-       
zaprtih pogodbah ter
-       
obstoju in uporabi pravic uporabe čezmejnih prenosnih zmogljivosti.
(8) Zaprta pogodba se lahko sklene le med dvema članoma
bilančne sheme, razen zaprtih pogodb z uporabo čezmejnih prenosnih
zmogljivosti, pri katerih je ena izmed strank član bilančne sheme, druga pa
udeleženec tujega trga.
(9) Odprta pogodba se lahko sklene le med članom bilančne
sheme in pravno ali fizično osebo, ki je upravičena skleniti odprto pogodbo,
povezano s prevzemno-predajnim mestom v Republiki Sloveniji, ki je predmet
pogodbe. V odprtih pogodbah in zaprtih pogodbah z uporabo čezmejnih prenosnih
zmogljivosti lahko na obeh straneh nastopa ista pravna ali fizična oseba.
(10) Dejanska realizacija merilne točke se upošteva v bilanci
člana bilančne sheme, ki mu merilna točka pripada.
(11) Operater trga v pravilih iz četrtega odstavka
94. člena tega zakona opredeli tudi način izračuna bilance za neodvisnega
agregatorja. Če analiza stroškov in koristi, ki jo izvede operater trga, pokaže
smiselnost nadgradnje osnovnega modela, operater trga predpiše tudi mehanizem
kontrole kakovosti napovedi v okviru storitev prožnosti oziroma prenos količin
ter finančno nadomestilo v višini ocenjenih neto stroškov za dobavitelje, ki so
neposredno prizadeti zaradi agregatorjevih posegov v obratovanje dobavitelju
bilančno pripadajočih merilnih točk oziroma prevzemno-predajnih mest. V takem
primeru mora predpisati tudi način financiranja nadomestila dobaviteljem
oziroma način vrednotenja odstopanj pri kakovosti napovedi, kar je lahko
urejeno integralno v procesu bilančnega obračuna. V primeru uporabe virov
prožnosti za namene sistemskih storitev zahteve glede mehanizma kontrole
kakovosti napovedi določi elektrooperater.
100. člen
(vzajemnost)
Operater trga lahko zavrne ali omeji vključitev v bilančno
shemo zaradi vzajemnosti. Operater trga lahko odloči, da se ta pravica ne
podeli pravni osebi, ustanovljeni v državi, ki ni članica Evropske unije, v
kateri nimajo vsi odjemalci pravice do proste izbire dobavitelja. Operater trga
lahko takemu dobavitelju prepove dobavo tistim odjemalcem v Republiki
Sloveniji, ki ne bi mogli kupovati električne energije od dobavitelja po lastni
izbiri v državi, kjer je dobavitelj ustanovljen.
101. člen
(tržni plan in vozni red)
(1) Vsaka zaprta pogodba mora biti evidentirana pri
operaterju trga na način, določen s pravili za delovanje trga z električno
energijo iz prve alineje četrtega odstavka 94. člena tega zakona. Operater
trga na podlagi količin prodane in kupljene električne energije v evidentiranih
zaprtih pogodbah izračunava tržni plan članov bilančne sheme, ki je osnova za
bilančni obračun.
(2) Obratovalno napoved oddaje ali odjema vsake merilne točke
mora odgovorni bilančne skupine, čigar bilančni skupini ali bilančni podskupini
oziroma hierarhično nižji bilančni podskupini merilna točka pripada, dnevno
napovedati operaterju trga na način, določen s pravili za delovanje trga z
električno energijo iz prve alineje četrtega odstavka 94. člena tega
zakona.
(3) Število merilnih točk, ki pripadajo članu bilančne sheme,
ni omejeno.
(4) Operater trga na podlagi evidentiranih zaprtih pogodb in
obratovalnih napovedi sestavi okvirni vozni red prenosnega in distribucijskega
omrežja. Sistemski operater izdela končni vozni red tako, da v okvirni vozni
red doda rešitve morebitnih tehničnih ovir in sistemskih storitev ter ga takoj
posreduje v vednost operaterju trga. Končni vozni red je osnova za obratovanje
prenosnega sistema in izvajanje izravnalnega trga.
102. člen
(izravnalni trg)
(1) Proizvajalci in odjemalci lahko sodelujejo na izravnalnem
trgu glede na tehnične parametre njihovih naprav ter druge relevantne lastnosti
in okoliščine. Način sodelovanja proizvodnih in porabniških enot na izravnalnem
trgu podrobneje uredi sistemski operater na podlagi 5. točke drugega odstavka
45. člena tega zakona.
(2) Del izravnalne energije lahko sistemski operater kupi
oziroma proda na nacionalni platformi operaterja trga za izravnalno energijo iz
tretje alineje drugega odstavka 94. člena tega zakona.
(3) Operater trga lahko preneha z izvajanjem platforme iz
prejšnjega odstavka na podlagi soglasja agencije zaradi integracije v skupne
evropske platforme, pri čemer mora zaprtje napovedati vsaj šest mesecev
vnaprej.
103. člen
(poravnava in presežek bilančnega obračuna)
(1) Operater trga izvaja obračun in finančno poravnavo
bilančnega obračuna odgovornih bilančnih skupin.
(2) Presežki prihodkov nad odhodki iz bilančnega obračuna so
namenjeni zavarovanju in kritju tveganj operaterja trga ter jih operater trga
vodi na posebnem računu. Določitev višine potrebnih sredstev za namene
zavarovanja in kritja tveganj operaterja trga se podrobneje uredi s pravili za
delovanje trga z električno energijo iz prve alineje četrtega odstavka
94. člena tega zakona.
(3) Sredstva, ki presegajo namene iz prejšnjega odstavka, se
prerazporedijo skladno s pravili iz prve alineje četrtega odstavka
94. člena tega zakona. Če način prerazporeditve ni določen, sredstva
prerazporedi agencija.
(4) Sistemski operater posreduje operaterju trga podatke o
dejanjih izravnave elektroenergetskega sistema Republike Slovenije, iz katerih
izvirajo stroški izravnave odstopanj, tako da sta razvidna namen nakupa oziroma
prodaje električne energije in izvor oziroma ponor električne energije.
104. člen
(pravila za izmenjavo podatkov)
(1) Za zagotovitev učinkovitega izvajanja nalog iz 65., 75.
in 99. člena tega zakona operater trga v pravilih za delovanje trga
električno energijo iz četrtega odstavka 94. člena tega zakona določi
pravila za izmenjavo podatkov.
(2) Pri pripravi pravil iz prejšnjega odstavka se upoštevajo:
-       
izmenjava in hramba podatkov o trgovanju, ki podpira učinkovito
upravljanje procesov obračuna izvajanja storitev prožnosti in z njimi povezanih
odstopanj;
-       
integracija podatkov z vseh trgov električne energije in enotne vstopne
točke nacionalnega podatkovnega vozlišča;
-       
izmenjava podatkov v časovnih okvirih, ki podpirajo učinkovito
načrtovanje obratovanja celotnega sistema, vključno s koordiniranim
preprečevanjem in odpravljanjem prezasedenosti v distribucijskem in prenosnem
omrežju, ter
-       
učinkovito upravljanje sistema.
(3) Izmenjava podatkov mora temeljiti na uporabi odprtih
standardov in biti skladna s splošnim aktom, ki ga izda agencija na podlagi
četrtega odstavka 448. člena EZ-1.
VII. poglavje: LOČEVANJE IN PREGLEDNOST RAČUNOVODSKIH IZKAZOV
105. člen
(revidiranje in objava letnih računovodskih izkazov)
(1) Elektroenergetska podjetja morajo ne glede na lastništvo
ali pravno obliko pripraviti in objaviti letne računovodske izkaze v skladu z
zakonom, ki ureja gospodarske družbe, če ta zakon ne določa drugače.
(2) Elektrooperater, najemodajalci in vzdrževalci iz prvega
in tretjega odstavka 114. člena tega zakona morajo ne glede na velikost
pripraviti, revidirati in javno objaviti revidirane letne računovodske izkaze
in letno poročilo na način, ki ga določa zakon, ki ureja gospodarske družbe, za
velike družbe.
(3) Elektrooperater, najemodajalci in vzdrževalci iz prvega
in tretjega odstavka 114. člena tega zakona predložijo agenciji
nerevidirano letno poročilo v treh mesecih po preteku koledarskega leta,
revidirano letno poročilo in revizorjevo poročilo pa v osmih dneh od prejema
revizorjevega poročila oziroma najpozneje v šestih mesecih po izteku koledarskega
leta.
(4) Pri reviziji letnih računovodskih izkazov se zlasti
preveri upoštevanje zahtev iz 82. člena tega zakona glede preprečevanja
izkrivljanja konkurence, zlasti izogibanja diskriminaciji in navzkrižnemu
subvencioniranju, ter zahtev iz četrtega in petega odstavka 113. člena
tega zakona glede izkazovanja ugotovljenih odstopanj od regulativnega okvira.
(5) Elektroenergetska podjetja, ki po zakonu, ki ureja
gospodarske družbe, niso zavezana objavljati letnih računovodskih izkazov,
morajo njihovo kopijo hraniti na sedežu, tako da je dostopna javnosti.
106. člen
(ločene dejavnosti)
(1) Elektroenergetska podjetja morajo skladno z
računovodskimi standardi voditi ločene računovodske evidence ter v pojasnilih k
računovodskim izkazom razkriti ločene računovodske izkaze za prenosne in
distribucijske dejavnosti, kot bi se to od njih zahtevalo, če bi te dejavnosti
opravljala ločena podjetja.
(2) Če elektroenergetska podjetja opravljajo druge
elektroenergetske dejavnosti, ki niso prenosne ali distribucijske, morajo tudi
za te dejavnosti voditi ločene računovodske evidence in v pojasnilih k
računovodskim izkazom razkriti računovodske izkaze skladno s prejšnjim
odstavkom.
(3) Elektroenergetska podjetja morajo v pojasnilih k
računovodskim izkazom izkazati prihodke in stroške iz najemnine prenosnega ali
distribucijskega sistema.
(4) Če opravljajo elektroenergetska podjetja tudi dejavnosti,
ki niso elektroenergetske dejavnosti, lahko vodijo zbirne računovodske evidence
in v pojasnilih k računovodskim izkazom razkrijejo računovodske izkaze za te
dejavnosti skladno s prvim odstavkom tega člena.
(5) Za ločene računovodske izkaze iz prvega in drugega
odstavka tega člena se štejeta bilanca stanja in izkaz poslovnega izida.
(6) Elektroenergetska podjetja, na katera se nanaša zakon, ki
ureja preglednost finančnih odnosov in ločeno evidentiranje dejavnosti, so
dolžna voditi računovodske evidence in izkaze tudi po navedenem zakonu, če to
ni v nasprotju s tem zakonom.
107. člen
(sodila za razporejanje po dejavnostih in prikaz poslov s
povezanimi družbami)
(1) Elektroenergetska podjetja morajo v notranjih aktih
opredeliti sodila za razporejanje neposrednih in posrednih sredstev in
obveznosti, stroškov ter odhodkov in prihodkov, ki jih upoštevajo pri vodenju
ločenih računovodskih evidenc in pri sestavi ločenih računovodskih izkazov za
energetske dejavnosti.
(2) Ista sodila se uporabljajo dosledno vsako poslovno leto.
(3) Sodila iz prvega odstavka tega člena se lahko spremenijo
samo izjemoma, pri čemer morajo biti razlogi za tako spremembo utemeljeni.
(4) Če elektrooperater ali najemodajalec in vzdrževalec iz
prvega in tretjega odstavka 114. člena tega zakona spremenijo sodila,
morajo pred spremembo sodil pridobiti pozitivno mnenje agencije glede
utemeljenosti razloga spremembe sodil v povezavi s preprečevanjem navzkrižnega
subvencioniranja med dejavnostmi prenosa, distribucije, drugimi
elektroenergetskimi dejavnostmi in dejavnostmi, ki niso elektroenergetske
dejavnosti.
(5) V letnem poročilu morajo elektrooperaterji, najemodajalci
in vzdrževalci iz prvega in tretjega odstavka 114. člena tega zakona
razkriti utemeljen razlog spremembe sodil ter finančno ovrednotiti učinke teh
sprememb.
(6) Elektroenergetska podjetja morajo v letnem poročilu
razkriti vse posle, opravljene s povezanimi podjetji, katerih posamična
vrednost presega 100.000 eurov.
(7) Elektroenergetska podjetja morajo v letnem poročilu
skupaj z ločenimi računovodskimi izkazi za energetske dejavnosti, za katere se
zahteva ločeno razkrivanje, v celoti razkriti tudi sodila iz prvega odstavka
tega člena. Ustreznost sodil in pravilnost njihove uporabe mora revizor letno
revidirati ter o tem pripraviti posebno poročilo.
(8) Agencija nadzira ustreznost sodil in pravilnost njihove
uporabe skladno z določbami zakona, ki ureja agencijo.
108. člen
(pravica do vpogleda v računovodske izkaze)
(1) Agencija ima pravico do vpogleda v računovodske izkaze
elektroenergetskih podjetij, vodenih skladno s 105., 106. in 107. členom
tega zakona, če je to potrebno za opravljanje njenih nalog.
(2) Če elektroenergetsko podjetje ne omogoči vpogleda v svoje
računovodske izkaze, opravi agencija vpogled po določbah zakona, ki ureja
agencijo.
(3) Agencija je dolžna varovati zaupnost poslovno občutljivih
podatkov, ki jih pridobi z vpogledom v računovodske izkaze. Ta določba ne
preprečuje agenciji, da posreduje podatke pristojnemu državnemu organu, organu
lokalne skupnosti ali nosilcu javnih pooblastil, če jih ta v skladu z zakonom
potrebuje za izvrševanje svojih pristojnosti.
VIII. poglavje: OMREŽNINA
1. oddelek: Regulativni okvir
109. člen
(metodologija za določitev regulativnega okvira)
(1) Uporabnik sistema je dolžan za uporabo
elektroenergetskega sistema plačati omrežnino, ki je eden izmed virov,
namenjenih pokrivanju upravičenih stroškov elektrooperaterjev. Upravičene
stroške elektrooperaterjev, omrežnino in druge vire za pokrivanje teh stroškov
določi agencija v regulativnem okviru.
(2) Agencija s splošnim aktom predpiše metodologijo za
določitev regulativnega okvira na način, ki spodbuja učinkovitost elektrooperaterjev
in uporabe sistema, raziskave in inovacije ter naložbe v nove oziroma
inovativne tehnologije. Agencija pri določitvi metodologije izhaja iz metode
reguliranega letnega prihodka in reguliranih omrežnin elektrooperaterja, ki
operaterju zagotavlja pokritje vseh letnih upravičenih stroškov, vključno z
reguliranim donosom.
(3) Na podlagi splošnega akta iz prejšnjega odstavka se pred
začetkom regulativnega obdobja v postopku določanja regulativnega okvira
določijo načrtovani elementi regulativnega okvira, po preteku posameznega leta
regulativnega obdobja pa se v postopku ugotavljanja odstopanj od regulativnega
okvira določijo priznani elementi regulativnega okvira.
(4) Agencija s splošnim aktom iz drugega odstavka tega člena
podrobneje predpiše:
-       
trajanje regulativnega obdobja;
-       
vrste elementov regulativnega okvira;
-       
kriterije za določitev posameznih elementov regulativnega okvira;
-       
način izračunavanja posameznih elementov regulativnega okvira;
-       
vrste upravičenih stroškov, vključno z reguliranim donosom, kriterije za
njihovo ugotavljanje in način njihovega določanja;
-       
pravila in način ugotavljanja odstopanj od regulativnega okvira ter
način upoštevanja ugotovljenih odstopanj;
-       
parametre posameznih dimenzij kakovosti, njihove referenčne vrednosti
ter načine in standarde njihovega izračunavanja;
-       
pravila za izračunavanje vpliva kakovosti na upravičene stroške;
-       
minimalne standarde kakovosti različnih storitev elektrooperaterjev in
-       
višino nadomestila ter način in roke za plačilo nadomestila iz tretjega
odstavka 122. člena tega zakona.
110. člen
(določitev regulativnega okvira)
(1) Agencija pred začetkom regulativnega obdobja določi
regulativni okvir z odločbo, v kateri vrednostno opredeli načrtovane upravičene
stroške elektrooperaterja po posameznih letih regulativnega obdobja, načrtovane
omrežnine, načrtovane druge prihodke iz izvajanja dejavnosti elektrooperaterja
in presežke ali primanjkljaje omrežnin iz preteklih let. Če je regulativno
obdobje daljše od enega leta, lahko regulativni okvir, z namenom preprečitve skokovitega
spreminjanja tarifnih postavk omrežnine po posameznih letih regulativnega
obdobja, določa tudi izravnavo tarifnih postavk ali omrežnin za prenosni in
distribucijski sistem.
(2) Agencija določi vrednosti regulativnega okvira tako, da
načrtovana omrežnina skupaj z drugimi načrtovanimi prihodki iz opravljanja
dejavnosti elektrooperaterja in ob upoštevanju ugotovljenega kumulativnega
presežka oziroma primanjkljaja omrežnin elektrooperaterja iz preteklih let
pokrije načrtovane upravičene stroške elektrooperaterja, kot jih določi
agencija, ob upoštevanju vseh predvidenih okoliščin stroškovno učinkovitega
poslovanja elektrooperaterja.
(3) Pri določitvi regulativnega okvira se prihodki od
prezasedenosti upoštevajo na način, kot to določa Uredba 2019/943/EU.
(4) Za posameznega elektrooperaterja določi agencija
regulativni okvir z odločbo, ki jo izda elektrooperaterju najpozneje do
15. novembra v letu pred prvim letom regulativnega obdobja, na katero se
nanaša (v nadaljnjem besedilu: odločba o regulativnem okviru). Za
distribucijskega operaterja se regulativni okvir razdeli na najemodajalce in
vzdrževalce iz prvega in tretjega odstavka 114. člena tega zakona.
(5) Odločbo o regulativnem okviru izda agencija po uradni
dolžnosti. Najpozneje do 15. septembra v letu pred prvim letom naslednjega
regulativnega obdobja agencija uvede postopek določanja regulativnega okvira s
sklepom, v katerem določi elektrooperaterju, katere podatke mora v določenem
roku poslati agenciji za odločanje v postopku.
(6) Agencija objavi podrobno metodologijo in osnovne stroške,
uporabljene za izračun regulativnega okvira operaterja, pri čemer ohrani
zaupnost poslovno občutljivih podatkov.
111. člen
(naložbeni načrt elektrooperaterja)
(1) Zaradi določitve regulativnega okvira pripravi elektrooperater
naložbeni načrt in ga predloži agenciji do 31. januarja v letu, v katerem
agencija odloča o regulativnem okviru. V naložbenem načrtu elektrooperater
finančno ovrednoti naložbe iz veljavnega desetletnega razvojnega načrta, ki jih
bo izvedel v naslednjem regulativnem obdobju. V naložbenem načrtu sistemski
operater posebej razkrije naložbe, ki jih financira iz namenskih prihodkov od
prezasedenosti v skladu z Uredbo 2019/943/EU.
(2) V postopku določitve regulativnega okvira agencija
preveri in oceni naložbeni načrt. Navedena ocena je podlaga za določitev
načrtovanih upravičenih stroškov elektrooperaterja v naslednjem regulativnem
obdobju. Pri oceni naložbenih načrtov in določitvi upravičenih stroškov
elektrooperaterja agencija ni vezana na vrednosti naložb in dinamiko njihove
izvedbe iz dokumentov dolgoročnega načrtovanja energetske politike ali načrtov
razvoja elektrooperaterjev.
(3) Če agencija pri oceni naložbenih načrtov ugotovi, da ima
upoštevanje vseh naložb iz naložbenega načrta v upravičenih stroških
elektrooperaterja prevelik vpliv na omrežnino, lahko upošteva le določene
naložbe po prioritetnem vrstnem redu, kot so opredeljene v naložbenem načrtu. V
primeru zmanjšanja naložbenega načrta agencija ustrezno zmanjša kazalnike
kakovosti in zanesljivosti oskrbe.
(4) Elektrooperater mora v naložbenem načrtu posebej razkriti
investicije, ki so namenjene za ohranjanje obratovalne sposobnosti obstoječe
infrastrukture (rekonstrukcije), investicije v novo infrastrukturo in
načrtovane investicije v sredstva, ki niso elektroenergetska infrastruktura.
(5) Agencija s splošnim aktom določi metodologijo za pripravo
in ocenitev naložbenih načrtov, v katerem določi vsaj:
-       
metodološke osnove za ocenjevanje in vrednotenje naložb;
-       
vrste in obvezno vsebino naložbenih načrtov;
-       
postopke za pripravo in ocenjevanje naložbene dokumentacije ter
odločanje o naložbah;
-       
minimum meril za ugotavljanje učinkovitosti projektov.
112. člen
(upravičeni stroški elektrooperaterja)
(1) Upravičeni stroški elektrooperaterja za izvajanje dejavnosti
elektrooperaterja se ugotavljajo in določajo za posamezno leto regulativnega
obdobja. Če elektrooperater poleg storitev dejavnosti elektrooperaterja
opravlja tudi druge dejavnosti, mora tem dejavnostim ustrezno pripisati
sorazmerni del stroškov.
(2) Upravičeni stroški obsegajo tudi reguliran donos
elektrooperaterja.
(3) Način ugotavljanja in določanja upravičenih stroškov mora
spodbujati elektrooperaterja k stroškovno učinkovitemu poslovanju ter mu
omogočati, da doseže višji realiziran donos od priznanega v regulativnem
okviru, če so prihranki pri upravičenih stroških rezultat njegovih prizadevanj
za večjo stroškovno učinkovitost. Če elektrooperater posluje s stroški, ki so
višji od upravičenih, razliko krije iz priznanega reguliranega donosa na sredstva.
(4) Pri določitvi upravičenih stroškov agencija upošteva, da
mora elektrooperater učinkovitost svojega poslovanja izboljšati za določen
faktor, ki ga v splošnem aktu opredeli agencija, ob upoštevanju načrtovane
splošne produktivnosti gospodarstva. Pri tem lahko upošteva tudi učinkovitost
elektrooperaterja, ki izhaja iz primerjalnih analiz učinkovitosti po strokovnih
metodah.
(5) Reguliran donos elektrooperaterja in upravičeni strošek
amortizacije se določita tako, da omogočata ekonomsko upravičenost vlaganja v
razvoj sistema ter sta odvisna od regulirane višine opredmetenih osnovnih
sredstev v uporabi in neopredmetenih sredstev v uporabi v odvisnosti od uporabe
sistema, narave dejavnosti elektrooperaterja ter regulirane strukture virov
financiranja in učinkovite uporabe sistema. Reguliran donos na sredstva se ne
prizna na sredstva, ki niso ostala sredstva, potrebna za izvajanje gospodarske
javne službe distribucijskega operaterja, za del vrednosti sredstev v višini
brezplačno prevzetih sredstev, pridobljenih s plačili nesorazmernih stroškov za
priključitev na sistem, na sredstva v gradnji in izdelavi, sredstva, zgrajena
iz sredstev od prezasedenosti, sredstva, zgrajena s sofinanciranjem, brezplačno
prevzeta sredstva in druga nepovratna sredstva ter sredstva, ki niso neposreden
pogoj za opravljanje dejavnosti elektrooperaterja. Za brezplačno prevzeta
sredstva se elektrooperaterju prizna posebna stimulacija za pridobitev takih
sredstev v deležu od njihove višine. Ta stimulacija se vključi v regulativni
okvir v letu, ko se sredstva, zgrajena iz teh virov, predajo v uporabo.
113. člen
(odstopanja od regulativnega okvira)
(1) Elektrooperater je dolžan ugotavljati odstopanja od
regulativnega okvira za posamezno leto, ki se odražajo v presežku ali
primanjkljaju omrežnine, in ugotovljena odstopanja razkriti v pojasnilih k
računovodskim izkazom.
(2) Presežek omrežnine je presežek priznanega reguliranega
letnega prihodka nad priznanimi letnimi upravičenimi stroški elektrooperaterja.
(3) Primanjkljaj omrežnine je primanjkljaj priznanega
reguliranega letnega prihodka za pokrivanje priznanih upravičenih stroškov
elektrooperaterja.
(4) Presežek ali primanjkljaj omrežnine se ugotovi kot
razlika med priznanimi upravičenimi stroški in zaračunanimi omrežninami
(zmanjšanimi za primanjkljaj omrežnine iz preteklih let ali povečanimi za
presežek omrežnine iz preteklih let) ter priznanimi drugimi letnimi prihodki iz
dejavnosti elektrooperaterja.
(5) Presežek omrežnine je dolžan elektrooperater uporabiti
kot plačilo za storitve gospodarske javne službe dejavnost elektrooperaterja
naslednjega ali naslednjih let, zato mora presežek omrežnine izkazati kot
preplačilo tistega leta regulativnega obdobja, za katerega je presežek
ugotovljen. Agencija znesek presežka omrežnine upošteva pri določitvi omrežnine
v naslednjem regulativnem obdobju ali naslednjih regulativnih obdobjih kot že
zaračunano omrežnino v preteklih obdobjih.
(6) Primanjkljaj omrežnine ima elektrooperater pravico
prejeti v naslednjem letu oziroma zaradi preprečitve skokovitega spreminjanja
tarifnih postavk omrežnin v naslednjih letih kot plačilo za storitve
gospodarske javne službe dejavnost elektrooperaterja tistega leta, za katero je
primanjkljaj ugotovljen. Primanjkljaj omrežnine elektrooperater izkaže kot
terjatev tistega leta regulativnega obdobja, za katerega je primanjkljaj
omrežnine ugotovljen, če zanesljivo pričakuje, da bo primanjkljaj omrežnine
zaračunan in plačan v naslednjih obdobjih. Agencija znesek primanjkljaja
omrežnine upošteva pri določitvi omrežnine v naslednjem regulativnem ali
naslednjih regulativnih obdobjih.
(7) Elektrooperater je dolžan agenciji predložiti izračun
presežka oziroma primanjkljaja omrežnine posameznega leta regulativnega obdobja
v 15 dneh od prejema revizorjevega poročila oziroma najpozneje v šestih mesecih
po izteku koledarskega leta. Agencija v postopku ugotavljanja odstopanja izda
odločbo o ugotovljenem odstopanju od regulativnega okvira, s katero v skladu z
določbami drugega do četrtega odstavka tega člena ugotovi višino presežka oziroma
primanjkljaja omrežnine.
(8) Agencija preverja namensko porabo prihodkov iz
upravljanja prezasedenosti čezmejnih vodov, pri čemer preveri in potrdi, ali je
dejanski znesek prihodkov od prezasedenosti namenjen enemu od namenov iz
drugega in tretjega odstavka 19. člena Uredbe 2019/943/EU.
(9) Če agencija po uradni dolžnosti ali na zahtevo stranke
odpravi, razveljavi ali spremeni odločbo o ugotovljenem odstopanju od
regulativnega okvira in v ponovljenem postopku z odločbo ugotovi drugačno
odstopanje od regulativnega okvira, se razlika poračuna v naslednjem
regulativnem obdobju. Pri ponovljenem odločanju se uporabljajo predpisi in
splošni akti agencije, veljavni ob izdaji odpravljene odločbe.
(10) Ne glede na četrti odstavek 110. člena tega zakona
lahko agencija med regulativnim obdobjem izda odločbo, s katero določi nov
regulativni okvir za preostala leta regulativnega obdobja, če je zaradi
nepričakovanih sprememb v obsegu uporabe sistema ali drugih nepričakovanih
okoliščin nastal tolikšen presežek ali primanjkljaj omrežnin, da ga ni mogoče
izravnati pri določitvi regulativnega okvira v naslednjem regulativnem obdobju.
(11) Sistemski operater v letnem poročilu ločeno razkrije
realizacijo in porabo prihodkov od prezasedenosti za posamezni namen iz drugega
in tretjega odstavka 19. člena Uredbe 2019/943/EU.
(12) Določbe o poračunavanju presežka oziroma primanjkljaja
omrežnin se uporabljajo tudi, če dejavnost operaterja na zadevnem sistemu začne
izvajati drug izvajalec. Dosedanji izvajalec je dolžan morebitni presežek
plačati novemu izvajalcu, morebitni primanjkljaj pa lahko zahteva od novega
izvajalca, oboje najpozneje do konca regulativnega obdobja, v katerem se ta
primanjkljaj oziroma presežek upoštevata pri določitvi omrežnine.
2. oddelek: Posebne določbe o določitvi regulativnega
okvira, če distribucijski operater ni lastnik pomembnega dela distribucijskega
sistema ali če bistvene naloge distribucijskega operaterja izvaja druga oseba
114. člen
(določitev regulativnega okvira na distribucijskem sistemu,
ki ga operater nima v lasti)
(1) Če distribucijski operater ni lastnik vsega ali
pomembnega dela distribucijskega sistema, na katerem opravlja dejavnost, in
najame pomemben del ali celoto distribucijskega sistema od lastnika ali druge
pravne ali fizične osebe, ki ga upravlja ali z njim razpolaga (v nadaljnjem
besedilu: najemodajalec), oziroma ga uporablja na drugi pravni podlagi, ki ni
lastninska pravica, se za določitev regulativnega okvira na takem
distribucijskem sistemu za ugotavljanje odstopanj od regulativnega okvira in za
obračunavanje omrežnine poleg 109. do 113. in 119. do 122. člena tega
zakona uporablja tudi 114. do 118. člen tega zakona.
(2) Pomemben del distribucijskega sistema iz prejšnjega
odstavka je del sistema, ki izpolnjuje naslednja pogoja:
-       
da je bilo nanj v koledarskem letu pred letom, v katerem se določi
omrežnina za naslednje regulativno obdobje, v katerem koli dnevu priključenih
najmanj 1000 končnih odjemalcev in
-       
da je letno prenesena električna energija po tem omrežju obsegala v
koledarskem letu pred letom, v katerem se določi omrežnina za naslednje
regulativno obdobje, najmanj 5 % vse prenesene električne energije po
distribucijskem sistemu v Republiki Sloveniji.
(3) Prvi odstavek tega člena velja tudi za primer, ko naloge
distribucijskega operaterja, vključno s strokovnimi nalogami za izvrševanje
javnih pooblastil, izvaja druga pravna ali fizična oseba, na katero je
distribucijski operater prenesel opravljanje nalog ali te naloge opravlja na
drugi pravni podlagi (v nadaljnjem besedilu: vzdrževalec).
(4) Distribucijski operater mora razmerje z najemodajalcem in
vzdrževalcem iz prvega in tretjega odstavka tega člena urediti za celotno
naslednje regulativno obdobje najpozneje do začetka postopka za določitev
regulativnega okvira. Agencija vroči sklep iz petega odstavka 110. člena
tega zakona tudi najemodajalcem in vzdrževalcem iz prvega in tretjega odstavka
tega člena ter jim z njim določi obveznost posredovanja podatkov.
(5) Distribucijski operater razmerij z najemodajalcem in
vzdrževalcem iz prvega in tretjega odstavka tega člena med regulativnim
obdobjem ne sme spreminjati. Če je zaradi razlogov, ki so nastali po začetku
regulativnega obdobja, na katere distribucijski operater ni mogel vplivati,
treba med regulativnim obdobjem spremeniti razmerja z najemodajalcem in
vzdrževalcem iz prvega in tretjega odstavka tega člena, pa to bistveno vpliva
na veljavni regulativni okvir, izda agencija novo odločbo o regulativnem okviru
s smiselno uporabo sedmega odstavka 113. člena tega zakona.
115. člen
(ločeno vodenje računovodskih izkazov)
(1) Najemodajalci in vzdrževalci iz prvega in tretjega
odstavka 114. člena tega zakona morajo v poslovnih knjigah zagotavljati
ločene računovodske evidence ter sestavljati ločene računovodske izkaze skladno
s 105. do 107. členom tega zakona, tudi če ne opravljajo energetske
dejavnosti s področja električne energije.
(2) Najemodajalci in vzdrževalci iz prvega in tretjega
odstavka 114. člena tega zakona v poslovnih knjigah zagotavljajo ločene
računovodske evidence ter sestavljajo ločene računovodske izkaze od drugih
dejavnosti za distribucijski sistem in njegov razvoj ter ločeno za opravljanje
nalog.
116. člen
(pravila za določitev najemnine oziroma plačila za izvajanje
nalog)
(1) Za določitev najemnine distribucijskega operaterja za
uporabo distribucijskega sistema (v nadaljnjem besedilu: plačilo za najem
sistema) ter za plačila za izvajanje nalog, ki jih opravljajo najemodajalci in
vzdrževalci iz prvega in tretjega odstavka 114. člena tega zakona, se
uporabljajo določbe 109. do 113. člena tega zakona o določitvi
regulativnega okvira.
(2) Plačilo za najem sistema in plačilo za izvajanje nalog iz
prejšnjega odstavka se določita v odločbi o regulativnem okviru po posameznem
najemodajalcu in vzdrževalcu iz prvega in tretjega odstavka 114. člena
tega zakona tako, da v regulativnem obdobju pokrijeta upravičene stroške za
distribucijski sistem. To plačilo je upravičeni strošek distribucijskega
operaterja.
(3) Določbe pogodbe med najemodajalci in vzdrževalci iz
prvega in tretjega odstavka 114. člena tega zakona ter distribucijskim
operaterjem, ki določajo višje plačilo za najem sistema ali plačilo za
izvajanje nalog, kot jih določa odločba o regulativnem okviru iz prejšnjega
odstavka, so nične.
117. člen
(pošiljanje podatkov in nadzor)
Določbe zakona, ki ureja agencijo, o obveznosti posredovanja
podatkov agenciji in o nadzoru agencije se uporabljajo tudi za najemodajalce in
vzdrževalce iz prvega in tretjega odstavka 114. člena tega zakona.
118. člen
(najem drugih delov distribucijskega omrežja)
(1) Če ima distribucijski operater v najemu ali uporabi del
distribucijskega sistema, ki ni pomemben del distribucijskega sistema v smislu
prvega odstavka 114. člena tega zakona, mora v postopku določitve
regulativnega okvira predložiti agenciji vse potrebne podatke za določitev
višine upravičenih stroškov za najem takega dela sistema.
(2) Če distribucijski operater ne predloži podatkov iz
prejšnjega odstavka, se za določitev regulativnega okvira uporabljajo najmanjši
upravičeni stroški za najem takega dela sistema, ki so bili ugotovljeni za
primerljiv del distribucijskega sistema.
3. oddelek: Določbe o reguliranju s kakovostjo
119. člen
(reguliranje s kakovostjo)
(1) Pri določitvi upravičenih stroškov za namen določitve
regulativnega okvira na distribucijskem sistemu električne energije agencija
upošteva tudi reguliranje s kakovostjo oskrbe z električno energijo v okviru
dejavnosti distribucijskega operaterja.
(2) Kakovost oskrbe v okviru izvajanja dejavnosti
distribucijskega operaterja se ugotavlja glede na naslednje dimenzije
kakovosti:
-       
kakovost napetosti,
-       
komercialno kakovost in
-       
neprekinjenost napajanja.
(3) Za posamezne dimenzije kakovosti agencija za
distribucijskega operaterja oziroma za posameznega najemodajalca in vzdrževalca
iz prvega in tretjega odstavka 114. člena tega zakona določi referenčne
vrednosti parametrov dimenzij kakovosti, ki glede na stanje sistema, dosedanje
izvajanje dejavnosti in poslovanje sistema predstavljajo stvaren cilj
zagotavljanja kakovosti oskrbe.
(4) Distribucijski operater je odgovoren za kakovost oskrbe
tudi v primeru, če sam ne opravlja vseh storitev, glede katerih se ugotavljajo
dosežene vrednosti parametrov posameznih dimenzij kakovosti, razen če gre za
najemodajalce in vzdrževalce iz prvega in tretjega odstavka 114. člena
tega zakona, ki odgovarjajo za kakovost skupaj z operaterjem sistema.
120. člen
(monitoring kakovosti oskrbe in nadzor monitoringa)
(1) Distribucijski operater oziroma najemodajalci in
vzdrževalci iz prvega in tretjega odstavka 114. člena tega zakona so za
distribucijski sistem dolžni izvajati monitoring kakovosti oskrbe, ki obsega:
-       
meritve kakovost napetosti,
-       
izračunavanje parametrov dimenzij kakovosti iz drugega odstavka
119. člena tega zakona ter
-       
sporočanje rezultatov meritev in parametrov dimenzij kakovosti agenciji
in izdelavo poročila o tem, ki ga posredujejo agenciji in objavijo na svoji
spletni strani.
(2) Agencija nadzoruje monitoring kakovosti pri
distribucijskem operaterju oziroma najemodajalcu in vzdrževalcu iz prvega in
tretjega odstavka 114. člena tega zakona.
(3) Postopek nadzora mora biti voden tako, da ne ovira
poslovanja in izvajanja dejavnosti distribucijskega operaterja ter ne nalaga
operaterju nesorazmernih bremen v zvezi s presojo monitoringa.
(4) Pooblaščena oseba agencije po opravljenem nadzoru sestavi
poročilo, v katerem oceni ustreznost monitoringa.
(5) Če agencija pri nadzoru monitoringa ugotovi nepravilnosti
pri njegovem izvajanju, se glede vpliva na upravičene stroške upošteva največji
negativni vpliv, ki ga določa splošni akt agencije.
(6) Agencija s splošnim aktom predpiše pravila monitoringa
kakovosti oskrbe, s katerim določi:
-       
postopke in načine monitoringa kakovosti oskrbe ter izračunavanja
različnih parametrov kakovosti,
-       
način in roke posredovanja teh podatkov agenciji in
-       
postopek in način presoje monitoringa kakovosti ter ukrepe za njegovo
izboljšanje.
121. člen
(vpliv kakovosti oskrbe na regulativni okvir)
(1) Agencija pri določitvi omrežnine za prihodnje regulativno
obdobje upošteva vpliv dosežene vrednosti parametrov posameznih dimenzij
kakovosti v razmerju z referenčnimi vrednostmi teh parametrov, ki jih določajo
minimalni standardi kakovosti, na upravičene stroške, razen v primeru iz petega
odstavka prejšnjega člena.
(2) Spodbuda za boljšo kakovost oziroma sankcija za slabšo
kakovost se določa glede na odstopanje dosežene ravni kakovosti od referenčne
ravni in se odraža v deležu upravičenih stroškov elektrooperaterja.
122. člen
(zajamčeni standardi kakovosti oskrbe)
(1) Minimalni standardi kakovosti oskrbe distribucijskega
operaterja v obliki zajamčenih standardov, ki jih mora zagotavljati operater,
so določeni z minimalnimi vrednostmi parametrov kakovosti storitev, ki jih mora
distribucijski operater zagotavljati za vsako prevzemno-predajno mesto.
(2) Če distribucijski operater posameznemu uporabniku sistema
krši zajamčeni standard kakovosti in je kršitev nastala iz razlogov na njegovi
strani, je dolžan uporabniku sistema na njegovo zahtevo plačati nadomestilo.
(3) Višino nadomestila ter način in roke plačila nadomestila
za posamezno vrsto kršitve določi agencija s splošnim aktom iz 109. člena
tega zakona tako, da odvrača operaterje sistema od ponavljanja teh kršitev.
(4) Če operater uporabniku sistema ne plača nadomestila v
predpisanem roku, odloči o pravici do nadomestila na zahtevo uporabnika sistema
agencija. Postopka določitve nadomestila agencija ne more uvesti po uradni
dolžnosti.
(5) Ne glede na plačilo nadomestila lahko uporabnik sistema
od elektrooperaterja po splošnih predpisih o odškodninski odgovornosti zahteva
povrnitev škode zaradi kršitve zajamčenega standarda kakovosti, če škoda
presega plačano nadomestilo.
123. člen
(določbe, ki veljajo za sistemskega operaterja)
Prva in tretja alineja drugega odstavka 119. člena,
četrti odstavek 119. člena ter 120. člen tega zakona se uporabljajo
tudi za sistemskega operaterja.
4. oddelek: Obračunavanje omrežnine in drugih storitev
elektrooperaterja
124. člen
(načelo določitve metodologije)
(1) Uporabniki sistema plačujejo omrežnine, ki predstavljajo
plačilo za storitve elektrooperaterja, ki jih je ta dolžan izvajati skladno s
tem zakonom.
(2) Kategorije uporabnikov sistema in medsebojna razmerja
njihovih tarifnih postavk predpiše agencija tako, da odražajo stroške, ki jih
povzročajo pri uporabi sistema električne energije.
(3) Omrežnina se obračunava ločeno za vsako
prevzemno-predajno mesto posebej ter ločeno za energijo, oddano v omrežje, in
energijo, prejeto iz omrežja. To velja za vse uporabnike sistema ne glede na
to, ali so del energetske skupnosti državljanov ali skupnosti na področju
obnovljivih virov energije iz zakona, ki ureja obnovljive vire. Agencija pri
določanju tarifnih postavk za omrežnino ne sme neupravičeno diskriminirati
uporabnikov sistema.
(4) V tarifnih postavkah za proizvajalce iz obnovljivih virov
energije morajo biti upoštevane uresničljive stroškovne koristi, ki izhajajo iz
vključitve proizvodne naprave v omrežje.
(5) Agencija s splošnim aktom podrobneje predpiše
metodologijo obračunavanja omrežnine, in sicer za prenosni in distribucijski
sistem, čezmerno prevzeto jalovo energijo in za druge storitve ter za
priključno moč na način, ki spodbuja učinkovitost elektrooperaterjev in uporabe
sistema. Če agencija določi enotne tarifne postavke omrežnine za celotno
območje države in če dejavnost gospodarske javne službe distribucije električne
energije opravlja več kot en izvajalec, agencija s splošnim aktom iz tega člena
določi mehanizem razdelitve celotne zaračunane omrežnine za distribucijski
sistem med izvajalce gospodarske javne službe distribucije električne energije
tako, da se zagotovi pokritje njihovih upravičenih stroškov.
125. člen
(omrežnina za prenosni sistem)
(1) Omrežnina za prenosni sistem je namenjena pokrivanju
stroškov sistemskega operaterja, ki se nanašajo na vzdrževanje, delovanje in
razvoj sistema, ter pokrivanju stroškov sistemskega operaterja za sistemske
storitve, katerih namen je izravnavanje nihanj moči v sistemu, regulacija
napetosti in jalove moči ter angažiranje zagona agregatov brez zunanjega
napajanja.
(2) Omrežnino za prenosni sistem, ki se zaračunava
periodično, plačujejo uporabniki sistema po posameznem prevzemno-predajnem
mestu.
(3) Tarifne postavke za omrežnino za prenosni sistem so
določene glede na obračunsko moč (kW), prevzeto ali oddano delovno električno
energijo (kWh) in pavšal po prevzemno-predajnem mestu. Agencija lahko glede na
načela določanja omrežnine iz 109. in 124. člena tega zakona posameznih
tarifnih postavk iz tega odstavka ne določi.
126. člen
(omrežnina za distribucijski sistem)
(1) Omrežnina za distribucijski sistem je namenjena
pokrivanju stroškov distribucijskega operaterja, ki se nanašajo na vzdrževanje
in delovanje ter razvoj sistema, ter pokrivanju stroškov distribucijskega
operaterja za odpravljanje prezasedenosti v distribucijskem sistemu in sistemske
storitve za distribucijski sistem.
(2) Omrežnino za distribucijski sistem, ki se zaračunava
periodično, plačujejo uporabniki sistema po posameznem prevzemno-predajnem
mestu.
(3) Tarifne postavke za omrežnino za distribucijski sistem so
določene glede na obračunsko moč (kW), prevzeto ali oddano delovno električno
energijo (kWh) in pavšal po prevzemno-predajnem mestu. Agencija lahko glede na
načela določanja omrežnine iz 109. in 124. člena tega zakona posameznih
tarifnih postavk iz tega odstavka ne določi.
(4) Dinamične tarifne postavke za omrežnino za distribucijski
sistem, ki so namenjene spodbujanju prožne uporabe omrežja na različnih
zaključenih geografskih področjih distribucijskega sistema za potrebe
sistemskih storitev, se določajo glede na potrebe sistema sproti, znotraj
obdobja regulativnega okvira. Na podlagi metodologije iz petega odstavka
124. člena tega zakona dinamične tarifne postavke za omrežnino iz tega
odstavka za posamezno zaključeno geografsko področje določi distribucijski
operater po predhodnem soglasju agencije.
127. člen
(omrežnina za priključno moč)
(1) Omrežnina za priključno moč je namenjena pokrivanju
stroškov elektrooperaterja, ki se nanašajo na vzdrževanje in delovanje ter
razvoj sistema.
(2) Omrežnino za priključno moč mora plačati vsak uporabnik
sistema kot enkratni pavšalni znesek glede na za odjem potrebno priključno moč
(kW) ob prvi priključitvi na omrežje in ob vsakem povečanju priključne moči že
obstoječega priključka, razen za začasne priključitve, določene s sistemskimi obratovalnimi
navodili iz 136. člena tega zakona.
(3) Višino omrežnine za priključno moč določi agencija glede
na vpliv moči priključka uporabnika sistema na potrebne razširitve, ojačitve in
razvoj sistema.
128. člen
(omrežnina za čezmerno prevzeto jalovo energijo)
(1) Omrežnina za čezmerno prevzeto jalovo energijo je
namenjena pokrivanju stroškov elektrooperaterja za zagotavljanje napetostnih
razmer v omrežju, hkrati pa spodbuja uporabnike k ukrepom za zmanjšanje porabe
jalove energije.
(2) Omrežnino za čezmerno prevzeto jalovo energijo, ki se
periodično zaračunava, plačujejo uporabniki sistema glede na čezmerno prevzeto
jalovo energijo (kvarh) po posameznem prevzemno-predajnem mestu.
(3) Posameznemu elektrooperaterju pripada del omrežnine za
čezmerno prevzeto jalovo energijo, ki je zaračunana uporabnikom drugega
elektrooperaterja, na podlagi izmerjenih količin med sistemoma obeh
elektrooperaterjev.
129. člen
(cene za druge storitve)
Cene za druge storitve, ki niso vsebovane v omrežnini in jih
elektrooperater zaračunava uporabnikom sistema, določi agencija tako, da
upošteva dejanske stroške teh storitev.
130. člen
(določitev tarifnih postavk)
(1) Za omrežnine iz 125. do 128. člena tega zakona
agencija določi tarifne postavke z odločbo o regulativnem okviru iz 110. člena
tega zakona. Ceno za druge storitve iz 129. člena tega zakona določi
agencija po uradni dolžnosti ali na zahtevo elektrooperaterja s posebno
odločbo.
(2) Agencija določi tarifne postavke za omrežnine iz
prejšnjega odstavka po uradni dolžnosti ali na zahtevo elektrooperaterja tudi v
primeru, če ne izda nove odločbe o regulativnem okviru, pa je to potrebno
zaradi nepredvidenih odstopanj dejanske uporabe sistema od načrtovane.
(3) Tarifne postavke za omrežnine iz prvega odstavka tega
člena objavi agencija v Uradnem listu Republike Slovenije najmanj pet dni pred
začetkom veljavnosti. Po objavi v Uradnem listu Republike Slovenije
elektrooperater objavi tarifne postavke na svojih spletnih straneh.
(4) Ne glede na določbo prejšnjega odstavka dinamične tarifne
postavke za omrežnino iz četrtega odstavka 126. člena tega zakona, obdobje
veljavnosti in pogoje uporabe objavi distribucijski operater v Uradnem listu
Republike Slovenije najpozneje mesec dni pred uveljavitvijo posamezne tarifne
postavke za omrežnino.
IX. poglavje: DRUGE DOLOČBE
1. oddelek: Izvzetje za novo infrastrukturo – novi
interkonektorji
131. člen
(obseg in pogoji izvzetja)
(1) Za nove interkonektorje za enosmerni in izjemoma za
izmenični tok lahko agencija v skladu s 63. členom Uredbe 2019/943/EU za
določeno obdobje na zahtevo stranke dovoli izvzetje iz obsega uporabe določb
drugega in tretjega odstavka 19. člena Uredbe 2019/943/EU ter 9., 50. do
55. in 109. do 130. člena tega zakona.
(2) Odločbo o izvzetju agencija objavi na svoji spletni strani
in v Uradnem listu Republike Slovenije najpozneje v enem mesecu po njeni
dokončnosti.
132. člen
(postopek agencije po odločitvi Evropske komisije)
(1) Ne glede na zakon, ki ureja splošni upravni postopek,
agencija po uradni dolžnosti uvede obnovo postopka izdaje odločbe o dovolitvi
izvzetja v enem mesecu po prejemu odločitve Evropske komisije, v kateri
Evropska komisija od agencije zahteva, naj spremeni ali odpravi odločbo o
odobritvi izvzetja.
(2) V obnovljenem postopku agencija odloča brez posebnega ugotovitvenega
postopka, mora pa stranki omogočiti, da se izjavi o dejstvih in okoliščinah,
pomembnih za odločitev.
2. oddelek: Distribucijski čezmejni vod
133. člen
(distribucijski čezmejni vod)
(1) Če se prek distribucijskega voda, ki prečka državno mejo,
oskrbujejo z električno energijo odjemalci zunaj Republike Slovenije, je
zavezanec za plačilo omrežnine in povezanih javnih dajatev dobavitelj, ki po
čezmejnem distribucijskem vodu tem odjemalcem dobavlja električno energijo. Če
se prek distribucijskega voda, ki prečka državno mejo, oskrbujejo z električno
energijo odjemalci v Republiki Sloveniji, plačujejo omrežnino za
distribucijsko, ne pa tudi za prenosno omrežje.
(2) Glede plačevanja omrežnine se dobavitelj iz prejšnjega
odstavka šteje za končnega odjemalca ali proizvajalca s prevzemno-predajnim
mestom na meji z odjemom oziroma proizvodnjo v višini pretoka električne
energije na distribucijskem čezmejnem vodu, pri tem pa se upoštevajo
obratovalne ure.
(3) Za priključitev in način obratovanja čezmejnega distribucijskega
voda je treba pridobiti tudi soglasje sistemskega operaterja.
3. oddelek: Neposredni vodi
134. člen
(dopustnost neposrednega voda)
(1) Oskrba z električno energijo po neposrednem vodu je
dopustna za:
-       
pravne ali fizične osebe, ki izvajajo dejavnost proizvodnje in dobave
končnim odjemalcem s sedežem v Republiki Sloveniji, da oskrbijo svoje obrate,
podružnice in odjemalce;
-       
končne odjemalce na ozemlju Republike Slovenije, ki se želijo po
neposrednem vodu oskrbovati z električno energijo neposredno od pravne ali
fizične osebe, ki izvaja dejavnost proizvodnje in dobave končnim odjemalcem.
(2) Možnost dobave električne energije po neposrednem vodu iz
prejšnjega odstavka ne vpliva na možnost sklenitve pogodb o dobavi električne
energije v skladu z 12. členom tega zakona.
135. člen
(dovoljenje za neposredni vod)
(1) Neposredni vod lahko zgradi elektroenergetsko podjetje
ali odjemalec, če pridobi dovoljenje agencije.
(2) Agencija izda dovoljenje za neposredni vod le, če je bila
pravnim ali fizičnim osebam ali končnim odjemalcem iz prvega odstavka
134. člena tega zakona pravnomočno zavrnjena priključitev na sistem po
10. členu tega zakona ali če potrebni sistem ne obstaja in če agencija ne
odloči, da se poveča zmogljivost sistema po petem odstavku 10. člena tega
zakona.
(3) Ne glede na prejšnji odstavek lahko agencija zavrne
dovoljenje za neposredni vod, če bi se močno poslabšali pogoji za opravljanje
dejavnosti sistemskega operaterja.
(4) Agencija podrobneje določi merila za izdajo dovoljenja za
gradnjo neposrednega voda, ki morajo biti objektivna in nediskriminatorna.
4. oddelek: Sistemska obratovalna navodila in tehnična
varnost obratovanja
136. člen
(sistemska obratovalna navodila)
(1) Sistemska obratovalna navodila urejajo obratovanje in
način vodenja prenosnih in distribucijskih sistemov. Sistemska obratovalna
navodila morajo zagotavljati zmožnost skupnega delovanja sistemov ter morajo
biti pregledna, objektivna in nediskriminatorna.
(2) S sistemskimi obratovalnimi navodili se zlasti uredijo:
-       
tehnični in drugi pogoji za sigurno obratovanje sistemov z namenom
zanesljive in kakovostne oskrbe z električno energijo;
-       
način zagotavljanja sistemskih storitev;
-       
postopki za obratovanje sistemov v kriznih stanjih;
-       
pogoji za priključitev na sistem in način priključitve na sistem;
-       
način izpolnjevanja zahtev iz Priloge XII k Direktivi 2012/27/EU;
-       
tehnični pogoji za medsebojno priključitev in delovanje sistemov
različnih elektrooperaterjev;
-       
monitoring kakovosti storitev oskrbe z električno energijo;
-       
vrsta, struktura, frekvenca in način izmenjave podatkov med
elektrooperaterji, potrebnih za sigurno obratovanje in učinkovito vodenje
sistemov.
(3) Sistemska obratovalna navodila morajo urejati stroške
tehničnih ukrepov, potrebnih za priključitev novih uporabnikov sistema.
(4) V sistemskih obratovalnih navodilih morajo biti vloge in
odgovornosti sistemskih operaterjev, distribucijskih operaterjev, dobaviteljev,
končnih odjemalcev, proizvajalcev, izvajalcev shranjevanja energije,
agregatorjev in operaterja trga opredeljene glede na pogodbene dogovore,
obveznosti do odjemalcev, izmenjavo podatkov, lastništvo podatkov in
odgovornost za merjenje porabe, vključno s postopki, ko dobavitelj ali končni
odjemalec odstopi od pogodbe o dobavi.
(5) Za zagotovitev učinkovitega izvajanja nalog iz 65., 75.
in 99. člena tega zakona elektrooperater v sistemskih obratovalnih
navodilih določi pravila za izmenjavo podatkov, pri čemer se upoštevajo:
-       
izmenjava in hramba podatkov o trgovanju, ki podpira učinkovito
upravljanje procesov obračuna izvajanja storitev prožnosti in z njimi povezanih
odstopanj;
-       
integracija podatkov iz vseh trgov električne energije in enotne vstopne
točke nacionalnega podatkovnega vozlišča;
-       
izmenjava podatkov v časovnih okvirih, ki podpirajo učinkovito
načrtovanje obratovanja celotnega sistema, vključno s koordiniranim
preprečevanjem in odpravljanjem prezasedenosti v distribucijskem in prenosnem
omrežju, ter
-       
učinkovito upravljanje sistema.
(6) Izmenjava podatkov mora temeljiti na uporabi odprtih
standardov in biti skladna s splošnim aktom, ki ga izda agencija na podlagi
četrtega odstavka 448. člena EZ-1.
(7) Sistemska obratovalna navodila za posamezen prenosni ali
distribucijski sistem izda po javnem pooblastilu elektrooperater, ki na tem
sistemu izvaja dejavnost operaterja, in jih objavi v Uradnem listu Republike
Slovenije.
(8) Pred sprejetjem sistemskih obratovalnih navodil mora
elektrooperater omogočiti javno obravnavo predloga pravil v trajanju najmanj en
mesec in predlagati rok za njihovo implementacijo. V okviru javne obravnave
mora omogočiti sprejemanje pripomb in predlogov.
(9) Pred objavo sistemskih obratovalnih navodil mora
elektrooperater pridobiti soglasje agencije in ministrstva.
137. člen
(tehnična varnost obratovanja)
(1) Elektrooperater ali druga oseba, ki vodi obratovanje
energetskih postrojev, naprav in omrežij, mora zagotoviti varnost njihovega
delovanja.
(2) Tehnični predpisi iz tretjega odstavka 32. člena
EZ-1 morajo zagotavljati interoperabilnost sistemov ter morajo biti objektivni
in nediskriminatorni.
5. oddelek: Zaščitni ukrepi zaradi kriznih stanj v
elektroenergetskem sistemu
138. člen
(izjemna stanja v sistemu)
(1) Organ, pristojen za izvajanje Uredbe 2019/941/EU, je
ministrstvo, ki:
-       
izvaja naloge v zvezi s preprečevanjem in obvladovanjem kriz pri oskrbi z
električno energijo;
-       
operativne naloge v zvezi z načrtovanjem pripravljenosti na tveganja in
obvladovanjem tveganj prenese na sistemskega operaterja, distribucijskega
operaterja ter operaterja trga z električno energijo.
(2) Če pri delovanju elektroenergetskega sistema nastopi
kriza ter so ogroženi zdravje ljudi, varnost opreme in naprav ali celovitost
elektroenergetskega sistema, lahko sistemski operater uvede ukrepe, s katerimi
omeji dobavo energije določenim kategorijam odjemalcev, določi vrstni red omejitev,
določi način uporabe energije in obvezno proizvodnjo energije. Sistemski
operater izvaja ukrepe v sodelovanju z distribucijskim operaterjem.
(3) Ne glede na prejšnji odstavek ukrepe uvede distribucijski
operater, če so pogoji za uvedbo ukrepov iz prejšnjega odstavka omejeni na
distribucijski sistem.
(4) Ukrepi iz drugega odstavka tega člena morajo biti
izvedeni na način, da se v najmanjši meri povzročajo motnje v delovanju
notranjega trga z električno energijo, ter po obsegu in trajanju ne smejo preseči
okvira, nujno potrebnega za odpravo posledic pomanjkanja in vzpostavitev
normalnega delovanja sistema.
(5) Način izvajanja in razloge za uvedbo ukrepov iz drugega
in tretjega odstavka tega člena določi vlada z uredbo, natančneje pa jih v
okviru sistemskih obratovalnih navodil določijo elektrooperaterji. Pri
določanju obsega in vrstnega reda omejevanja mora elektrooperater upoštevati
varnostne, zdravstvene, tehnične in ekonomske kriterije ter pri tem enakopravno
upoštevati odjem v državi in čezmejne izmenjave.
(6) V primeru omejevanja obtežb v skladu z drugim in tretjim
odstavkom tega člena je operater, ki izvaja omejevanje obtežb, oproščen
morebitne odškodninske odgovornosti oziroma odškodninskih zahtev s strani
odjemalcev, proizvajalcev, trgovcev, posrednikov, dobaviteljev in operaterjev
povezanih omrežij.
(7) Elektrooperater mora o uvedbi ukrepov iz drugega in
tretjega odstavka tega člena in o pogojih njihovega izvajanja nemudoma
obvestiti ministrstvo, to pa mora o sprejetih ukrepih nemudoma obvestiti druge
države članice Evropske unije in Evropsko komisijo.
(8) Elektrooperater mora nemudoma spremeniti ali ukiniti
ukrepe iz prvega in drugega odstavka tega člena, če Evropska komisija ugotovi,
da so v nasprotju s pravili o varstvu konkurence na notranjem trgu.
6. oddelek: Priključevanje na sistem in možnost
odklopa uporabnika sistema
1. pododdelek: Skupne določbe za vse uporabnike
sistema
139. člen
(priključitev na sistem)
(1) Za priključitev na prenosni ali distribucijski sistem ali
njeno spremembo mora pravna ali fizična oseba pridobiti soglasje za
priključitev, skladno s tem zakonom. Soglasje za priključitev po tem zakonu se
šteje za mnenje po zakonu, ki ureja graditev objektov. Za pridobitev soglasja
pri novogradnji je treba elektrooperaterju predložiti projektno dokumentacijo
za namen pridobitve pogojev in mnenj, skladno z zakonom, ki ureja graditev
objektov. Elektrooperater v soglasju za priključitev določi priključno mesto in
pogoje za priključitev. Podrobnejše pogoje za soglasje za priključitev določajo
sistemska obratovalna navodila, zlasti:
-       
način določitve napetostnega nivoja priključitve,
-       
način določanja časa izvedbe priključitve in najdaljši čas do izvedbe
priključitve,
-       
način določanja priključne točke in
-       
zahteve za tehnično opremljenost naprav, na podlagi operaterjevih obvez
za zagotavljanje zanesljivega delovanja omrežja.
(2) Pogoji za priključevanje morajo biti nediskriminatorni
ter morajo zagotoviti enostavno priključevanje proizvodnih naprav na obnovljive
vire energije in naprav za shranjevanje energije. Pogoji se lahko razlikujejo
za različne skupine naprav glede na vrsto ali velikost, če je to utemeljeno.
(3) Dokončno soglasje za priključitev na distribucijski
sistem velja dve leti, na prenosni sistem pa pet let. V tem roku mora imetnik
soglasja za priključitev obstoječega objekta izpolniti vse pogoje, predpisane v
soglasju za priključitev, in izvesti priključitev.
(4) Če imetnik soglasja za priključitev gradi nov objekt,
mora v roku iz prejšnjega odstavka predložiti dokončno gradbeno dovoljenje, s
čimer se izdanemu soglasju za priključitev veljavnost podaljša za obdobje
veljavnosti predloženega gradbenega dovoljenja.
(5) Veljavnost soglasja za priključitev lahko elektrooperater
na zahtevo imetnika soglasja za priključitev podaljša največ dvakrat, vsakič
največ za eno leto. Zahtevo za podaljšanje mora imetnik soglasja za
priključitev dati 30 dni pred iztekom veljavnosti soglasja za priključitev.
(6) Če imetnik soglasja za priključitev pred potekom
veljavnosti soglasja za priključitev plača omrežnino za priključno moč,
priključne moči za isto prevzemno-predajno mesto ne plača več.
(7) Po izvedbi priključitve veljajo pogoji iz soglasja za
priključitev do ukinitve oziroma spremembe na prevzemno-predajnem mestu.
(8) Distribucijski operater mora pred priključitvijo na
sistem obvestiti novega uporabnika sistema o njegovih pravicah in obveznostih v
zvezi z izbiro dobavitelja in v zvezi z zasilno oziroma nujno oskrbo, skladno s
tem zakonom.
(9) O izdaji ali zavrnitvi soglasja za priključitev odloča po
javnem pooblastilu elektrooperater z odločbo v upravnem postopku.
(10) Pravna ali fizična oseba nima pravice do priključitve,
če:
-       
ne izpolnjuje predpisanih pogojev za priključitev,
-       
bi zaradi priključitve prišlo do večjih motenj v oskrbi ali
-       
bi priključitev elektrooperaterju povzročila nastanek nesorazmernih
stroškov.
(11) Nesorazmerni stroški iz prejšnjega odstavka pomenijo
stroške gradnje priključitvenega voda do točke v sistemu, kjer je priključitev
mogoča, ali stroške, ki so potrebni zaradi ojačitve obstoječega omrežja, ali
kombinacijo obojega, pri čemer ni mogoče pričakovati, da bi v razumnem času
prišlo do povečanja uporabe sistema na novem priključitvenem vodu oziroma
obstoječem omrežju v tolikšnem obsegu, ki omogoča normalno amortizacijo
naložbe.
(12) V primeru iz tretje alineje desetega odstavka tega člena
ima pravna ali fizična oseba pravico do priključitve v skladu s sistemskimi
obratovalnimi navodili, če sama ali skupaj z drugimi osebami krije nesorazmerne
stroške. O pokritju nesorazmernih stroškov skleneta elektrooperater in imetnik
soglasja za priključitev oziroma morebitne druge osebe, ki sodelujejo pri
kritju stroškov, pogodbo.
(13) O pritožbi zoper odločbo o izdaji ali zavrnitvi soglasja
za priključitev odloča agencija. V primeru zavrnitve soglasja za priključitev
ima pravna ali fizična oseba pravico do vpogleda v vso tehnično dokumentacijo
elektrooperaterja v zvezi z zavrnitvijo soglasja za priključitev.
(14) Uporabnik sistema mora dati vlogo za novo soglasje za
priključitev, če želi spremeniti obratovalne omejitve, določene v soglasju za
priključitev in v primeru spremembe uvrstitve v skupino končnih odjemalcev.
(15) Če elektrooperater zavrne priključitev ali zmanjšanje
obratovalne omejitve zaradi nezadostne zmogljivosti sistema ali če elektrooperaterju
priključitev onemogoča izvajanje obveznosti javne službe iz 7. člena tega
zakona, se za zavrnitev uporablja 10. člen tega zakona. Glede višine
sredstev, potrebnih za ojačitev sistema, se uporablja enajsti odstavek tega
člena o nesorazmernih stroških.
(16) Stroške analiz za izdajo soglasja za priključitev novega
objekta in naprave za proizvodnjo, porabo in shranjevanje na omrežje nosi
elektrooperater. Stroške izdelave priključnega voda od nove naprave do točke
priključitve na omrežje elektrooperaterja nosi imetnik soglasja za
priključitev. Imetnik soglasja za priključitev ne nosi stroškov morebitnih
okrepitev obstoječega prenosnega ali distribucijskega omrežja, ki so potrebne
zaradi priključitve nove naprave, razen v primeru plačila nesorazmernih stroškov.
(17) Elektrooperater mora ob predložitvi novega razvojnega
načrta priložiti še poročilo, ki vsebuje navedbo o izvedenih dodatnih
aktivnosti in analizo stroškov krepitev omrežja zaradi novih priključitev, ki
jih ni predvideval predhodni razvojni načrt.
(18) Ne glede na šestnajsti odstavek tega člena je imetnik
soglasja za priključitev naprave ali objekta s priključno močjo nad 500 kW
dolžan povrniti elektrooperaterju stroške okrepitve in razširitve omrežja, če v
primernem roku, dogovorjenem z elektrooperaterjem, ne zagotovi priključitve
nove naprave ali objekta.
(19) Pred izdajo soglasja za priključitev naprave ali
objekta, zaradi katerega je treba okrepiti prenosno ali distribucijsko omrežje,
mora vlagatelj zahteve za priključitev naprave ali objekta iz prejšnjega
odstavka na zahtevo elektrooperaterja zagotoviti ustrezno zavarovanje, ki ga
elektrooperater lahko unovči, če imetnik soglasja za priključitev v primernem
roku, dogovorjenem z elektrooperaterjem, ne zagotovi priključitve.
(20) Če so stroški, ki jih je imel elektrooperater zaradi
ojačitve omrežja, večji od unovčenega zneska ustreznega zavarovanja, ima
elektrooperater pravico zahtevati razliko do popolne povrnitve stroškov.
(21) Na podlagi soglasja za priključitev skleneta
elektrooperater in uporabnik sistema pogodbo o uporabi sistema, v kateri so
urejena medsebojna razmerja v zvezi s plačilom omrežnine. Uporabnik sistema je
dolžan pred izvedbo priklopa plačati omrežnino za priključno moč v skladu s
soglasjem za priključitev in veljavnim cenikom za priključno moč.
(22) Soglasje za povečanje priključne moči ali priključitev
na prenosni sistem morata pridobiti tudi operater distribucijskega sistema in
upravljalec zaprtega distribucijskega sistema.
(23) Vlogo za soglasje za priključitev na 110 kV omrežje odda
pravna ali fizična oseba iz prvega odstavka tega člena pri sistemskem
operaterju, ki določi priključno točko. Priključno točko lahko določi sistemski
operater s soglasjem distribucijskega operaterja tudi na distribucijskem delu
110 kV omrežja ob upoštevanju pogojev, določenih v sistemskih obratovalnih
navodilih. V primeru spora med elektrooperaterjema o priključni točki odloči
agencija. O vlogi za soglasje za priključitev odloči elektrooperater, na
katerega omrežju je določena priključna točka.
140. člen
(prenos soglasja za priključitev)
(1) Soglasje za priključitev se lahko prenese na pravno ali
fizično osebo, ki pridobi objekte, naprave ali napeljave, če:
-       
imetnik soglasja, ki je fizična oseba, umre;
-       
imetnik soglasja, ki je pravna oseba, preneha obstajati;
-       
se spremeni gradbeno dovoljenje zaradi spremembe investitorja;
-       
se izvrši pravni promet z objektom, napravo ali napeljavo.
(2) Pravna ali fizična oseba, ki pridobi objekte, naprave ali
napeljave v last, mora najpozneje v 30 dneh po prejemu sodne oziroma upravne
odločbe ali uveljavitvi sklenjene pogodbe, ki jo dokazuje primopredajni
zapisnik, o nastali spremembi obvestiti elektrooperaterja ter o tem predložiti
ustrezne listine, ki dokazujejo zatrjevane spremembe, sicer mora zaprositi za
novo soglasje za priključitev. Prenos soglasja za priključitev priključka je v
tem primeru brezplačen. Če pravna ali fizična oseba, ki pridobi objekte,
naprave ali napeljave v last, elektrooperaterja ne obvesti v zgoraj predpisanem
roku 30 dni, ji elektrooperater izvedbo spremembe zaračuna v skladu s cenikom
storitev, ki niso zajete v omrežnini.
(3) Prenos soglasja za priključitev, ki ni posledica
univerzalnega pravnega nasledstva, je dopusten le pod pogojem, da so v roku, ki
ga v postopku za prenos soglasja določi elektrooperater in ki ne sme biti
krajši od desetih dni, poravnane vse obveznosti iz pogodbe o uporabi sistema v
zvezi s prevzemno-predajnim mestom, na katerega se nanaša prenos soglasja za
priključitev, razen če se v tem roku prevzemnik soglasja za priključitev in
elektrooperater ne dogovorita o prevzemu dolga ali pristopu k dolgu.
141. člen
(tehnične zahteve za naprave, ki se priključijo na sistem)
(1) Postroji, naprave in napeljave, ki se priključijo na
sistem, morajo izpolnjevati predpisane tehnične zahteve, s katerimi se
zagotavljata njihovo nemoteno delovanje, nemoteno delovanje sistema ter varnost
ljudi in premoženja. Za izpolnjevanje tehničnih zahtev za objekt, napravo ali
napeljavo je odgovoren imetnik soglasja za priključitev.
(2) Imetnik soglasja za priključitev in uporabnik sistema sta
dolžna omogočiti distribucijskemu operaterju brezplačen in neoviran dostop do
merilnih naprav zaradi odčitavanja stanja električnega števca, vzdrževanja in
kontrole merilnih naprav.
(3) Elektrooperater sme začasno odkloniti priklop novih
objektov, naprav in napeljav na svoj sistem oziroma sme prevzemno-predajno
mesto odklopiti, če ugotovi, da objekti, naprave ali napeljave, ki se
priključujejo na sistem ali so nanj priključene, ne izpolnjujejo predpisanih
tehničnih zahtev, ali če ugotovi, da gre za nedovoljeno gradnjo po predpisih o
graditvi objektov.
(4) Priklop na sistem ali ponovni priklop izvede
elektrooperater po odpravi pomanjkljivosti.
(5) Inšpektorat, pristojen za energijo, nadzira skladnost
energetskih postrojev, naprav in napeljav, ki se priključujejo na sistem ali so
nanj priključene.
142. člen
(začasni odklop)
(1) Elektrooperater sme začasno odklopiti prevzemno-predajno
mesto zaradi:
-       
rednega ali izrednega vzdrževanja,
-       
pregledov ali remontov,
-       
preizkusov ali kontrolnih meritev,
-       
razširitev omrežja.
(2) Za predvideni odklop mora elektrooperater izbrati čas, ki
čim manj prizadene uporabnika sistema.
(3) Elektrooperater mora o predvidenem odklopu pravočasno
obvestiti uporabnika sistema v pisni obliki ali na drug oseben način. V primeru
večjega števila odjemalcev in če osebno obveščanje ni stroškovno učinkovito, pa
v sredstvih javnega obveščanja in na spletu vsaj 48 ur pred odklopom.
143. člen
(odklop po predhodnem obvestilu)
(1) Elektrooperater odklopi uporabnika sistema na posameznem
prevzemno-predajnem mestu po predhodno poslanem obvestilu, če ta v roku,
določenem v obvestilu, ne izpolni svoje obveznosti, in sicer če uporabnik
sistema:
a)    
moti oskrbo z električno energijo drugih uporabnikov sistema;
b)    
odreče ali onemogoči osebam, ki imajo pooblastilo operaterja sistema,
dostop do vseh delov priključka, do zaščitnih in merilnih naprav ter do
energetskih objektov, naprav ali napeljav, kadar obstaja sum, da te naprave
povzročajo motnje;
c)    
prek svojih energetskih naprav omogoči priključitev energetskih naprav
drugih oseb;
č)    na opomin elektrooperaterja ne
zmanjša odjema ali oddaje moči oziroma količine na dogovorjeno vrednost v
zahtevanem roku;
d)    
ne plača omrežnine v predpisanem roku, oskrb elektrooperaterja (zasilna
oskrba, nujna oskrba in neupravičen odjem) in storitev, ki so sestavni del
gospodarske javne službe in niso zajete v omrežnini;
e)    
v roku, ki ga določi elektrooperater oziroma pristojni inšpekcijski
organ, ne odstrani oziroma ne zniža do dovoljene meje motenj, ki jih povzročajo
njegovi objekti, naprave ali napeljave ali odjemalci;
f)     
nima veljavnih pogodb o dobavi električne energije, ki pokrivajo njegov
celoten odjem na določenem prevzemno-predajnem mestu, ali če dobavitelj pisno
obvesti operaterja, da je dobavitelj ali končni odjemalec odstopil od pogodbe o
dobavi električne energije na določenem prevzemno-predajnem mestu uporabnika
sistema, razen v primerih iz 32. člena tega zakona.
(2) Distribucijski operater ne sme odklopiti ranljivega
odjemalca iz razloga iz d) in f) točke prejšnjega odstavka, če so izpolnjeni
pogoji iz 33. člena tega zakona.
(3) Dobavitelj, ki je odstopil od pogodbe o dobavi, ali
dobavitelj, ki mu je uporabnik sistema sporočil, da odstopa od pogodbe o
dobavi, je dolžan distribucijskega operaterja nemudoma obvestiti o odstopu. Po
prejemu obvestila o odstopu od pogodbe mora elektrooperater pravočasno
obvestiti morebitne druge dobavitelje, ki dobavljajo energijo prek
prevzemno-predajnega mesta uporabnika, ki nima pogodbeno pokrite celotne
dobave, o začetku postopka odklopa po predhodnem obvestilu.
(4) Ko dobavitelj odstopi od pogodbe o dobavi iz razlogov, ki
so na strani uporabnika sistema, je zavezanec za plačilo vseh stroškov, ki jih
ima zaradi tega distribucijski operater, uporabnik sistema.
(5) V primeru odstopa od pogodbe o dobavi s strani
dobavitelja ali uporabnika sistema distribucijski operater pošlje uporabniku
obvestilo o odklopu. Merilno točko, ki je predmet te pogodbe o dobavi, izključi
iz bilančne skupine dosedanjega dobavitelja najpozneje 16. dan po preteku rokov
iz devetega odstavka tega člena, ki jih določi v obvestilu o odklopu, ob
upoštevanju začetka teka rokov, določenega v desetem odstavku tega člena. Do
izvedbe odklopa oziroma do izključitve iz bilančne skupine dobavo izvaja
dobavitelj. Distribucijski operater je dolžan zaključni odčitek merilne naprave
ugotoviti za dan izključitve iz bilančne skupine, če to ni mogoče, pa od pet
dni pred do pet dni po izključitvi iz bilančne skupine, ter vrednost na dan
izključitve iz bilančne skupine izračunati na podlagi izvedenega odčitka in
pretekle porabe. Na ta dan se začne tudi pripadnost novemu dobavitelju, če je
bila o tem sklenjena ustrezna pogodba.
(6) Dobavitelj, ki je odstopil od pogodbe o dobavi zaradi
neplačila stroškov dobavljene električne energije, lahko do izvedbe odčitka
zaključnega stanja merilne naprave, ki ga opravi distribucijski operater, z
enostransko izjavo prekliče odstop.
(7) Distribucijski operater v sistemskih obratovalnih
navodilih iz 136. člena tega zakona podrobneje določi obveznosti ter
postopek ravnanja distribucijskega operaterja in dobavitelja v primeru odstopa
od pogodbe o dobavi s strani dobavitelja ali končnega odjemalca ter vrste
stroškov iz četrtega odstavka tega člena.
(8) Če traja odklop iz prvega odstavka tega člena dlje kot
tri leta, mora imetnik soglasja za priključitev pred ponovnim priklopom
pridobiti novo soglasje za priključitev na sistem iz 139. člena tega
zakona, brez plačila omrežnine za priključno moč.
(9) Elektrooperater mora gospodinjskega odjemalca o odklopu
obvestiti vsaj deset dni pred odklopom, poslovnega odjemalca pa vsaj osem dni
pred odklopom.
(10) Obvestilo iz prvega odstavka tega člena se pošlje z
navadno pošiljko ali na dogovorjen elektronski način. Roka iz prejšnjega
odstavka začneta teči četrti dan od datuma izdaje obvestila, navedenega na
obvestilu.
(11) Distribucijski operater ravnanja uporabnika sistema iz
točke f) prvega odstavka tega člena in četrte alineje prvega odstavka
144. člena tega zakona šteje kot neupravičen odjem ter ravna po postopkih
za določitev neupravičenega odjema iz sistemskih obratovalnih navodil iz
136. člena tega zakona.
144. člen
(odklop brez predhodnega obvestila)
(1) Elektrooperater odklopi prevzemno-predajno mesto brez
predhodnega obvestila, če uporabnik sistema na tem primopredajnem mestu:
-       
z obratovanjem energetskih objektov, naprav ali napeljav ogroža
življenje ali zdravje ljudi ali ogroža premoženje;
-       
ob pomanjkanju električne energije ne upošteva zaščitnih ukrepov o
omejevanju odjema električne energije iz sistema iz 138. člena tega
zakona;
-       
brez soglasja elektrooperaterja priključi na omrežje svoje energetske
naprave ali napeljave;
-       
onemogoča pravilno registriranje obračunskih količin električne energije
ali če uporablja električno energijo brez zahtevanih oziroma dogovorjenih
merilnih naprav ali mimo njih.
(2) Elektrooperater je dolžan po odpravi razlogov za odklop
iz prejšnjega odstavka prevzemno-predajno mesto na stroške uporabnika sistema
ponovno priklopiti na sistem. Če traja odklop iz prejšnjega odstavka dlje kot
tri leta, mora imetnik soglasja za priključitev pred ponovnim priklopom
pridobiti novo soglasje za priključitev na sistem iz 139. člena tega
zakona, brez plačila omrežnine za priključno moč.
(3) Če uporabnik sistema ali imetnik soglasja za priključitev
elektrooperaterju oziroma pooblaščeni osebi elektrooperaterja ne dovoli izvesti
odklopa skladno s tem členom in s 142. in 143. členom tega zakona ali mu
grozi, lahko pooblaščena oseba operaterja izvede odklop s pomočjo policije.
145. člen
(odklop na zahtevo uporabnika sistema)
(1) Uporabnik sistema, ki je imetnik soglasja za
priključitev, lahko zahteva od elektrooperaterja, naj njegovo
prevzemno-predajno mesto odklopi od omrežja.
(2) Elektrooperater je dolžan prevzemno-predajno mesto na
stroške uporabnika sistema iz prejšnjega odstavka ponovno priklopiti na sistem.
Če traja odklop iz prejšnjega odstavka dlje kot tri leta, mora uporabnik
sistema pred ponovnim priklopom pridobiti novo soglasje za priključitev na
sistem iz 139. člena tega zakona, brez plačila omrežnine za priključno
moč.
(3) Elektrooperater lahko uporabniku sistema iz prvega
odstavka tega člena, ki je zahteval odklop, zavrne ponovni priklop na sistem
ali izdajo novega soglasja za priključitev, dokler uporabnik sistema ne poravna
vseh zapadlih obveznosti do elektrooperaterja.
(4) Elektrooperater v sistemskih obratovalnih navodilih
podrobneje uredi medsebojna razmerja in plačilo stroškov v primeru ponovnega
priklopa, če je bil odklop izveden na zahtevo uporabnika sistema.
146. člen
(ponovni priklop ter odklop in priklop po odločbi
pristojnega organa)
(1) Elektrooperater je dolžan prevzemno-predajno mesto, ki je
bilo odklopljeno, na stroške uporabnika sistema ponovno priklopiti na sistem,
ko ugotovi, da je uporabnik sistema odpravil razloge za odklop, in sicer
najpozneje v treh dneh po plačilu zapadlih obveznosti ter stroškov odklopa in
ponovnega priklopa.
(2) Elektrooperater, ki je prevzemno-predajno mesto
uporabnika sistema neutemeljeno odklopil, mora v 24 urah od ugotovitve
neutemeljenega odklopa na svoje stroške prevzemno-predajno mesto znova
priklopiti na svoj sistem.
(3) Elektrooperater je dolžan prevzemno-predajno mesto
uporabnika sistema odklopiti ali priklopiti tudi na podlagi odločbe pristojnega
organa.
147. člen
(povračilo škode zaradi odklopa)
(1) Elektrooperater ima pravico do povračila škode, ki mu je
nastala zaradi ravnanja uporabnika sistema, zaradi katerega je elektrooperater
odklopil prevzemno-predajno mesto uporabnika sistema po predhodnem obvestilu
oziroma brez predhodnega obvestila.
(2) Uporabnik sistema ima pravico do povračila škode, ki mu
je bila povzročena zaradi neutemeljenega odklopa elektrooperaterja.
2. pododdelek: Posebne določbe za priključevanje
proizvodnih naprav
148. člen
(soglasje za priključitev proizvodnih naprav in naprav za
shranjevanje energije)
(1) Elektrooperater ne sme zavrniti soglasja za priključitev
na omrežje investitorju naprave za proizvodnjo električne energije ali
investitorju naprave za shranjevanje energije iz razloga po tretji alineji
desetega odstavka 139. člena tega zakona. Stroške vseh analiz za izdajo
soglasja za priključitev na omrežje nosi elektrooperater.
(2) Sistemski operater ne sme zavrniti povezave nove naprave
za proizvodnjo električne energije ali naprave za shranjevanje energije na
podlagi morebitnih prihodnjih omejitev glede razpoložljive zmogljivosti omrežja
(na primer prezasedenost v oddaljenih delih prenosnega sistema).
(3) Prejšnji odstavek ne posega v možnost sistemskega
operaterja, da omeji zajamčeno zmogljivost priključkov ali ponudi priključke,
za katere veljajo obratovalne omejitve, da se zagotovi ekonomska učinkovitost
novih naprav za proizvodnjo električne energije ali naprav za shranjevanje
energije, če te omejitve odobri agencija. Agencija zagotovi, da se vse omejitve
zajamčene zmogljivosti priključkov ali obratovalne omejitve uvedejo na podlagi
preglednih in nediskriminatornih postopkov ter ne ustvarjajo neupravičenih ovir
za vstop na trg. Kadar investitor naprave za proizvodnjo električne energije
ali naprave za shranjevanje energije krije stroške, povezane z zagotavljanjem
neomejenega priključka, se omejitve ne uporabljajo.
(4) Za proizvodne naprave z nazivno električno močjo, večjo
od 10 MW, se zahteve po tehnični opremljenosti proizvodnih naprav za
zagotovitev zanesljivega delovanja omrežja določijo v postopku umeščanja v
prostor, najpozneje pa v uredbi, ki ureja državni prostorski načrt, oziroma v
uredbi, ki določa najustreznejšo varianto za posamezno proizvodno napravo,
skladno z določbami v sistemskih obratovalnih navodilih.
(5) Na zahtevo investitorja proizvodne naprave, katere
nazivna električna moč presega 10 MW in za katero je bil sprejet državni
prostorski načrt ali uredba o najustreznejši varianti, je elektrooperater, na
katerega omrežje se izvede priključitev, dolžan v 60 dneh od prejema vloge
pripraviti celovit terminski plan za izvedbo priključitve na omrežje. Če se
investitor s terminskim planom ne strinja, lahko pripravi svoj predlog za
priključitev. Če elektrooperater predloga investitorja ne sprejme, o terminskem
planu odloči agencija.
7. oddelek: Hramba evidenc
149. člen
(hramba in posredovanje podatkov)
(1) Dobavitelji so dolžni šest let po poteku leta, v katerem
so nastali, hraniti podatke v zvezi s pravnimi posli o dobavi električne
energije in z izvedenimi finančnimi instrumenti za trgovanje z električno
energijo, ki so jih imeli z drugimi dobavitelji in sistemskimi operaterji, ter
omogočiti dostop do teh podatkov agenciji, državnim organom, organom,
pristojnim za varstvo konkurence, in Evropski komisiji v zvezi z opravljanjem
njihovih pristojnosti.
(2) Podatki iz prejšnjega odstavka vključujejo podrobnosti o
transakcijah, kot so trajanje, pravila za dobavo in poravnavo, količina, datum
in ura izvedbe, cene transakcij in način identifikacije trgovca, ter tudi podrobnosti
o neporavnanih pogodbah o dobavi električne energije in izvedenih finančnih
instrumentih za trgovanje z električno energijo.
(3) Agencija s splošnim aktom za izvrševanje javnih
pooblastil določi vrste informacij, ki se lahko posredujejo udeležencem na
trgu, če se ne razkrijejo poslovno občutljivi podatki o posameznih akterjih na
trgu ali posameznih transakcijah. Ta odstavek se ne uporablja za podatke o
finančnih instrumentih, ki spadajo na področje uporabe zakona, ki ureja trg
finančnih instrumentov.
150. člen
(dostop do podatkov iz katastra nepremičnin)
(1) Geodetska uprava Republike Slovenije distribucijskemu
operaterju ali fizični oziroma pravni osebi na katere je distribucijski
operater skladno s tem zakonom prenesel izvajanje nalog, brezplačno zagotovi
spletne storitve za dostop, vpogled in pridobitev podatkov o nepremičninah,
vključno s sledečimi osebnimi podatke o fizičnih osebah, ki so vpisani v
kataster nepremičnin:
-       
ime in priimek, naslov prijavljenega prebivališča, naslov za vročanje,
enotna matična številka občana (EMŠO);
-       
delež lastništva.
(2) Osebne podatke iz prejšnjega odstavka distribucijski
operater ali fizična oziroma pravna oseba na katere je distribucijski operater
skladno s tem zakonom prenesel izvajanje nalog, obdeluje za namen projektiranja,
gradnje, vzdrževanja oziroma obratovanja gospodarske javne infrastrukture
oziroma za namen izvajanja nalog gospodarske javne službe.
(3) Distribucijski operater ali fizična oziroma pravna oseba,
na katero je distribucijski operater skladno s tretjim odstavkom 69. člena
tega zakona prenesel izvajanje nalog, obdelujeta osebne podatke iz prvega
odstavka tega člena skladno z Uredbo 2016/679/EU in zakonom.
(4) Osebe iz prejšnjega odstavka hranijo osebne podatke iz
tega člena tako dolgo, kot je nujno za izvajanje nalog iz drugega odstavka tega
člena, vendar največ pet let od njihove pridobitve.
151. člen
(izvedeni finančni instrumenti)
(1) Določbi 149. člena tega zakona in tega člena
subjektom, za katere se uporablja zakon, ki ureja trg finančnih instrumentov,
ne nalagata dodatnih obveznosti do organov iz prvega odstavka 149. člena
tega zakona.
(2) Če organi iz prvega odstavka 149. člena tega zakona
potrebujejo dostop do podatkov, ki jih hranijo subjekti, za katere se uporablja
zakon, ki ureja trg finančnih instrumentov, organ, pristojen za regulacijo trga
finančnih instrumentov, organom iz prvega odstavka 149. člena tega zakona
posreduje zahtevane podatke.
X. poglavje: ODLOČANJE AGENCIJE V POSAMIČNIH ZADEVAH, SPLOŠNI
AKTI AGENCIJE IN NADZOR AGENCIJE
152. člen
(odločanje v posamičnih zadevah, splošni akti in nazor
agencije)
(1) Agencija nadzira izvajanje določb uredb Evropske unije s
področja notranjega trga z električno energijo, določb tega zakona ter na
njegovi podlagi izdanih predpisov in splošnih aktov ter izvaja monitoring
delovanja trgov na področju reguliranih in tržnih energetskih dejavnosti po
postopku, določenem v zakonu, ki ureja agencijo.
(2) Agencija odloča v posamičnih zadevah iz tega zakona in
izdaja splošne akte, za katere je pooblaščena na podlagi tega zakona ali uredbe
Evropske unije, po postopku, določenem v zakonu, ki ureja agencijo.
XI. poglavje: INŠPEKCIJSKI NADZOR
153. člen
(inšpekcija)
(1) Inšpektorat, pristojen za energijo (v nadaljnjem
besedilu: energetska inšpekcija), izvaja nadzor nad določbami tega zakona ter
na njegovi podlagi izdanih predpisov in splošnih aktov za izvrševanje javnih
pooblastil pri gradnji, vzdrževanju, obratovanju in uporabi elektroenergetskih
objektov, naprav in omrežij, ki obsega zlasti:
-       
nadzor nad upoštevanjem tehničnih zahtev tega zakona, tehničnih in
drugih predpisov ter obveznih standardov, ki veljajo za področje
elektroenergetike;
-       
nadzor tehničnih zahtev pri gradnji, obratovanju in uporabi objektov,
postrojev, vodov, naprav in napeljav, ki so namenjeni proizvodnji, prenosu,
distribuciji, merjenju, zaščiti, vodenju, lastni porabi in porabi električne
energije, in sicer:
1.     
pri napravah za proizvodnjo električne energije v elektrarnah, pri
napravah za prenos in distribucijo električne energije v okviru razdelilnih
postaj, transformatorskih postaj, centrov vodenja ter elektroenergetskih
omrežij in napeljav v objektih;
2.     
pri izpolnjevanju tehničnih pogojev za dobavo električne energije,
posebno glede prekinitev, omejitev v dobavi in kakovosti napetosti;
3.     
nad upoštevanjem določb obratovalnih navodil omrežij, objektov,
postrojev ter posameznih sklopov in sistemskih obratovalnih navodil;
4.     
nad izvajanjem predpisov, ki urejajo omejevanje obtežb in porabo
električne energije;
5.     
nad tehničnimi pogoji iz izdanih soglasij za priključitev
elektroenergetskih objektov.
(2) Energetska inšpekcija opravlja tudi nadzor nad
strokovnostjo in usposobljenostjo delavcev, ki upravljajo elektroenergetske
naprave, v okviru zagotovitve varnosti in zanesljivosti obratovanja.
(3) Organ, pristojen za javnopravne evidence in storitve, je
pristojen za nadzor nad izvajanjem prvega in drugega odstavka 105. člena
tega zakona.
154. člen
(izvajanje inšpekcijskega nadzora)
Če ni s tem zakonom drugače določeno, se za izvrševanje
inšpekcijskega nadzora in za inšpektorje uporabljajo določbe zakona, ki ureja
inšpekcijski nadzor, in določbe zakona, ki ureja energetsko inšpekcijo.
XII. poglavje: KAZENSKE DOLOČBE
155. člen
(prekrška v zvezi s prepovedjo nadzora)
(1) Z globo do 10 % letnega prometa v predhodnem poslovnem
letu se kaznuje za prekršek pravna oseba, ki je sistemski operater ali pravna
oseba, ki je del vertikalno integriranega podjetja, ki:
-       
zavestno izvaja neposreden ali posreden nadzor iz 37. točke
4. člena tega zakona nad podjetjem, ki opravlja dejavnost proizvodnje ali
dobave, in hkrati zavestno izvaja neposreden ali posreden nadzor iz 37. točke
4. člena tega zakona nad sistemskim operaterjem ali prenosnim sistemom ali
uveljavlja kakršne koli pravice nad njima ali zavestno izvaja neposreden ali
posreden nadzor iz 37. točke 4. člena tega zakona nad sistemskim
operaterjem ali prenosnim sistemom in hkrati zavestno izvaja neposreden ali
posreden nadzor iz 37. točke 4. člena tega zakona nad podjetjem, ki
opravlja dejavnost proizvodnje ali dobave, ali uveljavlja kakršne koli pravice
nad njim (prvi odstavek 52. člena tega zakona);
-       
zavestno omogoči, da je ista pravna ali fizična oseba hkrati član
uprave, nadzornega sveta ali drugega organa, ki je zakoniti zastopnik podjetja,
pri sistemskem operaterju ali osebi, ki ima v lasti prenosni sistem, ali
predstavnik v zvezi z lastniškim upravljanjem prenosnega sistema električne
energije ali prenosnega sistema električne energije ali zemeljskega plina ter
član uprave, nadzornega sveta ali drugega organa, ki je zakoniti zastopnik
podjetja, ki izvaja dejavnost proizvodnje ali dobave zemeljskega plina ali
električne energije (54. člen tega zakona).
(2) Z globo od 5.000 do 10.000 eurov se kaznuje za prekršek
iz prejšnjega odstavka odgovorna oseba pravne osebe.
156. člen
(hujši prekrški)
(1) Z globo od 10.000 do 50.000 eurov se za prekršek kaznuje
pravna oseba, če:
-       
sama ali prek posrednikov oziroma zastopnikov pri prodaji električne
energije ali storitev agregiranja uporablja zavajajoče ali nepoštene poslovne
prakse (deseti odstavek 15. člena tega zakona);
-       
uporabnikom sistema ne zagotovi dostopa do prenosnega sistema pod
nediskriminatornimi pogoji (četrti odstavek 45. člena tega zakona);
-       
ne obvesti agencije v skladu s prvim, drugim in tretjim odstavkom
56. člena tega zakona;
-       
distribucijskemu operaterju ne omogoči dostopa preko enotne vstopne
točke nacionalnega podatkovnega vozlišča in stalnega dostopa do vseh podatkov,
ki jih uporablja in jih pridobiva za potrebe izvajanja prenesenih nalog, kot
določa tretji odstavek 69. člena tega zakona;
-       
nima sprejetih in objavljenih sistemski obratovalnih navodil v skladu s
136. členom tega zakona.
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik.
(3) Z globo od 1.000 do 5.000 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika.
157. člen
(prekrški)
(1) Z globo od 5.000 do 30.000 eurov se kaznuje za prekršek
pravna oseba, če:
-       
na svoji spletni strani ne objavi splošnih pogodbenih pogojev in
informacij o veljavnih cenah in tarifah za končne odjemalce v skladu s četrtim
odstavkom 15. člena tega zakona;
-       
kot dobavitelj spremembe splošnih pogojev ne sporoči v skladu s petim
odstavkom 15. člena tega zakona ali če obvestilo o spremenjenih pogojih
poslovanja ni brezplačno;
-       
končnih odjemalcev pred sklenitvijo pogodbe ne seznani z informacijami
iz tretjega odstavka 17. člena tega zakona;
-       
ne posreduje podatkov o spremenjeni ceni v skladu z četrtim odstavkom
20. člena tega zakona ali posreduje nepravilne podatke o cenah s kršitvijo
te določbe;
-       
kot agregator malih poslovnih odjemalcev in gospodinjskih odjemalcev
pred sklenitvijo pogodbe ne seznani v celoti s priložnostmi, stroški in
tveganji, povezanimi z izvajanjem teh pogodb v nasprotju z drugim odstavkom
21. člena tega zakona;
-       
kot agregator končnemu odjemalcu na njegovo zahtevo vsaj enkrat na
obračunsko obdobje ne izroči brezplačno vseh pomembnih podatkov o prilagajanju
odjema ter proizvodnje ali podatkov o dobavljeni in prodani električni energiji
v nasprotju z četrtim odstavkom 21. člena tega zakona;
-       
kot dobavitelj v nasprotju s petim odstavkom 21. člena tega zakona
določi končnemu odjemalcu, s katerim ima sklenjeno pogodbo o dobavi,
diskriminatoren pogoj ali neupravičeno pogodbeno omejitev, zahtevo, postopek,
kazen ali obveznost dodatnega plačila;
-       
ne zagotovi sam ali skupaj z drugimi dobavitelji v okviru združenja
postopka izvensodnega reševanja sporov s potrošniki v zvezi z dobavo električne
energije gospodinjskim odjemalcem po tem zakonu pred neodvisnim izvajalcem
izvensodnega reševanja sporov skladno z drugim in tretjim odstavkom
27. člena tega zakona;
-       
ne zagotovi dobave električne energije na zahtevo odjemalca v skladu z
drugim odstavkom 32. člena tega zakona;
-       
ne sodeluje na izravnalnem trgu na način, kot je to določeno s predpisom
iz druge alineje četrtega odstavka 94. člena tega zakona;
-       
ne predloži agenciji letnega poročila v rokih iz tretjega odstavka
105. člena tega zakona;
-       
brez soglasja operaterja na njegovo omrežje priključi svoje objekte,
naprave in napeljave oziroma omogoči priključitev drugih objektov, naprav in
napeljav (prvi stavek prvega odstavka 139. člen tega zakona);
-       
o začasnem odklopu ne obvesti odjemalca v skladu s tretjim odstavkom 142. člena
tega zakona;
-       
merilne točke ne izključi iz bilančne skupine dosedanjega dobavitelja
(peti odstavek 143. člena tega zakona);
-       
ne priključi v roku 24 ur na svoje stroške odjemalca energije na
omrežje, kadar se ugotovi, da je bil neutemeljeno odklopljen (drugi odstavek
146. člena tega zakona);
-       
ne hrani najmanj šest let podatkov v zvezi s pravnimi posli o dobavi
električne energije in z izvedenimi finančnimi instrumenti za trgovanje z
električno energijo (prvi odstavek 149. člena tega zakona).
(2) Z globo od 3.000 do 15.000 eurov se za prekršek iz
prejšnjega odstavka kaznuje samostojni podjetnik posameznik.
(3) Z globo od 1.000 do 3.000 eurov se za prekršek iz šestega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika.
158. člen
(prekrški posameznika)
Z globo od 400 do 2.000 eurov se kaznuje posameznik, ki stori
prekršek iz dvanajste alineje prvega odstavka prejšnjega člena.
159. člen
(lažji prekrški)
(1) Z globo od 1.000 do 10.000 eurov se kaznuje za prekršek
pravna oseba, če:
-       
kot elektrooperater pred sklenitvijo pogodbe o uporabi sistema ne
obvesti uporabnika sistema o pravicah in obveznostih izbire dobavitelja ali
končnega odjemalca ne seznani s seznamom dobaviteljev končnim odjemalcem (četrti
odstavek 9. člena tega zakona);
-       
kot dobavitelj ne zagotovi brezplačno gospodinjskemu odjemalcu ustreznih
informacij o alternativnih ukrepih, da ne bi prišlo do odklopa, najpozneje ob
pošiljanju zadnjega opomina (peti odstavek 16. člena tega zakona);
-       
ne omogoči končnemu odjemalcu električne energije, da zamenja
dobavitelja v roku iz tretjega odstavka 18. člena tega zakona;
-       
končnemu odjemalcu zaračuna menjavo dobavitelja ali registracijo pogodbe
z agregatorjem (četrti odstavek 18. člena tega zakona);
-       
kot dobavitelj ali agregator zaračuna odstopnino končnim odjemalcem v
nasprotju s petim odstavkom 18. člena tega zakona;
-       
v roku ne pošlje zaključnega računa končnemu odjemalcu električne
energije, ki je zamenjal dobavitelja (sedmi odstavek 18. člena tega zakona);
-       
ne obvešča končnih odjemalcev električne energije periodično o njihovi
porabi (prvi odstavek 19. člena tega zakona);
-       
končnim odjemalcem električne energije ali drugim osebam, ki zahtevi za
dostop do podatkov o porabi energije predložijo pooblastilo končnega odjemalca,
ne omogoči dostopa do podatkov o porabi v skladu z drugim odstavkom
19. člena tega zakona;
-       
dostop do podatkov o porabi električne energije zaračuna v nasprotju s
četrtim odstavkom 19. člena tega zakona;
-       
kot dobavitelj in drugo elektroenergetsko podjetje ne zagotovi, da so
računi in informacije na računu pravilne, razumljive, jasne, jedrnate,
uporabniku prijazne in predstavljene na način, da omogočajo primerjavo s strani
končnih odjemalcev (prvi odstavek 25. člena tega zakona);
-       
kot dobavitelj in drugo elektroenergetsko podjetje na zahtevo končnega
odjemalca ne posreduje jasnega in razumljivega pojasnila o tem, kako je bil
pripravljen njihov račun ali, če račun ne temelji na dejanski porabi, odgovor
ne obsega tudi pojasnila o načinu končnega obračuna glede na dejansko porabo
(drugi odstavek 25. člena tega zakona).
(2) Z globo od 1.000 do 10.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 100 do 500 eurov se kaznuje odgovorna oseba
pravne osebe, odgovorna oseba samostojnega podjetnika posameznika in odgovorna
oseba posameznika, ki samostojno opravlja dejavnost, ki stori prekršek iz
prvega odstavka tega člena.
160. člen
(prekrški za kršitve določb Uredbe 2019/943/EU)
(1) Z globo od 30.000 do 100.000 eurov se kaznuje za prekršek
sistemski operater, če:
-       
uporabi postopek za omejitev transakcij, ko ni izrednih okoliščin v
skladu z drugim odstavkom 16. člena Uredbe 2019/943/EU;
-       
ne da na razpolago udeležencem na trgu najvišje možne ravni zmogljivosti
medsebojnih povezav in prenosnih omrežij (četrti odstavek 16. člena Uredbe
2019/943/EU);
-       
pri določanju cen za dostop do omrežij ne upošteva vseh plačil in
prejemkov iz četrtega odstavka 18. člena Uredbe 2019/943/EU.
(2) Z globo od 2.000 do 4.000 eurov se kaznuje za prekršek
tudi odgovorna oseba sistemskega operaterja, ki stori prekršek iz prejšnjega
odstavka.
(3) Z globo od 20.000 do 50.000 eurov se kaznuje za prekršek
sistemski operater če:
-       
ne da na voljo najvišje možne zmogljivosti interkonektorjev v skladu s
četrtim odstavkom 16. člena Uredbe 2019/943/EU;
-       
ne da na trg dodeljene zmogljivosti, ki ni bila uporabljena v skladu z
desetim odstavkom 16. člena Uredbe 2019/943/EU;
-       
ne združi vseh zahtev po prenosni zmogljivosti v nasprotni smeri v
skladu z enajstim odstavkom 16. člena Uredbe 2019/943/EU;
-       
ne vzpostavi načina za usklajevanje in izmenjavo informacij v skladu s
prvim odstavkom 50. člena Uredbe 2019/943/EU;
-       
ne objavi informacij v skladu z drugim odstavkom 50. člena Uredbe
2019/943/EU;
-       
ne objavi ocene razpoložljivih zmogljivosti v skladu s tretjim odstavkom
50. člena Uredbe 2019/943/EU.
(4) Z globo od 1.000 do 2.000 eurov se kaznuje za prekršek
tudi odgovorna oseba sistemskega operaterja, ki stori prekršek iz prejšnjega
odstavka.
161. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
XIII. poglavje: PREHODNE IN KONČNE DOLOČBE
162. člen
(začetek uporabe določbe o roku za menjavo dobavitelja
oziroma agregatorja)
Določba tretjega odstavka 18. člena tega zakona se začne
uporabljati 1. januarja 2026. Do takrat mora elektrooperater, ki je prejel
zahtevo za menjavo dobavitelja ali agregatorja, izvesti vse potrebno, da lahko
končni odjemalec začne izvrševati pogodbo o dobavi električne energije z novim
dobaviteljem oziroma pogodbo o agregiranju z novim agregatorjem najpozneje v 21
dneh od vložitve popolne zahteve.
163. člen
(začetek uporabe določbe o zagotavljanju podatkov)
Ne glede na določbo tretjega odstavka 19. člena tega
zakona elektrooperater zagotavlja podatke iz 19. člena tega zakona za
obdobje 24 mesecev pred uveljavitvijo tega zakona.
164. člen
(prehodno obdobje glede naprednih števcev)
(1) Določbe tega zakona o naprednih števcih se uporabljajo za
bodoče naprave in naprave, ki nadomeščajo starejše napredne števce. Napredni
števci, ki so nameščeni ali katerih začetek delovanja se je začel pred
4. julijem 2019, se lahko uporabljajo do konca njihove življenjske dobe,
napredni števci, ki ne izpolnjujejo tehničnih zahtev iz 29. člena tega
zakona in Priloge II k Direktivi 2019/944/EU, pa se uporabljajo do
31. decembra 2027.
(2) Začetek delovanja iz prejšnjega odstavka pomeni začetek
gradbenih del v okviru naložbe ali prvo zavezo za naročilo opreme ali drugo
zavezo, po kateri naložbe ni mogoče več preklicati, če ta nastopi pred začetkom
gradbenih del. Nakup zemljišča in pripravljalna dela, kot sta pridobivanje dovoljenj
in izvajanje predhodnih študij izvedljivosti, se ne štejejo za začetek del.
Začetek delovanja pri prevzemih pomeni trenutek pridobitve sredstev, neposredno
povezanih s prevzetim podjetjem.
165. člen
(ustavitev postopkov za pridobitev energetskega dovoljenja)
(1) Z dnem uveljavitve tega zakona preneha veljati Pravilnik
o izdaji energetskega dovoljenja (Uradni list RS, št. 19/16), ki se
uporablja do izdaje novega podzakonskega predpisa iz četrtega odstavka
35. člena tega zakona, kolikor ni v nasprotju s tem zakonom.
(2) Postopki za pridobitev energetskega dovoljenja za gradnjo
objektov z nazivno električno močjo 10 MW ali manj, začeti v skladu s
Pravilnikom o izdaji energetskega dovoljenja (Uradni list RS, št. 19/16)
do uveljavitve tega zakona, se ustavijo.
(3) Minister, pristojen za energijo, izda predpis iz četrtega
odstavka 35. člena tega zakona v treh mesecih od uveljavitve tega zakona.
166. člen
(začetek uporabe določbe o prepovedi lastništva polnilnih
mest)
Elektrooperaterji, ki imajo v lasti polnilna mesta na dan
uveljavitve tega zakona, morajo svoje obveznosti uskladiti z določbo drugega
odstavka 77. člena tega zakona v dveh letih od uveljavitve tega zakona.
167. člen
(začetek uporabe določbe o prepovedi lastništva naprav za
shranjevanje energije)
Določba 51. člena tega zakona se ne uporablja za
obstoječe objekte oziroma naprave za shranjevanje energije v lasti sistemskega
operaterja, za katere je bila odločitev o investiciji sprejeta pred
4. decembrom 2019 in so del demonstracijskih projektov. Izpolnjevanje
pogojev za določitev izjeme po tem členu presoja agencija.
168. člen
(prehodna določba glede naprav za shranjevanje električne
energije v lasti sistemskega operaterja)
Sedmi, osmi, deveti in deseti odstavek 51. člena tega
zakona se ne uporabljajo v običajni amortizacijski dobi novih objektov za
baterijsko shranjevanje energije, za katere je bila končna odločitev za naložbo
sprejeta pred 1. januarjem 2024, če so ti objekti za baterijsko
shranjevanje energije:
-       
priključeni na omrežje najpozneje dve leti po tem datumu;
-       
integrirani v prenosni sistem;
-       
uporabljani samo za reaktivno trenutno ponovno vzpostavitev
zanesljivosti omrežja v primeru nepredvidenih dogodkov v njem, kadar se ta
ukrep za ponovno vzpostavitev zanesljivosti omrežja začne takoj in konča, ko
lahko težavo odpravi običajno prerazporejanje proizvodnje;
-       
niso uporabljani za nakup ali prodajo električne energije na trgih
električne energije, vključno z izravnavo.
169. člen
(upravni postopki v teku)
(1) Upravni postopki v zadevah s področja tega zakona, ki so
se začeli pred uveljavitvijo tega zakona, se dokončajo po dosedanjih predpisih.
(2) Rok veljavnosti energetskega dovoljenja iz 35. člena
tega zakona, ki je bilo izdano pred uveljavitvijo tega zakona ali je bilo
izdano po uveljavitvi tega zakona na podlagi prejšnjega odstavka z uporabo
dosedanjih predpisov, začne ne glede na izrek tega dovoljenja teči z dnem
uveljavitve tega zakona.
170. člen
(izvršilni predpisi)
Vlada izda predpise iz četrtega odstavka 31. člena,
četrtega odstavka 34. člena in petega odstavka 138. člena tega zakona
v 12 mesecih po njegovi uveljavitvi. Uredbo, ki ureja koncesijo iz tretjega
odstavka 72. člena tega zakona, vlada izda v šestih mesecih od vložitve
zahteve iz tretjega odstavka 72. člena tega zakona.
171. člen
(podaljšanje veljavnosti in uporabe ter prenehanje
veljavnosti in uporabe podzakonskih predpisov)
(1) Uredba o razmejitvi 110 kV omrežja v distribucijski in
prenosni sistem (Uradni list RS, št. 35/15 in 28/21) še naprej velja kot
predpis, izdan na podlagi četrtega odstavka 5. člena tega zakona.
(2) Uredba o podelitvi koncesije in načinu izvajanja
gospodarske javne službe dejavnost sistemskega operaterja prenosa električne
energije (Uradni list RS, št. 46/15) še naprej velja kot predpis, izdan na
podlagi 47. člena tega zakona. Sklep o imenovanju sistemskega operaterja
prenosnega sistema z električno energijo (Uradni list RS, št. 46/15) še
naprej velja kot predpis, izdan na podlagi 63. člena tega zakona.
(3) Uredba o podelitvi koncesije in načinu izvajanja gospodarske
javne službe dejavnost operaterja trga z električno energijo (Uradni list RS,
št 39/15 in 121/21 – ZSROVE) še naprej velja kot predpis, izdan na podlagi
četrtega odstavka 95., 96. in 97. člena tega zakona.
(4) Z dnem uveljavitve tega zakona preneha veljati Uredba o
ukrepih in postopkih za uvedbo in povezljivost naprednih merilnih sistemov
električne energije (Uradni list RS, št. 79/15), ki se še uporablja do
uveljavitve predpisa vlade iz četrtega odstavka 31. člena tega zakona.
(5) Z dnem uveljavitve tega zakona:
-       
preneha veljati Uredba o izvajanju Uredbe 2019/941/EU o pripravljenosti
na tveganja v sektorju električne energije in razveljavitvi Direktive
2005/89/ES (Uradni list RS, št. 78/19);
-       
se ne glede na peto alinejo 84. člena Zakona o spodbujanju rabe iz
obnovljivih virov energije (Uradni list RS, št. 121/21) preneha
uporabljati prvi odstavek 3. člena Uredbe o vzpostavitvi infrastrukture za
alternativna goriva v prometu (Uradni list RS, št. 41/17 in 121/21 –
ZSROVE).
(6) Z dnem uveljavitve tega zakona se do uveljavitve
predpisov, izdanih na podlagi tega zakona, še naprej uporabljajo naslednji
predpisi:
-       
Uredba o omejevanju obtežb in porabe električne energije v
elektroenergetskem sistemu (Uradni list RS, št. 42/95, 64/95 in 17/14 –
EZ-1);
-       
Uredba o koncesiji gospodarske javne službe dejavnosti sistemskega
operaterja distribucijskega omrežja električne energije (Uradni list RS,
št. 39/07 in 17/14 – EZ-1).
(7) Z dnem uveljavitve tega zakona se preneha uporabljati
Uredba o načinu izvajanja gospodarske javne službe dejavnost sistemskega
operaterja distribucijskega omrežja električne energije in gospodarske javne
službe dobava električne energije tarifnim odjemalcem (Uradni list RS,
št. 117/04, 23/07 in 17/14 – EZ-1).
(8) Pravila za delovanje centra za podpore (Uradni list RS,
št. 88/16) še naprej veljajo kot predpis, izdan na podlagi točke i)
drugega odstavka 18. člena Zakona o spodbujanju rabe obnovljivih virov
energije (Uradni list RS, št. 121/21).
172. člen
(rok za izdajo splošnih aktov agencije)
Agencija izda splošne akte iz šestega odstavka
25. člena, petega odstavka 49. člena, četrtega odstavka
135. člena in tretjega odstavka 149. člena tega zakona v osmih
mesecih od uveljavitve tega zakona.
173. člen
(prenehanje veljavnosti in podaljšanje uporabe splošnih
aktov agencije)
Z dnem uveljavitve tega zakona preneha veljati Akt o načinu
določanja in prikazovanja deležev posameznih proizvodnih virov elektrike
(Uradni list RS, št. 22/16), ki se uporablja do uveljavitve splošnega akta
za izvrševanje javnih pooblastil iz šestega odstavka 25. člena tega
zakona.
174. člen
(podaljšanje veljavnosti splošnim aktom agencije)
(1) Akt o načinu elektronskega posredovanja podatkov za
primerjavo cenikov ponudnikov elektrike in zemeljskega plina za gospodinjske in
male poslovne odjemalce (Uradni list RS, št. 69/14) še naprej velja kot
splošni akt, izdan na podlagi petega odstavka 20. člena tega zakona.
(2) Akt o kriterijih in pravilih za zagotavljanje nujne
oskrbe z električno energijo (Uradni list RS, št. 48/16) še naprej velja
kot splošni akt, izdan na podlagi tretjega odstavka 33. člena tega zakona.
(3) Akt o določitvi metodologije za določanje cen sistemskih
storitev (Uradni list RS, št. 15/18 in 20/19) še naprej velja kot splošni
akt, izdan na podlagi tretjega odstavka 66. člena tega zakona.
(4) Akt o metodologiji za določitev regulativnega okvira in
metodologiji za obračunavanje omrežnine za elektrooperaterje (Uradni list RS,
št. 46/18, 47/18 – popr., 86/18, 76/19, 78/19 – popr. in 85/20) še naprej
velja kot splošni akt, izdan na podlagi drugega odstavka 109. člena in
petega odstavka 124. člena tega zakona.
(5) Akt o metodologiji za pripravo in ocenitev naložbenega
načrta sistemskega operaterja prenosa električne energije (Uradni list RS,
št. 97/14) in Akt o metodologiji za pripravo in ocenitev naložbenega
načrta distribucijskega operaterja električne energije (Uradni list RS,
št. 97/14 in 65/17) še naprej veljata kot splošna akta, izdana na podlagi
petega odstavka 111. člena tega zakona.
(6) Akt o pravilih monitoringa kakovosti oskrbe z električno
energijo (Uradni list RS, št. 59/15, 23/18, 62/19 in 90/21) še naprej
velja kot splošni akt, izdan na podlagi šestega odstavka 120. člena tega
zakona.
175. člen
(splošni akti elektrooperaterjev in operaterja trga)
(1) Sistemski operater mora v 12 mesecih od uveljavitve tega
zakona uskladiti Sistemska obratovalna navodila za prenosni sistem električne
energije Republike Slovenije (Uradni list RS, št. 29/16).
(2) Distribucijski operater mora v 12 mesecih od uveljavitve
tega zakona uskladiti Sistemska obratovalna navodila za distribucijsko omrežje
električne energije (Uradni list RS, št. 41/11, 17/14 – EZ-1 in 7/21)
(3) Operater trga mora v 12 mesecih od uveljavitve tega
zakona uskladiti Pravila za delovanje trga z elektriko (Uradni list RS,
št. 74/18 in 62/19) in Pravila za izvajanje izravnalnega trga z elektriko
(Uradni list RS, št. 97/14 in 28/17).
176. člen
(prenehanje veljavnosti nekaterih določb Energetskega
zakona)
V Energetskem zakonu (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE):
1.     
v 2. členu:
- 
v prvem odstavku prenehata veljati prva in tretja alineja,
- 
v drugem odstavku preneha veljati prva alineja;
2.     
preneha veljati drugi del: ELEKTRIČNA ENERGIJA, I. poglavje:
SPLOŠNE DOLOČBE, 1. oddelek: Uvodne določbe ter 34. do 36. člen, 2.
oddelek: Naloge v javnem interesu in izvajanje gospodarske javne službe ter 37.
in 38. člen, 3. oddelek: Varstvo končnih odjemalcev in potrošnikov,
1. pododdelek: Splošne določbe o varstvu končnih odjemalcev ter 39. do
43. člen, 2. pododdelek: Zasilna oskrba ter 44. člen, 3. pododdelek:
Posebne določbe o varstvu gospodinjskih in malih poslovnih odjemalcev ter
drugih uporabnikov sistema ter 45. do 51. člen, II. poglavje: PROIZVODNJA
ELEKTRIKE ter 52. in 53. člen, III. poglavje: PRENOS, 1. oddelek:
Gospodarska javna služba dejavnost sistemskega operaterja ter 54. do
59. člen, 2. oddelek: Ločevanje prenosnih sistemov in operaterjev
prenosnih sistemov, 1. pododdelek: Lastniška ločitev ter 60. do 66. člen,
2. pododdelek: Certificiranje in imenovanje sistemskega operaterja ter 67.
do 73. člen, 3. oddelek: Zagotavljanje sistemskih storitev ter 74. in
75. člen, 4. oddelek: Zaupnost podatkov za sistemskega operaterja in za
lastnike prenosnih sistemov ter 76. in 77. člen, IV. poglavje:
DISTRIBUCIJA, 1. oddelek: Gospodarska javna služba dejavnost
distribucijskega operaterja ter 78. do 83. člen, 2. oddelek: Ločevanje
distribucijskih operaterjev ter 84. do 86. člen, 3. oddelek: Zaupnost
podatkov za distribucijskega operaterja ter 87. člen, 4. oddelek: Operater
kombiniranega sistema ter 88. člen, 5. oddelek: Zaprti distribucijski
sistemi ter 89. do 96. člen, V. poglavje: DEJAVNOST OPERATERJA TRGA Z
ELEKTRIKO ter 97. do 107. člen, VI. poglavje: LOČEVANJE IN
PREGLEDNOST RAČUNOVODSKIH IZKAZOV ter 108. do 111. člen, VII. poglavje:
DOSTOP DO SISTEMA, 1. oddelek: Organiziranje dostopa do sistema,
1. pododdelek: Splošne določbe o dostopu do sistema ter 112. in
113. člen, 2. pododdelek: Pogodba o uporabi sistema in dobavi elektrike
končnim odjemalcem ter 114. in 115. člen, 2. oddelek: Omrežnina za
prenosni in distribucijski sistem, 1. pododdelek: Regulativni okvir ter
116. do 120. člen, 2. pododdelek: Posebne določbe o določitvi
regulativnega okvira, če distribucijski operater ni lastnik pomembnega dela
distribucijskega sistema ali če bistvene naloge distribucijskega operaterja
izvaja druga oseba ter 121. do 126. člen, 3. pododdelek: Določbe o
reguliranju s kakovostjo ter 127. do 131. člen, 4. pododdelek:
Obračunavanje omrežnine in drugih storitev elektrooperaterja ter 132. do
138. člen, VIII. poglavje: DRUGE DOLOČBE, 1. oddelek: Izvzetje za
novo infrastrukturo – novi povezovalni vodi ter 139. in 140. člen, 2.
oddelek: Distribucijski čezmejni vod ter 141. člen, 3. oddelek: Neposredni
vodi ter 142. in 143. člen, 4. oddelek: Sistemska obratovalna navodila in
tehnična varnost obratovanja ter 144. in 145. člen, 5. oddelek: Zaščitni
ukrepi zaradi kriznih stanj v elektroenergetskem sistemu ter 146. člen, 6.
oddelek: Priključevanje na sistem in možnost odklopa uporabnika sistema ter
147. do 155. člen, 7. oddelek: Evidence ter 156. in 157. člen in
8. oddelek: Osebni podatki uporabnikov sistema ter 157.a do 157.č člen;
3.     
v 451. členu v četrtem odstavku preneha veljati besedilo »prvega in
drugega odstavka 108. člena in«;
4.     
prenehata veljati 490. in 498. člen.
177. člen
(spremembe in dopolnitve 30. člena Energetskega zakona)
V Energetskem zakonu (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE) v 30. členu:
-       
v prvem stavku prvega odstavka prenehajo veljati besede »ter sistemski
in distribucijski operater«, beseda »morajo« pa se nadomesti z besedo »mora«;
-       
se v drugem stavku prvega odstavka besede »Razvojni načrti morajo biti
narejeni« nadomestijo z besedami »Razvojni načrt mora biti narejen«, beseda
»morajo« pa se nadomesti z besedo »mora«;
-       
se v drugem odstavku beseda »Operaterji« nadomesti z besedo »operater«,
beseda »morajo« pa se nadomesti z besedo »mora«;
-       
v prvem stavku četrtega odstavka prenehajo veljati besedila »elektrike
in«, »in za distribucijo elektrike«, »elektriko in« in »na področju proizvodnje
elektrike iz obnovljivih virov«;
-       
v drugem stavku četrtega odstavka prenehajo veljati besede »energije in
moči ali«, beseda »prevzete« se nadomesti z besedo »prevzetega« in prenehajo
veljati besede »elektrike in moči ter«;
-       
v tretjem stavku četrtega odstavka prenehata veljati besedi »in
električne«.
178. člen
(spremembe in dopolnitve 386. člena Energetskega
zakona)
(1) V Energetskem zakonu (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE) se v
386. členu v drugem odstavku besedilo »14. člena Uredbe (ES)
št. 713/2009« nadomesti z besedilom »21. člena Uredbe (EU) 2019/942
Evropskega parlamenta in Sveta z dne 5. junija 2019 o ustanovitvi Agencije
Evropske unije za sodelovanje energetskih regulatorjev (prenovitev) (UL L
št. 158 z dne 14. 6. 2019, str. 22; v nadaljnjem besedilu:
Uredba 2019/942/EU)«.
(2) V petem odstavku se besedilo »12. člena Uredbe (ES)
št. 714/2009« nadomesti z besedilom »34. člena Uredbe (EU) 2019/943
Evropskega parlamenta in Sveta z dne 5. junija 2019 o notranjem trgu
električne energije (UL L št. 158 z dne 14. 6. 2019, str. 54; v
nadaljnjem besedilu: Uredba 2019/943/EU)«.
(3) V šestem odstavku se za drugo alinejo dodata novi tretja
in četrta alineja, ki se glasita:
»– uskladi skupni nadzor nad subjekti,
ki opravljajo funkcije na regionalni ravni;
-       
uskladi skupni nadzor v sodelovanju z drugimi vključenimi organi nad
nacionalnimi, regionalnimi in vseevropskimi ocenami zadostnosti;«.
Dosedanji tretja in četrta alineja postaneta peta in šesta
alineja.
179. člen
(spremembe in dopolnitve 406. člena Energetskega
zakona)
(1) V Energetskem zakonu (Uradni list RS, št. 60/19 –
uradno prečiščeno besedilo, 65/20, 158/20 – ZURE in 121/21 – ZSROVE) se v
406. členu doda nov tretji odstavek, ki se glasi:
»(3) Agencija izvaja na področju oskrbe z električno energijo
tudi naslednje naloge:
-       
spremlja in ocenjuje uspešnost sistemskega in distribucijskega
operaterja v zvezi z razvojem naprednega omrežja, ki spodbuja energetsko
učinkovitost, vključno z uravnavanjem obremenitev in prilagajanjem odjema, ter
vključevanje obnovljivih virov energije, ki temelji na omejenem naboru
kazalnikov, in vsaki dve leti objavi nacionalno poročilo, vključno s
priporočili za izboljšave, ki so jih operaterji dolžni upoštevati v svojih
razvojnih načrtih;
-       
spremlja naložbe v proizvodne zmogljivosti in zmogljivosti shranjevanja
v zvezi z zanesljivostjo dobave;
-       
spremlja odpravo neupravičenih ovir in omejitev za razvoj samooskrbe z
električno energijo in energetskih skupnosti državljanov.«.
(2) Dosedanja tretji in četrti odstavek postaneta četrti in
peti odstavek.
180. člen
(nov 406.a člen Energetskega zakona)
V Energetskem zakonu (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE) se za
406. členom doda nov 406.a člen, ki se glasi:
»406.a člen
(naloge agencije v zvezi z regionalnim koordinacijskim
centrom)
(1) Agencija je dolžna zagotoviti, da v tesnem medsebojnem usklajevanju
z regionalnimi regulativnimi organi regije obratovanja sistema, kjer je sedež
regionalnega koordinacijskega centra, skupaj z njimi izvaja naslednje naloge:
a)    
odobrijo predlog za ustanovitev regionalnih koordinacijskih centrov v
skladu s prvim odstavkom 35. člena Uredbe 2019/943/EU;
b)    
odobrijo stroške, povezane z dejavnostmi regionalnega koordinacijskega
centra, ki jih krijejo operaterji prenosnih sistemov in se upoštevajo pri
izračunu tarif, vendar le, če so razumni in ustrezni;
c)    
odobrijo postopek sodelovalnega odločanja;
č)    zagotovijo, da imajo regionalni
koordinacijski centri na voljo vse potrebne človeške, tehnične, fizične in
finančne vire za izpolnjevanje svojih obveznosti ter za neodvisno in
nepristransko opravljanje svojih nalog;
d)    
skupaj z drugimi regulativnimi organi regije obratovanja sistema
predlagajo, da države članice regije obratovanja sistema regionalnim
koordinacijskim centrom dodelijo morebitne dodatne naloge in dodatne
pristojnosti;
e)    
zagotovijo spoštovanje obveznosti na podlagi Direktive (EU) 2019/944
Evropskega parlamenta in Sveta z dne 5. junija 2019 o skupnih pravilih
notranjega trga električne energije in spremembi Direktive 2012/27/EU (UL L
št. 158 z dne 14. 6. 2019, str. 125; v nadaljnjem besedilu:
Direktiva 2019/944/EU) in drugega ustreznega prava Evropske unije, zlasti pri
čezmejnih vprašanjih, in se posvetujejo ter skupaj ugotovijo, ali regionalni
koordinacijski centri ne izpolnjujejo svojih obveznosti; če regulativni organi
v štirih mesecih po začetku posvetovanj ne dosežejo sporazuma za namen skupnega
odkritja neizpolnjevanja obveznosti, se v skladu z desetim odstavkom
6. člena Uredbe 2019/942/EU zadeva prenese v odločanje ACER;
f)     
spremljajo uspešnost koordinacije sistema in o tem letno poročajo ACER v
skladu s 46. členom Uredbe 2019/943/EU.
(2) Za hitro izvajanje nalog iz prejšnjega odstavka ima
agencija naslednja pooblastila:
a)    
zahtevati informacije od regionalnih koordinacijskih centrov;
b)    
izvajati nadzor nad regionalnim koordinacijskim centrom po določbah
zakona, ki ureja agencijo, o nadzoru agencije, če je njegov sedež na območju
Republike Slovenije;
c)    
izdajati skupne zavezujoče odločitve o regionalnih koordinacijskih
centrih.«.
181. člen
(sprememba 434. člena Energetskega zakona)
V Energetskem zakonu (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE) se v
434. členu v drugem odstavku 3. točka spremeni tako, da se glasi:
»3. spremljati raven in učinkovitost odprtosti trga in
konkurence pri veleprodaji in maloprodaji, vključno z borzami električne
energije, cenami za gospodinjske odjemalce, ki zajemajo tudi predplačilne
sisteme, učinkom pogodb z dinamičnimi cenami električne energije in uporabe
sistemov naprednega merjenja, deležem odjemalcev, ki zamenjajo dobavitelja,
deležem odklopov, plačila za vzdrževalne storitve, izvedbo vzdrževalnih
storitev, razmerjem med cenami za gospodinjstva in veleprodajnimi cenami,
spreminjanjem tarif in pristojbin omrežja in pritožbami gospodinjskih
odjemalcev, ter morebitno izkrivljanje ali omejevanje konkurence, pri čemer
organom, pristojnim za konkurenco, zagotavljajo potrebne informacije in jim
posredujejo zadevne primere;«.
182. člen
(uporaba Energetskega zakona za področje urejanja tega
zakona)
Določbe prvega dela (Splošne določbe), šestega dela (Agencija
za energijo), osmega dela (Energetska infrastruktura) in devetega dela (Druge
skupne določbe) Energetskega zakona (Uradni list RS, št. 60/19 – uradno
prečiščeno besedilo, 65/20, 158/20 – ZURE in 121/21 – ZSROVE) se uporabljajo za
področje urejanja tega zakona, razen če ta zakon določenega vprašanja ne ureja
drugače.
183. člen
(sklic na zakon, ki ureja agencijo)
Do uveljavitve zakona, ki bo urejal agencijo, se vsi sklici
na zakon, ki ureja agencijo, v tem zakonu štejejo kot sklici na Energetski
zakon (Uradni list RS, št. 60/19 – uradno prečiščeno besedilo, 65/20,
158/20 – ZURE in 121/21 – ZSROVE).
184. člen
(ureditev razmerij v zvezi s črpalno hidroelektrarno Golica)
Pravica do uporabe v črpalni hidroelektrarni Golica
proizvedene električne energije, s katero razpolaga ELES, d.o.o., in
obveznosti, ki izhajajo iz te pravice, se v celoti odplačno prenesejo na družbo
Dravske elektrarne Maribor d.o.o. Vrednost navedenega prenosa je enaka
poštenemu nadomestilu, določenemu po vrednosti naložbe na dan prenosa, na podlagi
vrednotenja pooblaščenega cenilca, ki ga imenuje in plača družba Dravske
elektrarne Maribor d.o.o. Rok za izvedbo prenosa je eno leto od uveljavitve
tega zakona.
185. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.
Št. 320-05/21-9/22
Ljubljana, dne 20. oktobra 2021
EPA 1933-VIII
Državni zbor
Republike Slovenije
Tina Heferle
podpredsednica