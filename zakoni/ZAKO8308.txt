1. poglavje
SPLOŠNE DOLOČBE
1.1. Vsebina, področje uporabe zakona in opredelitev
izrazov
1. člen
(vsebina zakona)
Ta zakon ureja pravila o:
1.     
ustanovnem kapitalu borznoposredniških družb,
2.     
nadzorniških pooblastilih in orodjih za bonitetni nadzor Agencije za trg
vrednostnih papirjev (v nadaljnjem besedilu: agencija) nad investicijskimi
podjetji,
3.     
bonitetnem nadzoru agencije nad investicijskimi podjetji v skladu s pravili
iz Uredbe (EU) 2019/2033 Evropskega parlamenta in Sveta z dne 27. novembra
2019 o bonitetnih zahtevah za investicijska podjetja ter o spremembi uredb (EU)
št. 1093/2010, (EU) št. 575/2013, (EU) št. 600/2014 in (EU) št. 806/2014 (UL L
št. 314 z dne 5. 12. 2019, str. 1), zadnjič popravljene s Popravkom (UL L
št. 405 z dne 2. 12. 2020, str. 79), (v nadaljnjem besedilu: Uredba
2019/2033/EU), in
4.     
obveznostih agencije glede objav s področja bonitetne ureditve in
nadzora investicijskih podjetij.
2. člen
(področje uporabe zakona)
(1) Določbe tega zakona se uporabljajo za borznoposredniške
družbe, ki so pridobile dovoljenje in so nadzorovane na podlagi zakona, ki
ureja trg finančnih instrumentov, ter za podružnice investicijskih podjetij
držav članic v obsegu in kot določa ta zakon.
(2) Na glede na prejšnji odstavek se 4. in 5. poglavje tega
zakona ne uporabljata za investicijska podjetja iz drugega in petega odstavka
1. člena Uredbe 2019/2033/EU. Navedena investicijska podjetja se nadzorujejo v
skladu z drugim pododstavkom drugega in tretjim pododstavkom petega odstavka 1.
člena Uredbe 2019/2033/EU.
3. člen
(prenos in izvajanje predpisov Evropske unije)
(1) S tem zakonom se v pravni red Republike Slovenije prenaša
Direktiva (EU) 2019/2034 Evropskega parlamenta in Sveta z dne 27. novembra
2019 o bonitetnem nadzoru investicijskih podjetij ter o spremembi direktiv
2002/87/ES, 2009/65/ES, 2011/61/EU, 2013/36/EU, 2014/59/EU in 2014/65/EU (UL L
št. 314 z dne 5. 12. 2019, str. 64), zadnjič popravljena s Popravkom (UL L
št. 405 z dne 2. 12. 2020, str. 84), (v nadaljnjem besedilu: Direktiva
2019/2034/EU).
(2) S tem zakonom se podrobneje ureja izvajanje Uredbe
2019/2033/EU.
4. člen
(pomen izrazov)
Izrazi, uporabljeni v tem zakonu, pomenijo:
1.     
»podjetje za pomožne storitve« pomeni podjetje, katerega osnovna
dejavnost je lastništvo ali upravljanje premoženja, izvajanje storitev obdelave
podatkov ali podobna dejavnost, ki je pomožna glede na osnovno dejavnost enega
ali več investicijskih podjetij;
2.     
»dovoljenje« pomeni dovoljenje investicijskega podjetja v skladu z 59.
členom zakona, ki ureja trg finančnih instrumentov (v nadaljnjem besedilu:
ZTFI-1);
3.     
»podružnica« pomeni podružnico, kakor je opredeljena 22. členu ZTFI-1;
4.     
»tesna povezanost« pomeni tesno povezanost, kakor je opredeljena v 25.
členu ZTFI-1;
5.     
»pristojni organ« pomeni javni organ ali organ države članice, ki je v
skladu z nacionalnim pravom uradno priznan in pooblaščen za nadzor
investicijskih podjetij v skladu z nacionalnimi predpisi, ki prenašajo
Direktivo 2019/2034/EU v okviru sistema nadzora, delujočega v tej državi
članici, in v Republiki Sloveniji pomeni agencijo;
6.     
»trgovec z blagom in pravicami do emisij« pomeni trgovca z blagom in
pravicami do emisij, kakor je opredeljen v 150. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja ter
o spremembi Uredbe (EU) št. 648/2012 (UL L št. 176 z dne 27. 6. 2013, str.
1), zadnjič spremenjene z Delegirano uredba Komisije (EU) 2021/931 z dne
1. marca 2021 o dopolnitvi Uredbe (EU) št. 575/2013 Evropskega parlamenta
in Sveta v zvezi z regulativnimi tehničnimi standardi, ki določajo metodo za
opredelitev poslov z izvedenimi finančnimi instrumenti z enim ali več
pomembnimi povzročitelji tveganja za namene člena 277(5), formulo za izračun
nadzorniške delte nakupnih in prodajnih opcij, razporejenih v kategorijo
obrestnega tveganja, in metodo za določanje, ali je posel dolga ali kratka
pozicija v primarnem povzročitelju tveganja ali v najpomembnejšem povzročitelju
tveganja v dani kategoriji tveganja za namene člena 279a(3)(a) in (b) v okviru
standardiziranega pristopa za kreditno tveganje nasprotne stranke (UL L št. 204
z dne 10. 6. 2021, str. 7), (v nadaljnjem besedilu: Uredba 575/2013/EU);
7.     
»obvladovanje« pomeni razmerje med obvladujočim podjetjem in odvisnim
podjetjem, kakor je opredeljeno v 2. točki 25. člena ZTFI-1, ali podobno
razmerje med fizično ali pravno osebo in podjetjem;
8.     
»izpolnjevanje zahtev preskusa kapitala skupine« pomeni skladnost
obvladujočega podjetja v skupini investicijskih podjetij z zahtevami 8. člena
Uredbe 2019/2033/EU;
9.     
»kreditna institucija« pomeni kreditno institucijo, kakor je opredeljena
v 1. točki prvega odstavka 4. člena Uredbe 575/2013/EU, in če ima sedež v
Republiki Sloveniji, pomeni banko ali hranilnico, kakor sta opredeljeni v 4.
členu Zakona o bančništvu (Uradni list RS, št. 92/21; v nadaljnjem besedilu:
ZBan-3);
10.  
»izvedeni finančni instrumenti« pomeni izvedene finančne instrumente, kakor
so opredeljeni v 29. točki prvega odstavka 2. člena Uredbe (EU) 600/2014
Evropskega parlamenta in Sveta z dne 15. maja 2014 o trgih finančnih
instrumentov in spremembi Uredbe (EU) št. 648/2012 (UL L št. 173 z dne
12. 6. 2014, str. 84), zadnjič spremenjene z Uredbo (EU) 2021/23
Evropskega parlamenta in Sveta z dne 16. decembra 2020 o okviru za
sanacijo in reševanje centralnih nasprotnih strank ter spremembi uredb (EU) št.
1095/2010, (EU) št. 648/2012, (EU) št. 600/2014, (EU) št. 806/2014 in (EU) 2015/2365
ter direktiv 2002/47/ES, 2004/25/ES, 2007/36/ES, 2014/59/EU in (EU) 2017/1132
(UL L št. 22 z dne 22. 1. 2021, str. 1), (v nadaljnjem besedilu: Uredba
600/2014/EU);
11.  
»finančna institucija« pomeni finančno institucijo, kakor je opredeljena
v 14. točki prvega odstavka 4. člena Uredbe 2019/2033/EU;
12.  
»politika prejemkov, nevtralna glede na spol« pomeni politiko prejemkov,
nevtralno glede na spol, kakor je opredeljena v 24. točki prvega odstavka 7.
člena ZBan-3;
13.  
»skupina« pomeni skupino, kakor je opredeljena v 14. točki 2. člena
Zakona o finančnih konglomeratih (Uradni list RS, št. 43/06, 87/11 in 56/13; v
nadaljnjem besedilu: ZFK);
14.  
»konsolidirani položaj« pomeni konsolidirani položaj, kakor je
opredeljen v 11. točki prvega odstavka 4. člena Uredbe 2019/2033/EU;
15.  
»nadzornik skupine« pomeni pristojni organ, odgovoren za nadzor nad
izpolnjevanjem zahtev preskusa kapitala skupine obvladujočih investicijskih
podjetij Unije in investicijskih podjetij pod nadzorom obvladujočih
investicijskih holdingov Unije ali obvladujočih mešanih finančnih holdingov
Unije;
16.  
»matična država članica« pomeni matično državo članico, kakor je
opredeljena v prvem odstavku 21. člena ZTFI-1;
17.  
»država članica gostiteljica« pomeni državo članico gostiteljico, kakor
je opredeljena v drugem odstavku 21. člena ZTFI-1;
18.  
»ustanovni kapital« pomeni kapital, ki se zahteva za odobritev kot
investicijsko podjetje in katerega znesek in sestava sta določena v 11. in 12.
členu tega zakona;
19.  
»investicijsko podjetje« pomeni investicijsko podjetje, kakor je
opredeljeno v prvem odstavku 20. člena ZTFI-1;
20.  
»borznoposredniška družba« pomeni družbo, kakor je opredeljena v drugem
odstavku 20. člena ZTFI-1;
21.  
»skupina investicijskih podjetij« pomeni skupino investicijskih
podjetij, kakor je opredeljena v 25. točki prvega odstavka 4. člena Uredbe
2019/2033/EU;
22.  
»investicijski holding« pomeni investicijski holding, kakor je
opredeljen v 23. točki prvega odstavka 4. člena Uredbe 2019/2033/EU;
23.  
»investicijske storitve in posli« so investicijske storitve in posli,
kakor so opredeljeni v 11. členu ZTFI-1;
24.  
»upravljalni organ« pomeni upravljalni organ, kakor je opredeljen v
triindvajsetem odstavku 5. člena ZTFI-1;
25.  
»upravljalni organ v nadzorni funkciji« pomeni upravljalni organ pravne
osebe, ki je pristojen in odgovoren za nadzor in spremljanje vodenja poslov te
pravne osebe, in v borznoposredniški družbi pomeni neizvršne direktorje v
enotirnem sistemu oziroma nadzorni svet v dvotirnem sistemu upravljanja;
26.  
»upravljalni organ v vodstveni funkciji« pomeni organ pravne osebe, ki
je pristojen in odgovoren za vodenje poslov pravne osebe, in v
borznoposredniški družbi pomeni izvršne direktorje v enotirnem sistemu oziroma
upravo v dvotirnem sistemu upravljanja;
27.  
»mešani finančni holding« pomeni mešani finančni holding, kakor je
opredeljen v 7. členu ZFK;
28.  
»mešani poslovni holding« pomeni obvladujoče podjetje, ki ni finančni
holding, investicijski holding, kreditna institucija, investicijsko podjetje
ali mešani finančni holding v smislu ZFK, katerega odvisna podjetja obsegajo
najmanj eno investicijsko podjetje;
29.  
»višje vodstvo« pomeni višje vodstvo, kakor je opredeljeno v
štiriindvajsetem odstavku 5. člena ZTFI-1;
30.  
»obvladujoče podjetje« pomeni obvladujočo družbo, kakor je opredeljena v
sedemnajstem odstavku 5. člena ZTFI-1;
31.  
»odvisno podjetje« pomeni odvisno družbo, kakor je opredeljena v
osemnajstem odstavku 5. člena ZTFI-1;
32.  
»sistemsko tveganje« pomeni sistemsko tveganje, kakor je opredeljeno v
29. točki prvega odstavka 7. člena ZBan-3;
33.  
»obvladujoče investicijsko podjetje Unije« pomeni obvladujoče
investicijsko podjetje Unije, kakor je opredeljeno v 56. točki prvega odstavka
4. člena Uredbe 2019/2033/EU;
34.  
»obvladujoči investicijski holding Unije« pomeni obvladujoči investicijski
holding Unije, kakor je opredeljen v 57. točki prvega odstavka 4. člena Uredbe
2019/2033/EU;
35.  
»obvladujoči mešani finančni holding Unije« pomeni obvladujoči mešani
finančni holding Unije, kakor je opredeljen v 58. točki prvega odstavka 4.
člena Uredbe 2019/2033/EU;
36.  
»ožji družinski član« pomeni osebo, kakor je opredeljena v 23. točki
prvega odstavka 7. člena ZBan-3;
37.  
»kvalificirani delež« pomeni kvalificirani delež, kakor je opredeljen v
36. točki prvega odstavka 4. člena Uredbe 575/2013/EU;
38.  
»trgovalna knjiga« pomeni vse pozicije v finančnih instrumentih in
blagu, ki jih ima investicijsko podjetje ali borznoposredniška družba za namene
trgovanja ali varovanje pozicij, ki jih ima za namene trgovanja, v skladu s
104. členom Uredbe 575/2013/EU;
39.  
»pozicije, namenjene trgovanju« pomenijo kar koli od naslednjega:
- 
pozicije za lastni račun in pozicije, ki izhajajo iz servisiranja strank
in vzdrževanja trga;
- 
pozicije, ki naj bi se kratkoročno ponovno prodale;
- 
pozicije, ki naj bi omogočile kratkoročni zaslužek na račun dejanskih
ali pričakovanih razlik med njihovo prodajno in nakupno ceno ali na račun
sprememb drugih cen ali obrestne mere.
2. poglavje
PRISTOJNI ORGANI
5. člen
(pristojni organ in pooblastila)
(1) Pristojni organ za opravljanje nalog po tem zakonu ter
nalog iz Uredbe 2019/2033/EU je agencija.
(2) Agencija nadzoruje dejavnosti borznoposredniških družb in
investicijskih podjetij ter kadar je ustrezno, investicijskih holdingov in
mešanih finančnih holdingov za ocenjevanje skladnosti z zahtevami tega zakona
in Uredbe 2019/2033/EU.
(3) Če je to potrebno za dosego nadzora glede skladnosti z
zahtevami po tem zakonu in Uredbi 2019/2033/EU ter za preiskovanje morebitnih
kršitev navedenih zahtev pri borznoposredniški družbi, investicijskem podjetju,
investicijskem holdingu ali mešanem finančnem holdingu, lahko agencija pri njih
opravi nadzor oziroma pregled poslovanja ter zahteva vsa ustrezna poročila in
informacije.
(4) Borznoposredniška družba in investicijsko podjetje mora
agenciji predložiti vse informacije, potrebne za oceno skladnosti
borznoposredniške družbe in investicijskega podjetja s tem zakonom in Uredbo
2019/2033/EU. Mehanizmi notranjih kontrol ter administrativni in računovodski
postopki borznoposredniške družbe in investicijskega podjetja morajo omogočati,
da lahko agencija kadar koli preveri spoštovanje navedenih določb.
(5) Borznoposredniška družba in investicijsko podjetje morata
evidentirati vse svoje posle, sisteme in postopke, ki jih določa ta zakon ali
Uredba 2019/2033/EU, tako da lahko agencija kadar koli oceni skladnost z
določbami tega zakona in Uredbo 2019/2033/EU.
6. člen
(odgovornost v zvezi z izvajanjem nadzora)
(1) Agencija in osebe, ki delujejo v njenem imenu ali po
njenem pooblastilu, pri izvajanju pristojnosti nadzora na podlagi tega zakona
ravnajo s skrbnostjo dobrega strokovnjaka.
(2) Šteje se, da je agencija pri izrekanju ukrepov nadzora in
izvajanju drugih pristojnosti na podlagi tega zakona ravnala z ustrezno
skrbnostjo, če je ob upoštevanju dejstev in okoliščin, s katerimi je
razpolagala v času odločanja, lahko upravičeno štela, da so izpolnjeni pogoji
za izrekanje ukrepov nadzora ali izvajanje drugih pristojnosti v skladu s tem
zakonom in da so izrečeni ukrepi zakoniti.
(3) Agencija je odgovorna za ravnanja oseb, ki so pri izvajanju
nadzora in drugih pristojnosti agencije v skladu s tem zakonom delovale na
podlagi pooblastila agencije po pravilih, ki urejajo odgovornost delodajalcev
za škodo, ki jo pri delu ali v zvezi z delom tretjim osebam povzročijo
zaposleni. Če zaradi ravnanja osebe, ki je delovala na podlagi pooblastila
agencije, nastane škoda, lahko oškodovanec ne glede na določbe drugih zakonov
zahteva povračilo škode izključno od agencije.
(4) Šteje se, da je oseba, ki je delovala v imenu agencije
pri izvajanju pristojnosti nadzora v skladu s tem zakonom, ravnala z ustrezno
skrbnostjo, če je ob upoštevanju dejstev in okoliščin, s katerimi je
razpolagala v času svojega delovanja, ravnala kot dober strokovnjak.
7. člen
(pravica do uporabe zahtev iz Uredbe 575/2013/EU)
(1) Borznoposredniška družba, ki opravlja investicijske posle
iz 3. točke prvega odstavka 11. člena ZTFI-1 ali opravlja investicijske
storitve iz 6. točke prvega odstavka 11. člena ZTFI-1, lahko v skladu s točko c
prvega pododstavka drugega odstavka 1. člena Uredbe 2019/2033/EU, kadar je
skupna vrednost konsolidiranih sredstev borznoposredniške družbe enaka ali ta
presega pet milijard eurov, izračunano kot povprečje preteklih 12 mesecev, in
je izpolnjeno eno ali več od meril iz 1. do 3. točke tega odstavka, uporabi
zahteve iz Uredbe 575/2013/EU:
1.     
borznoposredniška družba dejavnosti iz 3. ali 6. točke prvega odstavka
11. člena ZTFI-1 izvaja v takšnem obsegu, da stečaj ali težave
borznoposredniške družbe lahko povzročijo sistemsko tveganje;
2.     
borznoposredniška družba je klirinška članica, kakor je opredeljeno v 3.
točki prvega odstavka 4. člena Uredbe 2019/2033/EU;
3.     
agencija z odločbo ugotovi, da je to upravičeno glede na velikost,
naravo, obseg in zapletenost dejavnosti te borznoposredniške družbe, ob
upoštevanju načela sorazmernosti in enega ali več od naslednjih dejavnikov:
- 
pomen borznoposredniške družbe za gospodarstvo Unije ali Republike
Slovenije;
- 
pomen čezmejnih dejavnosti borznoposredniške družbe;
- 
medsebojna povezanost borznoposredniške družbe s finančnim sistemom.
(2) Prejšnji odstavek se ne uporablja za trgovce z blagom in
pravicami do emisij, kolektivne naložbene podjeme ali zavarovalnice.
(3) Kadar agencija odloči, da se za borznoposredniško družbo
v skladu s prvim odstavkom tega člena uporabljajo zahteve iz Uredbe
575/2013/EU, se ta borznoposredniška družba nadzira glede upoštevanja
bonitetnih zahtev, kakor je določeno v drugem pododstavku drugega odstavka 1.
člena Uredbe 2019/2033/EU.
(4) Kadar agencija prekliče odločitev, sprejeto v skladu s
prvim odstavkom tega člena, o tem takoj obvesti borznoposredniško družbo. Vsaka
odločitev, ki jo agencija sprejme na podlagi prvega odstavka tega člena, se
preneha uporabljati, kadar borznoposredniška družba ne dosega več praga iz
navedenega odstavka, izračunanega v obdobju 12 zaporednih mesecev.
(5) Agencija o vseh odločitvah, sprejetih na podlagi prvega,
tretjega in četrtega odstavka tega člena, takoj obvesti Evropski bančni organ
(v nadaljnjem besedilu: EBA).
(6) Za določitev meril iz 1. in 2. točke prvega odstavka tega
člena ter za zagotovitev njihove dosledne uporabe se upoštevajo delegirane
uredbe Komisije, sprejete na podlagi šestega odstavka 5. člena Direktive
2019/2034/EU.
8. člen
(sodelovanje z drugimi organi)
Agencija sodeluje z državnimi organi ali organi, ki so v
Republiki Sloveniji pristojni za nadzor kreditnih ali finančnih institucij.
Agencija, državni organi ali nadzorni organi iz prejšnjega stavka si nemudoma
izmenjujejo vse informacije, ki jih imajo in so bistvene ali pomembne za
opravljanje funkcij in nalog.
9. člen
(sodelovanje v okviru Evropskega sistema finančnega nadzora)
(1) Agencija svoje naloge in pristojnosti po tem zakonu,
predpisih, izdanih na podlagi tega zakona, in po Uredbi 2019/2033/EU izvaja
tako, da pri tem uporablja poenotena nadzorna orodja in zbližuje nadzorne
prakse.
(2) Za namene prejšnjega odstavka agencija:
1.     
kot članica Evropskega sistema finančnega nadzora (v nadaljnjem
besedilu: ESFS) sodeluje v duhu zaupanja in popolnega medsebojnega spoštovanja,
zlasti pri zagotavljanju izmenjave ustreznih, zanesljivih in izčrpnih
informacij med člani ESFS;
2.     
sodeluje pri dejavnostih EBA in po potrebi v kolegijih nadzornikov iz
64. člena tega zakona in 328. člena ZBan-3;
3.     
si prizadeva za zagotovitev skladnosti s smernicami in priporočili, ki
jih izda EBA na podlagi 16. člena Uredbe (EU) št. 1093/2010 Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski bančni organ) in o spremembi Sklepa št. 716/2009/ES
ter razveljavitvi Sklepa Komisije 2009/78/ES (UL L št. 331 z dne 15. 12.
2010, str. 12), zadnjič spremenjene z Uredbo (EU) 2019/2175 Evropskega
parlamenta in Sveta z dne 18. decembra 2019 o spremembi Uredbe (EU) št.
1093/2010 o ustanovitvi Evropskega nadzornega organa (Evropski bančni organ),
Uredbe (EU) št. 1094/2010 o ustanovitvi Evropskega nadzornega organa (Evropski
organ za zavarovanja in poklicne pokojnine), Uredbe (EU) št. 1095/2010 o
ustanovitvi Evropskega nadzornega organa (Evropski organ za vrednostne papirje
in trge), Uredbe (EU) št. 600/2014 o trgih finančnih instrumentov, Uredbe (EU)
2016/1011 o indeksih, ki se uporabljajo kot referenčne vrednosti v finančnih
instrumentih in finančnih pogodbah ali za merjenje uspešnosti investicijskih
skladov, in Uredbe (EU) 2015/847 o informacijah, ki spremljajo prenose sredstev
(UL L št. 334 z dne 27. 12. 2019, str. 1; v nadaljnjem besedilu: Uredba
1093/2010/EU) ter se odziva na opozorila in priporočila, ki jih izda Evropski
odbor za sistemska tveganja (v nadaljnjem besedilu: ESRB) na podlagi 16. člena
Uredbe (EU) št. 1092/2010 Evropskega parlamenta in Sveta z dne
24. novembra 2010 o makrobonitetnem nadzoru nad finančnim sistemom
Evropske unije in ustanovitvi Evropskega odbora za sistemska tveganja (UL L št.
331 z dne 15. decembra 2010, str. 1), zadnjič spremenjene z Uredbo (EU)
2019/2176 Evropskega parlamenta in Sveta z dne 18. decembra 2019 o
spremembi Uredbe (EU) št. 1092/2010 o makrobonitetnem nadzoru nad finančnim
sistemom Evropske unije in ustanovitvi Evropskega odbora za sistemska tveganja
(UL L št. 334 z dne 27. 12. 2019, str. 146; v nadaljnjem besedilu: Uredba
1092/2010/EU);
4.     
sodeluje z ESRB.
(3) Naloge in pooblastila agencije ne smejo vplivati na
izvajanje nalog, ki jih ima ta kot članica EBA ali ESRB, ali nalog, ki jih
agencija izvaja v okviru tega zakona in Uredbe 2019/2033/EU.
10. člen
(evropska razsežnost nadzora)
Agencija pri opravljanju svojih nalog in zlasti v izrednih
okoliščinah na podlagi informacij, ki so na voljo v tistem trenutku, ustrezno
upošteva morebiten vpliv svojih odločitev na stabilnost finančnega sistema v
drugih državah članicah in celotni Uniji.
3. poglavje 
USTANOVNI KAPITAL
11. člen
(ustanovni kapital)
(1) Ustanovni kapital borznoposredniške družbe, ki se zahteva
za izdajo dovoljenja za opravljanje investicijske storitve ali izvajanje
investicijskega posla iz 3. ali 6. točke prvega odstavka 11. člena ZTFI-1,
znaša 750.000 eurov.
(2) Ustanovni kapital borznoposredniške družbe, ki se zahteva
za izdajo dovoljenja za opravljanje investicijske storitve ali izvajanje
investicijskega posla iz 1., 2., 4., 5. in 7. točke prvega odstavka 11. člena
ZTFI-1, pri čemer borznoposredniški družbi ni dovoljeno upravljati denarja ali
finančnih instrumentov strank, znaša 75.000 eurov.
(3) Ustanovni kapital borznoposredniške družbe, ki se zahteva
za borznoposredniške družbe, ki niso borznoposredniške družbe iz prvega,
drugega in četrtega odstavka tega člena, znaša 150.000 eurov.
(4) Ustanovni kapital borznoposredniške družbe, ki ima
dovoljenje za opravljanje investicijskega posla iz 9. točke prvega odstavka 11.
člena ZTFI-1, kadar ta borznoposredniška družba posluje ali sme poslovati za
svoj račun, znaša 750.000 eurov.
(5) Posedovanje pozicij v finančnih instrumentih, ki ne
izhajajo iz trgovalne knjige, za namen vlaganja kapitala se ne šteje za opravljanje
investicijskega posla iz 3. točke prvega odstavka 11. člena ZTFI-1.
12. člen
(sestava ustanovnega kapitala)
Ustanovni kapital borznoposredniške družbe je sestavljen v
skladu z 9. členom Uredbe 2019/2033/EU.
4. poglavje 
BONITETNI NADZOR
4.1. Načela bonitetnega nadzora
4.1.1. Pristojnosti in dolžnosti matičnih držav članic in
držav članic gostiteljic
13. člen
(pristojnost agencije in države članice gostiteljice)
Za bonitetni nadzor borznoposredniške družbe je pristojna
agencija. Ne glede na prejšnji stavek je pristojni organ države članice
gostiteljice pristojen za bonitetni nadzor borznoposredniške družbe, kadar ta
zakon to določa. Če je to določeno s tem zakonom, je agencija pristojna za
nadzor tudi nad investicijskimi podjetji držav članic, ki investicijske
storitve in posle opravljajo na območju Republike Slovenije.
14. člen
(sodelovanje med pristojnimi organi držav članic)
(1) Agencija s pristojnimi organi držav članic tesno sodeluje
pri izvajanju nalog, za katere je pristojna na podlagi tega zakona in Uredbe
2019/2033/EU, zlasti in brez odlašanja z izmenjavo informacij o investicijskih
podjetjih, ki med drugim obsegajo naslednje:
1.     
informacije o upravljavski in lastniški strukturi investicijskega
podjetja;
2.     
informacije o skladnosti investicijskega podjetja s kapitalskimi
zahtevami;
3.     
informacije o skladnosti investicijskega podjetja z zahtevami glede
tveganja koncentracije in likvidnostnimi zahtevami;
4.     
informacije o administrativnih in računovodskih postopkih ter mehanizmih
notranjih kontrol investicijskega podjetja;
5.     
vse druge relevantne dejavnike, ki lahko vplivajo na tveganja, ki jih
predstavlja investicijsko podjetje.
(2) Agencija pristojnim organom države članice gostiteljice
takoj sporoči vse informacije in ugotovitve o vseh morebitnih težavah in
tveganjih, ki jih pomeni borznoposredniška družba za zaščito strank ali
stabilnost finančnega sistema v državi članici gostiteljici in ki jih je
agencija ugotovila pri nadzoru dejavnosti borznoposredniške družbe.
(3) Agencija ukrepa na podlagi informacij, ki jih pošljejo
pristojni organi države članice gostiteljice o borznoposredniški družbi, in
sprejme vse potrebne ukrepe za preprečevanje ali odpravljanje morebitnih težav
ter tveganj iz prejšnjega odstavka. Agencija pristojnim organom države članice
gostiteljice na zahtevo podrobno pojasni, kako je upoštevala informacije in
ugotovitve, ki so jih predložili pristojni organi države članice gostiteljice.
(4) Kadar agencija po prejemu informacij in ugotovitev
pristojnih organov matične države članice investicijskega podjetja o morebitnih
težavah ter tveganjih, ki jih pomeni investicijsko podjetje za zaščito strank
ali stabilnost finančnega sistema v Republiki Sloveniji in ki jih pristojni
organi matične države članice investicijskega podjetja ugotovijo pri nadzoru
dejavnosti investicijskega podjetja, meni, da pristojni organi matične države
članice investicijskega podjetja niso sprejeli potrebnih ukrepov, kot so navedeni
v prejšnjem odstavku, lahko agencija, po tem ko obvesti pristojne organe
matične države članice investicijskega podjetja, EBA in ESMA, sprejme ustrezne
ukrepe, da zaščiti stranke, za katere se opravljajo storitve, ali da zaščiti
stabilnost finančnega sistema. Agencija lahko zadeve, v katerih je bila zahteva
za sodelovanje, zlasti za izmenjavo informacij, zavrnjena ali ni bila
obravnavana v razumnem roku, posreduje EBA.
(5) Agencija lahko v primerih, ko se ne strinja z ukrepi
pristojnih organov države članice gostiteljice, ki so jih ti izrekli
borznoposredniški družbi, zadevo posreduje EBA.
(6) Za ocenjevanje pogoja iz točke c prvega pododstavka
prvega odstavka 23. člena Uredbe 2019/2033/EU lahko agencija od pristojnega
organa matične države članice klirinškega člana zahteva informacije v zvezi z
modelom kritja in merili, uporabljenimi za izračun zahteve po kritju za to
borznoposredniško družbo.
(7) Za določitev zahtev glede vrste in narave informacij iz
prvega in drugega odstavka tega člena se upoštevajo delegirane uredbe Komisije,
sprejete na podlagi sedmega odstavka 13. člena Direktive 2019/2034/EU.
(8) Za določitev standardnih obrazcev, predlog in postopkov
za zahteve glede izmenjave informacij za olajšanje nadzora investicijskih
podjetij se upoštevajo izvedbene uredbe Komisije, sprejete na podlagi osmega
odstavka 13. člena Direktive 2019/2034/EU.
15. člen
(nadzor in pregledi poslovanja podružnic, ustanovljenih v
drugi državi članici)
(1) Kadar borznoposredniška družba opravlja investicijske
storitve in posle v drugi državi članici s podružnico, sme agencija sama ali z
osebami, ki jih pooblasti za ta namen, in po tem, ko je agencija obvestila
pristojne organe države članice gostiteljice, opraviti preverjanje informacij
iz prvega odstavka 14. člena tega zakona s pregledom poslovanja ali nadzorom
poslovanja podružnice borznoposredniške družbe.
(2) Kadar investicijske storitve in posle na ozemlju
Republike Slovenije s podružnico opravlja investicijsko podjetje države
članice, agencija pristojnemu organu matične države članice tega
investicijskega podjetja dovoli, da ta sam ali z osebami, ki jih pooblasti za
ta namen, in po tem, ko agencijo ta pristojni organ matične države članice
obvesti o tem, opravi preverjanje informacij iz prvega odstavka 14. člena tega
zakona s pregledom poslovanja ali nadzorom poslovanja podružnice
investicijskega podjetja.
(3) Agencija je za namene nadzora v posameznih primerih
pristojna za izvajanje nadzora in pregledov poslovanja dejavnosti, ki jih
izvajajo podružnice investicijskih podjetij na ozemlju Republike Slovenije, in
da od podružnice zahteva informacije o njenih dejavnostih, kadar meni, da so ta
preverjanja in pregledi poslovanja ter informacije pomembni za stabilnost
finančnega sistema v Republiki Sloveniji. Pred izvedbo nadzora in pregledov
poslovanja se agencija brez odlašanja posvetuje s pristojnimi organi matične
države članice. Agencija po koncu nadzora oziroma pregledov poslovanja
pristojnim organom matične države članice investicijskega podjetja takoj, ko je
to mogoče, sporoči prejete informacije in ugotovitve, pomembne za oceno
tveganja tega investicijskega podjetja.
4.1.2. Dolžnost varovanja zaupnih informacij in izmenjava
16. člen
(poklicna skrivnost in izmenjava zaupnih informacij)
(1) Agencijo in vse osebe, ki delajo ali so delale za
agencijo, vključno z osebami iz prvega odstavka 488. člena Zakona o trgu
finančnih instrumentov (Uradni list RS, št. 108/10 – uradno prečiščeno
besedilo, 78/11, 55/12, 105/12 – ZBan-1J, 63/13 – ZS-K, 30/16, 9/17, 77/18 –
ZTFI-1 in 66/19 – ZTFI-1A; v nadaljnjem besedilu: ZTFI), zavezuje obveznost
varovanja poklicne skrivnosti za namene tega zakona in Uredbe 2019/2033/EU.
Zaupne informacije, ki jih agencija in osebe iz prejšnjega stavka prejmejo med
opravljanjem svojih nalog, se lahko razkrijejo le v obliki povzetka ali zbirni
obliki, tako da posameznih investicijskih podjetij ali oseb ni mogoče
prepoznati. Ne glede na prejšnji stavek se za potrebe kazenskega postopka lahko
razkrijejo vse zaupne informacije, ki jih agencija pridobi v skladu s tem
zakonom. Kadar je bil zoper investicijsko podjetje uveden stečajni postopek ali
postopek prisilne likvidacije, se lahko zaupne informacije, ki ne zadevajo
tretjih oseb, razkrijejo v civilnem postopku ali postopku v gospodarskem sporu,
kadar je tako razkritje potrebno za izvajanje tega postopka.
(2) Agencija uporabi zaupne informacije, ki so bile zbrane,
izmenjane ali posredovane na podlagi tega zakona ali Uredbe 2019/2033/EU, samo
za namene izvajanja svojih nalog in pristojnosti, zlasti pa za naslednje
namene:
1.     
spremljanje bonitetnih pravil iz tega zakona in Uredbe 2019/2033/EU;
2.     
izrekanje ukrepov;
3.     
v postopkih s pravnimi sredstvi zoper odločitve agencije;
4.     
v sodnih postopkih, uvedenih na podlagi 25. člena tega zakona.
(3) Fizične in pravne osebe ter drugi organi razen agencije,
ki prejmejo zaupne informacije na podlagi tega zakona in Uredbe 2019/2033/EU,
te informacije uporabljajo samo za namene, ki jih izrecno navede agencija, ali
v skladu s tem zakonom in ZTFI.
(4) Agencija lahko v zvezi z izmenjavo informacij:
1.     
izmenjuje zaupne informacije za namene drugega odstavka tega člena,
2.     
izrecno navede, kako je treba ravnati z njimi, ter
3.     
izrecno omeji vsako nadaljnje posredovanje navedenih informacij.
(5) Obveznost iz prvega odstavka tega člena agenciji ne
preprečuje posredovanja zaupnih informacij Komisiji, če jih ta potrebuje za
izvajanje svojih pristojnosti.
(6) Agencija lahko EBA, ESMA, ESRB, centralnim bankam držav
članic, Evropskemu sistemu centralnih bank (ESCB) in Evropski centralni banki
kot monetarnim organom in, kadar je primerno, pristojnim organom, odgovornim za
nadzor nad plačilnimi sistemi in sistemi poravnave, posreduje zaupne
informacije, kadar so te informacije potrebne za izvajanje njihovih nalog.
Agencija sme zaupne informacije posredovati tudi drugim osebam, ki so določene
v prvem odstavku 488.a člena ZTFI.
17. člen
(dogovor o sodelovanju za izmenjavo informacij s tretjimi
državami)
Za opravljanje nadzornih nalog na podlagi tega zakona in
Uredbe 2019/2033/EU ter izmenjavo informacij lahko agencija pod pogojem, da za
razkrite informacije velja jamstvo varovanja poklicne skrivnosti, ki je najmanj
enakovredno jamstvu iz 16. člena tega zakona, sklene dogovore o sodelovanju z
nadzornimi organi tretjih držav ter organi tretjih držav, pristojnimi za
naslednje naloge:
1.     
nadzor nad finančnimi institucijami in finančnimi trgi, vključno z
nadzorom nad finančnimi subjekti z dovoljenjem za delovanje kot centralne
nasprotne stranke, kadar so bile centralne nasprotne stranke priznane v skladu
s 25. členom Uredbe (EU) št. 648/2012 Evropskega parlamenta in Sveta z dne
4. julija 2012 o izvedenih finančnih instrumentih OTC, centralnih
nasprotnih strankah in repozitorijih sklenjenih poslov (UL L št. 201 z dne
27. 7. 2012, str. 1), zadnjič spremenjene z Delegirano uredbo Komisije
(EU) 2021/731 z dne 26. januarja 2021 o dopolnitvi Uredbe (EU) št.
648/2012 Evropskega parlamenta in Sveta v zvezi s postopkovnimi pravili glede
kazni, ki jih Evropski organ za vrednostne papirje in trge naloži centralnim
nasprotnim strankam iz tretjih držav ali povezanim tretjim osebam (UL L št. 158
z dne 6. 5. 2021, str. 1);
2.     
likvidacijo in stečaj investicijskih podjetij ter podobne postopke;
3.     
nadzor nad organi, udeleženimi pri likvidaciji in stečaju investicijskih
podjetij ter podobnih postopkih;
4.     
izvajanje obveznih revizijskih pregledov finančnih institucij ali
institucij, ki upravljajo jamstvene sheme;
5.     
nadzor nad osebami, zadolženimi za izvajanje obveznih revizijskih
pregledov računovodskih izkazov finančnih institucij;
6.     
nadzor nad osebami, dejavnimi na trgu s pravicami do emisij, za
zagotovitev celovitega pregleda nad finančnimi in promptnimi trgi;
7.     
nadzor nad osebami, dejavnimi na trgih izvedenih finančnih instrumentov
za kmetijske proizvode, za zagotovitev celovitega pregleda nad finančnimi in
promptnimi trgi.
18. člen
(odgovornost revizijske družbe v razmerju do agencije)
Revizijska družba, ki v borznoposredniški družbi opravlja
revizijski pregled letnega poročila borznoposredniške družbe na individualni
ali konsolidirani podlagi ali katero koli drugo zakonsko predpisano nalogo,
mora agenciji takoj poročati o katerem koli dejstvu ali odločitvi v zvezi s to
borznoposredniško družbo ali podjetjem, tesno povezanim s to borznoposredniško
družbo, ki:
1.     
pomeni pomembno kršitev tega zakona in drugih predpisov, sprejetih na
podlagi tega zakona ter Uredbe 2019/2033/EU;
2.     
lahko škodljivo vpliva na neprekinjeno delovanje borznoposredniške
družbe ali
3.     
lahko privede do zavrnitve izdaje mnenja o računovodskih izkazih,
odklonilnega mnenja ali izražanja pridržkov.
4.1.3. Nadzorni ukrepi, preiskovalna pooblastila in pravica
do pravnega sredstva
19. člen
(nadzorni in drugi ukrepi)
(1) Nadzorni ukrepi in sankcije, ki jih izreče agencija v
zvezi s kršitvami tega zakona ali Uredbe 2019/2033/EU, morajo biti učinkoviti
pri odpravi kršitev, odvračilni glede nadaljnjih kršitev ter sorazmerni z vrsto
in obsegom ugotovljene kršitve.
(2) Za nadzor nad borznoposredniško družbo in podružnico
investicijskega podjetja države članice se, če ta zakon ne določa drugače, v
zvezi s postopkom nadzora smiselno uporabljajo 340., 341., 347. do 349. in 493.
člen ZTFI-1.
(3) Za namene 54. člena, tretjega odstavka 55. člena in 56.
člena tega zakona ter Uredbe 2019/2033/EU lahko agencija od borznoposredniške
družbe zahteva oziroma ji odredi, da:
1.     
ima kapital, ki presega zahteve iz 11. člena Uredbe 2019/2033/EU, pod
pogoji iz 57. člena tega zakona ali da prilagodi kapital in likvidna sredstva,
ki se zahtevajo v primeru pomembnih sprememb v poslovanju borznoposredniške
družbe;
2.     
okrepi ureditve, procese, mehanizme in strategije, ki se izvajajo v
skladu s 26. in 28. členom tega zakona;
3.     
v roku enega letu od zahteve oziroma odredbe agencije predstavi načrt za
ponovno zagotovitev skladnosti z nadzorniškimi zahtevami iz tega zakona oziroma
Uredbe 2019/2033/EU, določi rok za izvedbo tega načrta ter zahteva izboljšave
načrta v zvezi z obsegom uporabe in roki;
4.     
uporabi posebne politike oblikovanja rezervacij ali obravnavanja
sredstev z vidika kapitalskih zahtev;
5.     
omeji njeno poslovanje, dejavnosti ali poslovno mrežo ali zahteva
odsvojitev dejavnosti, ki pomenijo preveliko tveganje za finančno stabilnost
borznoposredniške družbe;
6.     
zmanjša tveganja, ki so povezana z dejavnostmi, produkti in sistemi
borznoposredniške družbe, vključno z dejavnostmi, oddanimi v zunanje izvajanje;
7.     
omeji variabilne prejemke kot delež neto prihodkov, kadar ti prejemki
niso v skladu z ohranjanjem trdne kapitalske osnove;
8.     
za povečanje kapitala uporabi čisti dobiček;
9.     
omeji ali prepove razdelitev dobička ali plačilo obresti delničarjem,
družbenikom ali imetnikom instrumentov dodatnega temeljnega kapitala, kadar
omejitev ali prepoved ne pomeni nastopa dogodka neplačila borznoposredniške
družbe;
10.  
je poročanje pogostejše in vsebuje dodatne elemente v primerjavi s
poročanjem, ki je določeno v tem zakonu in Uredbi 2019/2033/EU, vključno s
poročanjem o kapitalu in likvidnostnih pozicijah;
11.  
sprejme posebne likvidnostne zahteve v skladu z 59. členom tega zakona:
12.  
razkrije dodatne informacije;
13.  
zmanjša tveganja za varnost svojih omrežij in informacijskih sistemov,
da se zagotovijo zaupnost, celovitost in razpoložljivost njihovih procesov,
podatkov in sredstev.
(4) Za namene 10. točke prejšnjega odstavka lahko agencija
odredi dodatno ali pogostejše poročanje za borznoposredniške družbe le, kadar
se informacije, ki jih je treba sporočati, ne podvajajo in je izpolnjen eden od
naslednjih pogojev:
1.     
velja eden izmed primerov iz 1. in 2. točke 56. člena tega zakona;
2.     
agencija meni, da je treba zbrati dokaze iz 2. točke 56. člena tega
zakona;
3.     
dodatne informacije so potrebne za proces nadzorniškega pregledovanja in
ovrednotenje iz 54. člena tega zakona.
(5) Za informacije se šteje, da se podvajajo, kadar agencija
že ima iste ali vsebinsko podobne informacije, kadar lahko te informacije
pripravi agencija ali jih lahko agencija drugače pridobi in ne le tako, da jih
zahteva od borznoposredniške družbe. Agencija ne zahteva dodatnih informacij,
kadar ima na voljo informacije v drugačni obliki ali na drugačni ravni
podrobnosti, kot so dodatne informacije, ki jih je treba sporočati, in ji ta
drugačna oblika ali podrobnost ne preprečuje priprave vsebinsko podobnih
informacij.
(6) Nadzorni ukrepi iz tega člena vključujejo naslednje:
1.     
javno objavo, v kateri so navedeni odgovorna fizična ali pravna oseba,
odgovorna borznoposredniška družba, investicijski holding ali mešani finančni
holding in narava kršitve;
2.     
odredbo, ki od odgovorne fizične ali pravne osebe zahteva, da preneha
tako ravnati in tega ravnanja ne ponovi več;
3.     
začasno prepoved opravljanja funkcij v borznoposredniški družbi za člane
upravljalnega organa borznoposredniške družbe ali katero koli drugo fizično
osebo, ki je odgovorna za opravljanje funkcij v borznoposredniški družbi.
(7) Agencija pri določanju nadzornih ukrepov in sankcij za
prekršek upošteva vse ustrezne okoliščine, med drugim zlasti:
1.     
resnost in trajanje kršitve;
2.     
stopnjo odgovornosti fizičnih ali pravnih oseb, odgovornih za kršitev;
3.     
finančno trdnost fizičnih ali pravnih oseb, odgovornih za kršitev,
vključno s skupnim prometom pravnih oseb ali letnim dohodkom fizičnih oseb;
4.     
pomen pridobljenih dobičkov ali preprečenih izgub od pravnih oseb,
odgovornih za kršitev;
5.     
morebitne izgube, ki so jih zaradi kršitve utrpele tretje osebe;
6.     
raven sodelovanja z ustreznimi pristojnimi organi;
7.     
predhodne kršitve fizičnih ali pravnih oseb, odgovornih za kršitev;
8.     
morebitne sistemske posledice kršitve.
(8) Za odločanje o posamičnih zadevah po tem zakonu odloča
agencija po postopku odločanja agencije v posamičnih zadevah, določenem v 15.
poglavju ZTFI-1.
20. člen
(pristojnost agencije)
(1) Agencija je za potrebe izvajanja nadzora po tem zakonu in
Uredbi 2019/2033/EU pristojna za nadzor in zbiranje informacij ter ima
naslednje pristojnosti za izvajanje svojih nalog:
1.     
pristojnost, da pri naslednjih fizičnih ali pravnih osebah, ki imajo
sedež v Republiki Sloveniji ali v njej delujejo, opravi nadzor ter od njih
zahteva informacije oziroma dokumentacijo:
- 
borznoposredniških družbah;
- 
podružnicah investicijskih podjetij držav članic;
- 
investicijskih holdingih, mešanih finančnih holdingih in mešanih
poslovnih holdingih s sedežem v Republiki Sloveniji;
- 
osebah, ki so povezane s pravnimi osebami iz prve do tretje alineje te
točke;
- 
tretjih osebah, ki so za pravne oziroma fizične osebe iz prve do četrte
alineje te točke prevzele zunanje izvajanje operativnih funkcij ali dejavnosti;
2.     
pristojnost, da v poslovnih prostorih pravnih oseb iz prejšnje točke in
katerih koli drugih podjetij, vključenih v nadzor nad izpolnjevanjem zahtev
preskusa kapitala skupine, kadar je agencija nadzornica skupine, opravi vse
potrebne preglede poslovanja, če o tem predhodno uradno obvesti druge za to
pristojne organe.
(2) Na podlagi pooblastil iz 1. in 2. točke prejšnjega
odstavka lahko agencija:
1.     
zahteva, da osebe iz 1. točke prejšnjega odstavka predložijo zahtevano
dokumentacijo;
2.     
pregleda poslovne knjige in dokumentacijo oseb iz 1. točke prejšnjega
odstavka ter naredi kopije teh poslovnih knjig in evidenc oziroma izpiske iz
njih;
3.     
pridobi pisne ali ustne izjave oseb iz 1. točke prejšnjega odstavka ali
njihovih predstavnikov ali zaposlenih;
4.     
opravi razgovor s katero koli drugo zadevno osebo, da bi zbrala
informacije o predmetu preiskave.
21. člen
(objava nadzornih ukrepov)
(1) Agencija na svoji spletni strani brez nepotrebnega
odlašanja objavi informacije o nadzornih ukrepih in sankcijah za prekršek,
izrečenih v skladu z 19. in 74. do 77. členom tega zakona, ki so dokončni
(upravne odločbe) oziroma pravnomočni (prekrški). Pri tem agencija objavi tudi
informacije o vrsti in naravi kršitve ter identiteti fizične ali pravne osebe
(identifikacija pravne osebe vsebuje tudi identifikator LEI), ki se ji izreče
sankcija ali v zvezi s katero se sprejme nadzorni ukrep. Informacije se
objavijo po tem, ko je bila ta oseba obveščena o teh nadzornih ukrepih ali
sankcijah, in če je taka objava potrebna in sorazmerna.
(2) Informacije o nadzornih ukrepih in sankcijah za prekršek,
izrečenih v skladu z 19. in 74. do 77. členom tega zakona, ne vključujejo
informacije o identiteti kršitelja v katerem koli od naslednjih primerov:
1.     
kadar se nadzorni ukrep ali sankcija za prekršek naloži fizični osebi in
se ugotovi, da objava osebnih podatkov te osebe ne bi bila sorazmerna s težo
kršitve;
2.     
kadar bi objava ogrozila stabilnost finančnih trgov oziroma bi ogrozila
interese uspešne izvedbe predkazenskega ali kazenskega postopka;
3.     
kadar bi objava povzročila nesorazmerno škodo vpletenim investicijskim
podjetjem ali fizičnim osebam.
(3) Če agencija ob izdaji odločbe oceni, da so v zvezi z
objavo identitete kršitelja podani razlogi iz prejšnjega odstavka, hkrati z
izdajo odločbe, s katero izreče ukrepe nadzora, odloči tudi, da se identiteta
kršitelja ne objavi. Za oceno, ali je podan razlog iz 2. točke prejšnjega
odstavka, ki se nanaša na interese uspešne izvedbe predkazenskega ali
kazenskega postopka, agencija, če je s predkazenskim ali kazenskim postopkom
seznanjena, predhodno pridobi mnenje pristojnega državnega tožilca, ki agencijo
pri oceni zavezuje.
(4) Informacije, objavljene v skladu s tem členom, ostanejo
javno dostopne na spletni strani agencije najmanj pet let po njihovi objavi.
Podatki, ki v skladu s predpisi, ki urejajo varstvo osebnih podatkov, veljajo
za osebne podatke, se obravnavajo v skladu s predpisi, ki urejajo varstvo
osebnih podatkov.
22. člen
(obveščanje EBA)
Agencija obvesti EBA o nadzornih ukrepih in sankcijah za
prekršek, izrečenih v skladu z 19. in 74. do 77. členom tega zakona, morebitnih
postopkih s pravnimi sredstvi zoper te nadzorne ukrepe in sankcije za prekršek
ter izidu teh pravnih sredstev.
23. člen
(sistem sprejemanja prijav o kršitvah)
(1) Agencija v skladu s 431. členom ZTFI-1 vzpostavi
učinkovit in zanesljiv sistem sprejemanja prijav o kršitvah določb tega zakona
ali kršitvah določb Uredbe 2019/2033/EU.
(2) Agencija zagotovi:
1.     
da ti mehanizmi vključujejo interne postopke za sprejem in obravnavo
prijav, vključno s poročanjem o ugotovitvah v zvezi s sprejetimi prijavami,
izvedenih dejavnostih ter vzpostavitvijo varnih komunikacijskih kanalov;
2.     
ustrezno zaščito zaposlenih v investicijskih podjetjih, ki prijavijo
kršitve v investicijskem podjetju, pred povračilnimi ukrepi, diskriminacijo ali
drugimi vrstami nepravične obravnave, ki bi jih storilo investicijsko podjetje;
3.     
ustrezno varstvo osebnih podatkov oseb, ki so podale prijavo zoper
investicijsko podjetje, in oseb, ki so domnevno odgovorne za kršitev, v skladu
s predpisi, ki urejajo varstvo osebnih podatkov;
4.     
jasna pravila, ki v vseh primerih zagotavljajo, da se podatki o osebah,
ki so podale prijavo kršitev v investicijskem podjetju, obravnavajo kot zaupni,
razen v primerih, ko drug zakon zahteva razkritje teh podatkov v okviru
nadaljnjih preiskav ali poznejših upravnih ali sodnih postopkov.
24. člen
(sistem obveščanja o kršitvah v borznoposredniških družbah)
(1) Borznoposredniška družba mora v skladu s 432. členom
ZTFI-1 vzpostaviti sistem obveščanja o kršitvah tega zakona oziroma kršitvah
določb Uredbe 2019/2033/EU, ki omogoča zaposlenim, da po neodvisnih in
samostojnih poročevalskih linijah interno poročajo o kršitvah tega zakona in
Uredbe 2019/2033/EU.
(2) Borznoposredniška družba lahko za ta namen uporabi tudi
sisteme, ki so že vzpostavljeni v okviru neodvisnega organiziranega delovanja
zaposlenih, če so izpolnjeni vsaj naslednji pogoji:
1.     
sistem za prijavo kršitev omogoča preprost in lahko dostopen način
predajanja prijav zaposlenih ter vključuje jasno opredeljene postopke za
sprejetje in obravnavo prijav, vključno s poročanjem o ugotovitvah v zvezi s
prejetimi prijavami ter izvedenimi dejavnostmi;
2.     
zaposleni v borznoposredniški družbi, ki prijavijo kršitve v
borznoposredniški družbi, so ustrezno zaščiteni pred povračilnimi ukrepi,
diskriminacijo ali drugimi vrstami nepravične obravnave borznoposredniške
družbe;
3.     
zagotovljeno je ustrezno varstvo osebnih podatkov oseb, ki so podale
prijavo zoper borznoposredniško družbo, in oseb, ki so domnevno odgovorne za
kršitev, v skladu s predpisi, ki urejajo varstvo osebnih podatkov;
4.     
vzpostavljena so jasna pravila, ki v vseh primerih zagotavljajo, da se
podatki o osebah, ki so podale prijavo kršitev v borznoposredniški družbi,
obravnavajo kot zaupni, razen v primerih, ko drug zakon zahteva razkritje teh
podatkov v okviru nadaljnjih preiskav ali poznejših upravnih ali sodnih
postopkov.
25. člen
(pravica do sodnega varstva)
Proti odločbam, kot so opredeljene v ZTFI-1 in so izdane na
podlagi tega zakona, Uredbe 2019/2033/EU ali predpisov, sprejetih na podlagi
tega zakona, se zagotavlja sodno varstvo v postopku, določenem v oddelku 15.2
ZTFI-1.
4.2. Postopek pregleda
4.2.1. Proces ocenjevanja ustreznosti notranjega kapitala in
proces ocenjevanja notranjega tveganja
26. člen
(notranji kapital in likvidna sredstva)
(1) Borznoposredniška družba, ki ne izpolnjuje pogojev za
uvrstitev med mala in nepovezana investicijska podjetja iz prvega odstavka 12.
člena Uredbe 2019/2033/EU, mora vzpostaviti zanesljive, učinkovite in celovite
ureditve, strategije in procese za stalno ocenjevanje in zagotavljanje zneskov,
sestave in razdelitve notranjega kapitala in likvidnih sredstev, za katere meni
da so ustrezni za kritje narave in stopnje tveganj, ki jih lahko povzroča
drugim in katerim je ali bi lahko bila izpostavljena borznoposredniška družba.
(2) Ureditve, strategije in procesi iz prejšnjega odstavka
morajo biti primerni in sorazmerni z naravo, obsegom in zapletenostjo
dejavnosti borznoposredniške družbe. V zvezi z njimi mora borznoposredniška
družba vsaj enkrat letno izvesti interni pregled.
(3) Borznoposredniška družba, ki izpolnjuje pogoje za
uvrstitev med mala in nepovezana investicijska podjetja iz prvega odstavka 12.
člena Uredbe 2019/2033/EU, upošteva določbe tega člena v obsegu, ki je na
podlagi mnenja agencije zanjo primeren. Primernost ureditev, strategij in
procesov iz prvega odstavka tega člena je lahko predmet pregleda agencije.
4.2.2. Notranje upravljanje, preglednost, obravnavanje
tveganj in prejemki
27. člen
(področje uporabe pododdelka 4.2.2.)
(1) Pododdelek 4.2.2. tega zakona se ne uporablja, kadar
borznoposredniška družba na podlagi prvega odstavka 12. člena Uredbe
2019/2033/EU ugotovi, da izpolnjuje vse pogoje za uvrstitev med mala in
nepovezana investicijska podjetja iz navedenega člena.
(2) Kadar borznoposredniška družba, ki ni izpolnjevala vseh
pogojev iz prvega odstavka 12. člena Uredbe 2019/2033/EU, pozneje izpolni te
pogoje, se pododdelek 4.2.2. tega zakona preneha uporabljati po šestih mesecih
od dneva, na katerega so bili ti pogoji izpolnjeni. Pododdelek 4.2.2. se po
navedenem obdobju preneha uporabljati samo, kadar je borznoposredniška družba v
tem obdobju še naprej in brez prekinitve izpolnjevala pogoje iz prvega odstavka
12. člena Uredbe 2019/2033/EU in kadar je ustrezno obvestila agencijo.
(3) Kadar borznoposredniška družba ugotovi, da ne izpolnjuje
več vseh pogojev iz prvega odstavka 12. člena Uredbe 2019/2033/EU, obvesti
agencijo in v 12 mesecih od dneva izvedene ocene izpolni zahteve iz pododdelka
4.2.2. tega zakona.
(4) Borznoposredniška družba uporablja določbe iz
47. člena tega zakona za prejemke, dodeljene za opravljene storitve ali
uspešnost v poslovnem letu, ki sledi poslovnemu letu, v katerem je
borznoposredniška družba izvedla oceno iz prejšnjega odstavka.
(5) Kadar borznoposredniška družba uporablja pododdelek
4.2.2. tega zakona in uporabi preizkus kapitala skupine iz 8. člena Uredbe
2019/2033/EU, se pododdelek 4.2.2. tega zakona za borznoposredniško družbo
uporablja na posamični podlagi.
(6) Kadar borznoposredniška družba uporablja pododdelek
4.2.2. tega zakona in uporabi bonitetno konsolidacijo iz 7. člena Uredbe
2019/2033/EU, se pododdelek 4.2.2. tega zakona za borznoposredniško družbo
uporablja na posamični in konsolidirani podlagi.
(7) Ne glede na določbe četrtega odstavka tega člena se
pododdelek 4.2.2. tega zakona ne uporablja za odvisna podjetja, ki so vključena
v konsolidirani položaj in imajo sedež v tretji državi, kadar lahko obvladujoče
podjetje v Republiki Sloveniji agenciji dokaže, da je uporaba pododdelka 4.2.2.
tega zakona nezakonita po zakonih tretje države, v kateri imajo ta odvisna
podjetja sedež.
28. člen
(notranje upravljanje)
(1) Borznoposredniška družba mora imeti zanesljivo ureditev
notranjega upravljanja, ki obsega:
1.     
jasno organizacijsko zgradbo z natančno opredeljenimi, preglednimi in
doslednimi notranjimi razmerji glede odgovornosti;
2.     
učinkovite procese za ugotavljanje, upravljanje, spremljanje in
poročanje tveganj, katerim je ali bi jim borznoposredniška družba lahko bila
izpostavljena ali ki jih ta povzroča, ali tveganj, ki bi jih borznoposredniška
družba lahko povzročala drugim;
3.     
primerne mehanizme notranjih kontrol, ki vključujejo zanesljive
administrativne in računovodske postopke;
4.     
ustrezne ter glede na spol nevtralne politike in prakse prejemkov, ki so
v skladu s preudarnim in učinkovitim upravljanjem tveganj in tako upravljanje
tudi spodbujajo.
(2) Pri določitvi ureditev notranjega upravljanja iz
prejšnjega odstavka se upoštevajo merila iz 30. do 48. in 50. do 52. člena tega
zakona.
(3) Borznoposredniška družba mora zagotoviti, da mehanizmi
notranjih kontrol iz 3. točke prvega odstavka tega člena vključujejo postopke
za preverjanje ustreznosti upravljanja tveganj, ki jim je borznoposredniška
družba izpostavljena pri svojem poslovanju ali bi jim lahko bila, zlasti v
zvezi z:
1.     
ocenjevanjem in zagotavljanjem notranjega kapitala za ta tveganja;
2.     
skladnostjo praks pri prevzemanju tveganj s politiko borznoposredniške
družbe glede upravljanja teh tveganj;
3.     
ustreznostjo izvajanja ureditve notranjega upravljanja in preprečevanja
nasprotij interesov na ravni upravljalnega organa ali borznoposredniške družbe.
(4) Ureditve notranjega upravljanja iz prvega odstavka tega
člena morajo biti primerne in sorazmerne glede na naravo, obseg in zapletenost
tveganj, ki izhajajo iz poslovnega modela in dejavnosti borznoposredniške
družbe.
(5) V zvezi z uporabo ureditev notranjega upravljanja iz
prvega odstavka tega člena se glede na obseg spoštovanja teh smernic, ki ga
določi agencija, uporabljajo tudi smernice EBA, izdane v posvetovanju z ESMA in
na podlagi četrtega odstavka 26. člena Direktive 2019/2034/EU.
29. člen
(poročanje po državah)
(1) Borznoposredniška družba, ki ima podružnice ali odvisna
podjetja, ki so finančne institucije, kot so opredeljene v 26. točki prvega
odstavka 4. člena Uredbe 575/2013/EU, v državi članici ali tretji državi, ki ni
država članica ali tretja država, v kateri je bilo izdano dovoljenje
borznoposredniški družbi, letno razkrije naslednje informacije po posameznih
državah članicah in tretjih državah:
1.     
ime, naravo dejavnosti in lokacijo vseh odvisnih podjetij in podružnic;
2.     
promet;
3.     
število zaposlenih v ekvivalentu polnega delovnega časa;
4.     
dobiček ali izgubo pred obdavčitvijo;
5.     
davek na poslovni izid;
6.     
obseg prejetih javnih subvencij oziroma javne podpore.
(2) Informacije iz prejšnjega odstavka se revidirajo v skladu
z zakonom, ki ureja revidiranje, in se objavijo, kadar je mogoče, kot priloga k
letnim računovodskim izkazom ali, kadar je ustrezno, konsolidiranim
računovodskim izkazom borznoposredniške družbe.
30. člen
(delovanje upravljalnega organa v vodstveni funkciji)
(1) Upravljalni organ borznoposredniške družbe v vodstveni
funkciji mora vzpostaviti in izvajati takšno ureditev notranjega upravljanja
borznoposredniške družbe iz 28. člena tega zakona, da omogoča učinkovito in
skrbno upravljanje borznoposredniške družbe na podlagi jasne opredelitve
pristojnosti in odgovornosti v borznoposredniški družbi ter politik in ukrepov
za preprečevanje nastanka nasprotja interesov.
(2) Za namene iz prejšnjega odstavka je upravljalni organ
borznoposredniške družbe v vodstveni funkciji v celoti odgovoren za poslovanje
borznoposredniške družbe in njeno upravljanje tveganj, vključno z:
1.     
odobritvijo strateških ciljev borznoposredniške družbe, določanjem,
sprejemanjem in rednim pregledovanjem strategije in politik nagnjenosti
borznoposredniške družbe k prevzemanju tveganj ter glede upravljanja,
spremljanja in zmanjševanja tveganj, ki jim je ali bi jim lahko bila
borznoposredniška družba izpostavljena, ter ureditvijo notranjega upravljanja
borznoposredniške družbe, pri čemer mora borznoposredniška družba upoštevati
makroekonomsko okolje in svoj poslovni cikel;
2.     
zagotavljanjem celovitosti sistemov računovodskega in finančnega
poročanja, ki vključujejo tudi finančni in operativni nadzor ter zagotavljanje
skladnosti poslovanja borznoposredniške družbe z veljavnimi predpisi in
standardi;
3.     
nadzorovanjem postopkov razkrivanja informacij borznoposredniške družbe
ter postopkov obveščanja pristojnih organov in drugih zainteresiranih strani;
4.     
zagotavljanjem učinkovitega nadzora nad višjim vodstvom.
(3) Upravljalni organ borznoposredniške družbe v vodstveni
funkciji mora spremljati in redno ocenjevati učinkovitost ureditev notranjega
upravljanja ter zagotoviti ustrezne ukrepe za odpravo morebitnih
pomanjkljivosti.
(4) Upravljalni organ borznoposredniške družbe v vodstveni
funkciji mora takoj pisno obvestiti upravljalni organ borznoposredniške družbe
v nadzorni funkciji:
1.     
če nastanejo ali obstaja verjetnost, da bodo nastali razlogi za
prenehanje ali odvzem dovoljenja za opravljanje investicijskih storitev in
poslov oziroma prepoved opravljanja posameznih poslov, ki jih opravlja
borznoposredniška družba;
2.     
če se položaj borznoposredniške družbe spremeni tako, da
borznoposredniška družba ne zagotavlja ali verjetno ne bo zagotavljala
kapitalske ustreznosti iz prvega odstavka 9. člena ali ustrezne likvidnosti iz
prvega odstavka 43. člena Uredbe 2019/2033/EU;
3.     
o ugotovitvah agencije, davčne inšpekcije in drugih nadzornih organov v
postopkih nadzora nad borznoposredniško družbo in
4.     
o drugih zadevah, kadar je to potrebno ali primerno zaradi izvajanja
pristojnosti in dolžnosti upravljalnega organa borznoposredniške družbe v
nadzorni funkciji v skladu s tem ali drugim zakonom, zlasti o okoliščinah, da
so v borznoposredniški družbi nastale ali bodo verjetno nastale pomembnejše
kršitve predpisov, ki jih mora borznoposredniška družba spoštovati pri svojem
poslovanju.
31. člen
(delovanje upravljalnega organa v nadzorni funkciji)
(1) Upravljalni organ borznoposredniške družbe v nadzorni
funkciji mora v okviru izvajanja funkcij nadzora nad delovanjem upravljalnega
organa borznoposredniške družbe v vodstveni funkciji ter pri sprejemanju
politik in odločitev v pristojnosti upravljalnega organa borznoposredniške
družbe v nadzorni funkciji ob upoštevanju makroekonomskega okolja in poslovnega
cikla borznoposredniške družbe zlasti nadzorovati izvajanje strateških ciljev
borznoposredniške družbe, določati, sprejemati in redno pregledovati strategije
in politike glede nagnjenosti borznoposredniške družbe k prevzemanju tveganj
ter glede upravljanja, spremljanja in zmanjševanja tveganj, ki jim je ali bi
jim lahko bila borznoposredniška družba izpostavljena, pripomoči k vzpostavitvi
in uresničevanju stabilne ureditve notranjega upravljanja borznoposredniške
družbe iz 28. člena tega zakona ter pri tem upoštevati politike in ukrepe za
preprečevanje nastanka nasprotja interesov.
(2) Upravljalni organ borznoposredniške družbe v nadzorni
funkciji z izvajanjem nadzora nad delovanjem upravljalnega organa
borznoposredniške družbe v vodstveni funkciji ter izvajanjem svojih
pristojnosti v skladu s tem zakonom skupaj z upravljalnim organom
borznoposredniške družbe v vodstveni funkciji prevzema splošno odgovornost za
učinkovito in skrbno upravljanje borznoposredniške družbe.
(3) Upravljalni organ borznoposredniške družbe v vodstveni
funkciji mora zagotoviti ustrezne kadrovske in finančne vire za uvajanje in
usposabljanje članov upravljalnega organa v nadzorni funkciji in komisij, kadar
so te ustanovljene, vključno z zagotavljanjem možnosti uporabe zunanjih
strokovnjakov za obravnavo posameznih vprašanj.
32. člen
(vloga upravljalnega organa pri upravljanju tveganj)
(1) Upravljalni organ borznoposredniške družbe nameni dovolj
časa zagotavljanju ustreznega upoštevanja zahtev iz drugega odstavka 30. in
prvega odstavka 31. člena tega zakona in dodeli primerna sredstva za
upravljanje vseh pomembnih tveganj, ki jim je borznoposredniška družba
izpostavljena.
(2) Borznoposredniška družba mora vzpostaviti sistem
poročanja upravljalnemu organu za vsa pomembna tveganja ter vse politike
upravljanja tveganj in njihove spremembe.
(3) Borznoposredniška družba, ki ne izpolnjuje meril iz 1.
točke šestega odstavka 47. člena tega zakona, ustanovi odbor za tveganja,
sestavljen iz članov upravljalnega organa, ki v borznoposredniški družbi ne opravljajo
izvršilne funkcije. Borznoposredniške družbe, ki merila iz prejšnjega stavka
izpolnjujejo, organizirajo funkcijo upravljanja tveganj iz 34. člena tega
zakona.
(4) Člani odbora za tveganja iz prejšnjega odstavka imajo
ustrezno znanje, spretnosti in izkušnje za popolno razumevanje, upravljanje in
spremljanje strategije upravljanja tveganj in nagnjenosti borznoposredniške
družbe k prevzemanju tveganj. Člani odbora zagotavljajo, da odbor za tveganja
svetuje upravljalnemu organu glede splošne sedanje in prihodnje nagnjenosti
borznoposredniške družbe k prevzemanju tveganj in glede strategije upravljanja
tveganj ter upravljalnemu organu pomaga pri nadzoru, kako to strategijo izvaja
višje vodstvo. Upravljalni organ je še naprej v celoti odgovoren za strategije
in politike borznoposredniške družbe glede upravljanja tveganj.
(5) Upravljalni organ borznoposredniške družbe v nadzorni
funkciji in odbor za tveganja tega upravljalnega organa, kadar je odbor za
tveganja ustanovljen, imata dostop do informacij o tveganjih, ki jim
borznoposredniška družba je ali bi jim lahko bila izpostavljena.
33. člen
(dejavnosti za upravljanje tveganj)
(1) Borznoposredniška družba mora določiti načrt dejavnosti
za upravljanje tveganj v skladu s strategijami in politikami iz 1. točke
drugega odstavka 30. člena tega zakona, ki obsega zlasti postopke za
ugotavljanje, merjenje oziroma ocenjevanje, obvladovanje in zmanjševanje
tveganj ter način spremljanja izvajanja teh postopkov.
(2) Borznoposredniška družba mora v načrtu iz prejšnjega
odstavka določiti postopke in dejavnosti za upravljanje vsake vrste tveganj, ki
jim je borznoposredniška družba izpostavljena ali bi jim lahko bila
izpostavljena pri posameznih vrstah storitev, ki jih opravlja, in za tveganja,
ki jim je izpostavljena ali bi jim lahko bila izpostavljena pri vseh poslih, ki
jih opravlja.
(3) Načrt iz prvega odstavka tega člena sprejme upravljalni
organ borznoposredniške družbe v vodstveni funkciji s soglasjem upravljalnega
organa v nadzorni funkciji ter po posvetovanju s komisijo za tveganja, kadar je
ta ustanovljena.
34. člen
(funkcija upravljanja tveganj)
(1) Upravljalni organ borznoposredniške družbe v vodstveni
funkciji mora na podlagi tretjega odstavka 32. člena tega zakona organizirati
funkcijo upravljanja tveganj, ki je neposredno podrejena upravljalnemu organu
borznoposredniške družbe v vodstveni funkciji ter funkcionalno in
organizacijsko ločena od drugih funkcij borznoposredniške družbe, pri katerih
lahko nastaja nasprotje interesov s funkcijo upravljanja tveganj, ter mora pri
tem upoštevati naravo, obseg in zapletenost dejavnosti, ki jih opravlja.
Funkcijo upravljanja tveganj mora voditi oseba na položaju višjega vodje v
borznoposredniški družbi.
(2) Upravljalni organ borznoposredniške družbe v vodstveni
funkciji mora zagotoviti, da ima funkcija upravljanja tveganj ustrezna
pooblastila in vpliv za opravljanje te funkcije ter zadostne kadrovske in
finančne vire za učinkovito upravljanje tveganj.
(3) Kadar narava, obseg in zapletenost dejavnosti, ki jih
opravlja borznoposredniška družba, ne upravičujejo imenovanja posebne osebe na
položaju višjega vodstva za vodenje funkcije upravljanja tveganj, lahko to
funkcijo opravlja oseba na položaju višjega vodstva v borznoposredniški družbi,
ki opravlja tudi druge funkcije višjega vodstva, če pri tem ni nasprotja
interesov.
(4) Funkcija upravljanja tveganj mora zagotoviti zlasti:
1.     
da so vsa pomembna tveganja ugotovljena, ocenjena oziroma izmerjena in
da se o njih ustrezno poroča;
2.     
dejavno sodelovanje pri pripravi strategije upravljanja tveganj
borznoposredniške družbe in pri vseh pomembnih odločitvah glede upravljanja
tveganj;
3.     
oblikovanje celovitega pregleda nad tveganji, ki jim je
borznoposredniška družba pri svojem poslovanju izpostavljena ali bi jim lahko
bila izpostavljena.
(5) Vodja funkcije upravljanja tveganj je neodvisen in
neposredno odgovoren upravljalnemu organu borznoposredniške družbe v vodstveni
funkciji in mora temu poročati o vseh okoliščinah, ki vplivajo ali bi lahko
vplivale na poseben razvoj tveganj borznoposredniške družbe, ter mora imeti
neposredni dostop do upravljalnega organa borznoposredniške družbe v nadzorni
funkciji. Za razrešitev vodje službe upravljanja tveganj mora upravljalni organ
borznoposredniške družbe v vodstveni funkciji pridobiti soglasje upravljalnega
organa borznoposredniške družbe v nadzorni funkciji.
(6) Vodja funkcije upravljanja tveganj mora o vseh pomembnih
tveganjih in okoliščinah, ki vplivajo ali bi lahko vplivale na profil
tveganosti borznoposredniške družbe, na lastno pobudo takoj obvestiti
upravljalni organ borznoposredniške družbe v vodstveni funkciji. Če ta ne
sprejme ustreznih ukrepov, obvesti vodja funkcije upravljanja tveganja o
tveganjih in okoliščinah upravljalni organ borznoposredniške družbe v nadzorni
funkciji.
(7) Upravljalni organ borznoposredniške družbe v vodstveni
funkciji mora omogočiti vodji funkcije upravljanja tveganj, da v primeru
posebnega razvoja tveganj, ki vplivajo ali bi lahko vplivala na profil
tveganosti borznoposredniške družbe, neodvisno od upravljalnega organa
borznoposredniške družbe v vodstveni funkciji obvesti upravljalni organ
borznoposredniške družbe v nadzorni funkciji ter mu v zvezi s tem izrazi
morebitne pomisleke ali posreduje opozorila.
35. člen
(obravnava tveganj)
(1) Borznoposredniška družba mora vzpostaviti zanesljive
strategije, politike, postopke in sisteme za ugotavljanje, merjenje,
upravljanje in spremljanje naslednjega:
1.     
pomembnih virov in učinkov tveganja za stranke ter vseh pomembnih
vplivov na kapital;
2.     
pomembnih virov in učinkov tveganja za trg ter vseh pomembnih vplivov na
kapital;
3.     
pomembnih virov in učinkov tveganja za borznoposredniško družbo, zlasti
tistih, zaradi katerih bi se lahko znižala raven razpoložljivega kapitala;
4.     
likvidnostnega tveganja v ustreznem sklopu časovnih obdobij, tudi znotraj
enega dne, da se zagotovi, da borznoposredniška družba ohranja ustrezne ravni
likvidnih sredstev, tudi glede obravnave pomembnih virov tveganja iz 1., 2. in
3. točke tega odstavka.
(2) Strategije, politike, procesi in sistemi
borznoposredniške družbe morajo biti sorazmerni z zapletenostjo, profilom
tveganosti in obsegom poslovanja borznoposredniške družbe ter dovoljenim
tveganjem, ki ga določi upravljalni organ, ter odražajo pomembnost
borznoposredniške družbe v vsaki državi članici, v kateri ta posluje.
(3) Za namene 1. točke prvega in drugega odstavka tega člena
agencija upošteva določbe ZTFI-1 ter na njegovi podlagi izdanih predpisov v
zvezi z določbami, ki se nanašajo na ločevanje denarnih sredstev strank od
premoženja borznoposredniške družbe.
(4) Borznoposredniška družba lahko za namene 1. točke prvega
odstavka tega člena kot orodje za obvladovanje tveganj uporabi zavarovanje
poklicne odgovornosti.
(5) Za namene 3. točke prvega odstavka tega člena pomembni
viri tveganj za borznoposredniško družbo zajemajo pomembne spremembe
knjigovodske vrednosti sredstev, vključno z morebitnimi terjatvami do odvisnih
borznoposredniških zastopnikov, propad strank ali nasprotnih strank, pomembne
spremembe pozicij v finančnih instrumentih, tujih valutah in blagu ter
obveznosti do pokojninskih shem z zagotovljenimi prejemki.
(6) Borznoposredniška družba ustrezno upošteva vsak pomemben
vpliv na kapital, kadar takšna tveganja niso primerno zajeta s kapitalskimi
zahtevami, izračunanimi na podlagi 11. člena Uredbe 2019/2033/EU.
(7) V primeru likvidacije ali prenehanja poslovanja
borznoposredniška družba ob upoštevanju izvedljivosti in vzdržnosti svojih
poslovnih modelov in strategij v celotnem postopku izstopa s trga ustrezno
upošteva zahteve in potrebne vire, ki so realistični, v smislu časovnega okvira
ter vzdrževanja kapitala in likvidnih sredstev.
(8) Ne glede na 27. člen tega zakona se 1., 3. in 4. točka
prvega odstavka tega člena uporabljajo za borznoposredniške družbe, ki
izpolnjujejo pogoje za uvrstitev med mala in nepovezana investicijska podjetja
iz prvega odstavka 12. člena Uredbe 2019/2033/EU.
(9) Za zagotovitev zanesljivosti strategij, politik, procesov
in sistemov borznoposredniških družb se upoštevajo delegirani akti, ki jih
sprejme Komisija na podlagi četrtega odstavka 29. člena Direktive 2019/2034/EU.
36. člen
(načrt sanacije)
(1) Borznoposredniška družba, ki ni del skupine, nad katero
agencija ali drug pristojni organ izvaja nadzor na konsolidirani podlagi, mora
sprejeti načrt ukrepov (v nadaljnjem besedilu: načrt sanacije), s katerimi se v
primeru znatnega poslabšanja finančnega položaja borznoposredniške družbe
omogoči prestrukturiranje borznoposredniške družbe tako, da se ohranita ali
ponovno vzpostavita uspešno poslovanje in finančna trdnost borznoposredniške
družbe.
(2) Borznoposredniška družba, ki je del skupine, nad katero
agencija ali drug pristojni organ izvaja nadzor na konsolidirani podlagi, in ni
EU nadrejeno investicijsko podjetje, mora sprejeti individualni načrt sanacije
z upoštevanjem okoliščin in ukrepov na ravni te borznoposredniške družbe, če je
sprejeta odločitev nadzornih organov, da posamezna institucija, ki je del
skupine, pripravi individualni načrt sanacije, če so sprejeti ukrepi za odpravo
pomanjkljivosti načrta sanacije skupine ali če so sprejeti ukrepi za odpravo
ovir za izvajanje načrta sanacije.
(3) Borznoposredniška družba načrt sanacije posodobi vsaj
enkrat letno ali po spremembi svoje pravne ali organizacijske strukture,
svojega poslovanja ali finančnega položaja, kar bi lahko močno vplivalo na
načrt sanacije ali zaradi česar bi ga bilo treba spremeniti. Agencija lahko od
borznoposredniške družbe zahteva pogostejše posodabljanje načrta sanacije.
37. člen
(vsebina načrta sanacije borznoposredniške družbe)
(1) Borznoposredniška družba mora v načrtu sanacije
upoštevati različne možnosti ukrepanja za ohranjanje ali ponovno vzpostavitev
uspešnega poslovanja borznoposredniške družbe in njene finančne trdnosti
(ukrepi sanacije) glede na različne stresne scenarije, ki predvidevajo poslabšanje
različnih makroekonomskih in finančnih dejavnikov, ki lahko pomembno vplivajo
na položaj borznoposredniške družbe, vključno z dogodki na ravni celotnega
sistema ter posebnimi okoliščinami posameznega subjekta in skupine. Načrt
sanacije ne sme upoštevati možnosti uporabe izredne javnofinančne pomoči in ne
sme ustvarjati drugih neposrednih negativnih javnofinančnih učinkov.
(2) Načrt sanacije borznoposredniške družbe mora vključevati
zlasti naslednje informacije:
1.     
povzetek glavnih vsebin načrta sanacije, vključno z navedbo glavnih
sprememb glede na predhodni načrt sanacije;
2.     
strateško analizo borznoposredniške družbe, ki mora vsebovati opis
organizacijske strukture in poslovni model borznoposredniške družbe ter glavne
poslovne dejavnosti in kritične funkcije;
3.     
opis razpoložljivih možnosti prestrukturiranja, da se zagotovita ali
ponovno vzpostavita uspešno poslovanje in finančna trdnost borznoposredniške
družbe, vključno z ukrepi s časovnim okvirom za njihovo izvedbo;
4.     
analizo učinkov vsake od možnosti, ki je obravnavana v načrtu, vključno
z učinki, ki jih ima posamezna možnost za nadaljevanje ključnih funkcij in
vpliva na druge udeležence na trgu, upnike, delničarje ali imetnike deležev
borznoposredniške družbe ter na zaposlene;
5.     
analizo izvedljivosti posameznih možnosti, ki so obravnavane v načrtu,
vključno z navedbo morebitnih ovir za njihovo izvajanje ter opis postopkov in
ukrepov, s katerim se te ovire odpravijo;
6.     
opis ureditev, ki zagotavljajo vire financiranja borznoposredniške
družbe v izrednih razmerah, vključno z opredelitvijo potencialnih virov, ki bi
bili na voljo, ter oceno razpoložljivega zavarovanja;
7.     
opredelitev kvalitativnih in kvantitativnih kazalnikov poslabšanja
finančnega položaja borznoposredniške družbe, ki zagotavljajo pravočasno
ukrepanje za ohranitev ali ponovno vzpostavitev finančne trdnosti
borznoposredniške družbe, z lastnimi prizadevanji borznoposredniške družbe,
vključno z opredelitvijo postopkov stopnjevanja ukrepov, ki zagotavljajo, da je
upravljalni organ borznoposredniške družbe v vodstveni funkciji pravočasno
informiran o stopnjevanju ukrepov in vključen v procese odločanja o teh ukrepih
ter da se zagotovi pravočasno obveščanje agencije o stopnjevanju ukrepov ter
doseganju ali preseganju mejnih vrednosti kazalnikov poslabšanja;
8.     
opis stresnih scenarijev, ki so upoštevani v načrtu, ter oceno
učinkovitosti in izvedljivosti izvajanja načrta sanacije v razmerah posameznega
stresnega scenarija;
9.     
načrt interne izmenjave informacij in komunikacije z javnostjo, vključno
z razkritji, ki jih izvede borznoposredniška družba v zvezi z izvajanjem
ukrepov sanacije, da se glede na posebne značilnosti, ki veljajo za posamezne
možnosti sanacije, preprečijo ali zmanjšajo morebitni negativni učinki na trgu;
10.  
seznam pripravljalnih ukrepov, ki jih je ali jih bo sprejela
borznoposredniška družba z namenom, da se olajša izvajanje načrta sanacije.
(3) Agencija lahko predpiše podrobnejše informacije, ki jih
mora vključevati načrt sanacije borznoposredniške družbe.
(4) Agencija lahko za posamezno borznoposredniško družbo:
1.     
določi dodatne informacije, ki jih mora borznoposredniška družba
vključiti v načrt sanacije;
2.     
zahteva, da borznoposredniška družba za ocenjevanje in izvajanje načrta
sanacije vodi podrobne evidence s podatki o sklenjenih finančnih pogodbah.
38. člen
(načrt neprekinjenega poslovanja)
Borznoposredniška družba mora izdelati načrt neprekinjenega
poslovanja za primer kriznih razmer. Načrt določa ukrepe za zagotavljanje
nemotenega poslovanja borznoposredniške družbe, da se ustrezno omejijo izgube
borznoposredniške družbe zaradi teh motenj.
39. člen
(služba notranje revizije)
(1) Borznoposredniška družba mora organizirati službo
notranje revizije kot samostojni organizacijski del, ki je neposredno podrejen
upravljalnemu organu borznoposredniške družbe v vodstveni funkciji ter
funkcionalno in organizacijsko ločen od drugih organizacijskih delov
borznoposredniške družbe.
(2) Namen, pomen in naloge službe notranje revizije morajo
biti opredeljeni v internem aktu, ki ga sprejme upravljalni organ
borznoposredniške družbe v vodstveni funkciji v soglasju z upravljalnim organom
borznoposredniške družbe v nadzorni funkciji.
40. člen
(naloge notranje revizije)
(1) Notranje revidiranje obsega:
1.     
spremljanje in ocenjevanje učinkovitosti ureditve notranjega
upravljanja;
2.     
presojo procesa ocenjevanja ustreznega notranjega kapitala glede na
lastno oceno tveganj borznoposredniške družbe;
3.     
presojo zanesljivosti informacijskega sistema, vključno z elektronskim
informacijskim sistemom in storitvami, ki jih borznoposredniška družba opravlja
elektronsko;
4.     
presojo zanesljivosti in verodostojnosti računovodskih evidenc in
finančnih poročil;
5.     
preverjanje popolnosti, zanesljivosti in pravočasnosti poročanja v
skladu s predpisi;
6.     
preverjanje skladnosti ravnanja borznoposredniške družbe s predpisi,
internimi akti in ukrepi, sprejetimi na njihovi podlagi;
7.     
izvajanje posebnih preiskav.
(2) Služba notranje revizije opravlja notranje revidiranje
poslovanja borznoposredniške družbe v skladu s:
1.     
standardi strokovnega ravnanja pri notranjem revidiranju;
2.     
kodeksom načel notranjega revidiranja;
3.     
kodeksom poklicne etike notranjih revizorjev.
41. člen
(oseba, ki opravlja službo notranje revizije)
(1) Za opravljanje nalog notranjega revidiranja mora biti v
borznoposredniški družbi zaposlena najmanj ena oseba, ki je pridobila naziv
preizkušeni notranji revizor ali preizkušena notranja revizorka v skladu z
zakonom, ki ureja revidiranje, ter ima ustrezne lastnosti in izkušnje za
opravljanje nalog notranjega revidiranja v borznoposredniški družbi v skladu z
dobrimi praksami in visokimi etičnimi standardi.
(2) Osebe, ki opravljajo naloge notranjega revidiranja, v
borznoposredniški družbi ne smejo opravljati nobenih drugih nalog.
(3) Nalog notranjega revidiranja ne smejo opravljati člani
upravljalnega organa borznoposredniške družbe.
(4) Ne glede na prvi odstavek 39. in prvi odstavek tega člena
zakona lahko borznoposredniška družba, namesto da bi organizirala lastno službo
notranjega revidiranja, opravljanje nalog notranjega revidiranja prenese na
osebo, ki izpolnjuje pogoje za opravljanje teh nalog.
42. člen
(letni načrt dela službe notranje revizije in poročilo o
notranjem revidiranju)
(1) Letni načrt dela službe notranje revizije mora biti
zasnovan na oceni tveganj, pridobljeni najmanj enkrat letno.
(2) Upravljalni organ borznoposredniške družbe v vodstveni
funkciji v soglasju z upravljalnim organom v nadzorni funkciji sprejme letni
načrt dela službe notranje revizije.
(3) Letni načrt dela službe notranje revizije mora obsegati:
1.     
področja poslovanja, na katerih bo služba notranje revizije opravila
pregled poslovanja;
2.     
opis vsebine načrtovanih pregledov poslovanja po posameznih področjih.
(4) Služba notranje revizije mora najmanj za vsako polletje
izdelati poročilo o notranjem revidiranju, ki obsega:
1.     
opis vsebine opravljenih pregledov poslovanja;
2.     
splošno oceno primernosti in učinkovitosti upravljanja tveganj;
3.     
primernost in učinkovitost delovanja sistemov notranjih kontrol;
4.     
kršitve in nepravilnosti, ki jih je služba notranje revizije ugotovila
pri posameznem pregledu poslovanja, in predlog ukrepov za odpravo teh kršitev
in nepravilnosti;
5.     
ugotovitve v zvezi z odpravo kršitev in nepravilnosti, ki jih je
ugotovila služba notranje revizije.
(5) Služba notranje revizije mora izdelati letno poročilo o
notranjem revidiranju, ki obsega:
1.     
poročilo o uresničitvi letnega načrta dela,
2.     
oceno skladnosti prakse prejemkov s politiko prejemkov in
3.     
povzetek pomembnejših ugotovitev opravljenih pregledov poslovanja.
(6) Polletno in letno poročilo mora služba notranje revizije
predložiti upravljalnemu organu borznoposredniške družbe v vodstveni in
nadzorni funkciji.
(7) Upravljalni organ borznoposredniške družbe v vodstveni
funkciji mora skupščini borznoposredniške družbe predložiti letno poročilo o
notranjem revidiranju z mnenjem upravljalnega organa borznoposredniške družbe v
nadzorni funkciji hkrati s predložitvijo letnega poročila borznoposredniške
družbe in poročilom nadzornega sveta iz 282. člena Zakona o gospodarskih
družbah (Uradni list RS, št. 65/09 – uradno prečiščeno besedilo, 33/11, 91/11,
32/12, 57/12, 44/13 – odl. US, 82/13, 55/15, 15/17, 22/19 – ZPosS, 158/20 –
ZIntPK-C in 18/21; v nadaljnjem besedilu: ZGD-1).
43. člen
(obveščanje upravljalnega organa)
(1) Če služba notranje revizije pri pregledu poslovanja
ugotovi, da borznoposredniška družba krši pravila o upravljanju tveganj ter je
zaradi tega ogrožena likvidnost ali kapitalska ustreznost borznoposredniške
družbe ali da je ogrožena varnost poslovanja in lahko nastane možnost
aktiviranja jamstva za terjatve vlagateljev, mora o tem takoj obvestiti
upravljalni organ borznoposredniške družbe v vodstveni funkciji. Če upravljalni
organ borznoposredniške družbe v vodstveni funkciji ne sprejme ustreznih
ukrepov, mora služba notranje revizije o tem takoj obvestiti upravljalni organ
borznoposredniške družbe v nadzorni funkciji in agencijo.
(2) Če služba notranje revizije pri pregledu poslovanja
ugotovi, da upravljalni organ borznoposredniške družbe krši pravila o upravljanju
tveganj, ga mora o tem takoj obvestiti.
(3) Če upravljalni organ borznoposredniške družbe v vodstveni
funkciji ne sprejme ustreznih ukrepov, da se odpravijo ugotovljene kršitve iz
prvega odstavka tega člena, ali če upravljalni organ borznoposredniške družbe
ne sprejme ustreznih ukrepov, da se odpravijo ugotovljene kršitve iz prejšnjega
odstavka, mora služba notranje revizije o tem takoj obvestiti agencijo.
44. člen
(služba skladnosti poslovanja)
(1) Borznoposredniška družba, ki ne izpolnjuje pogojev iz 12.
člena Uredbe 2019/2033/EU, organizira službo skladnosti poslovanja, ki je
neposredno podrejena upravljalnemu organu borznoposredniške družbe v vodstveni
funkciji ter funkcionalno in organizacijsko ločena od drugih funkcij
borznoposredniške družbe, pri katerih lahko nastaja nasprotje interesov s
funkcijo skladnosti poslovanja.
(2) Služba skladnosti poslovanja ugotavlja tveganje
skladnosti poslovanja borznoposredniške družbe, ki mu je borznoposredniška
družba izpostavljena ali bi mu lahko bila izpostavljena pri svojem poslovanju
in izhaja iz kršitev veljavnih predpisov ali zahtev nadzornih organov,
sklenjenih pogodb, predpisanih praks ali etičnih standardov in ki bi lahko
vplivale na dohodke, kapital ali ugled borznoposredniške družbe.
(3) Služba skladnosti poslovanja o svojih ugotovitvah poroča
upravljalnemu organu borznoposredniške družbe, ter kadar je ustrezno, funkciji
upravljanja tveganj ali odboru za tveganja, kadar je ta ustanovljen.
45. člen
(politika prejemkov)
(1) Borznoposredniška družba pri določitvi in izvajanju
politike prejemkov za kategorije zaposlenih, vključno z višjim vodstvom,
prevzemniki tveganja, zaposlenimi v nadzornih funkcijah in vsemi zaposlenimi,
katerih skupni prejemki so enaki vsaj najnižjim prejemkom višjega vodstva ali prevzemnikov
tveganja in katerih poklicne dejavnosti pomembno vplivajo na profil tveganosti
borznoposredniške družbe ali sredstva, ki jih ta upravlja, upoštevajo naslednja
načela:
1.     
politika prejemkov je jasno dokumentirana in sorazmerna glede na
velikost, notranjo organiziranost in naravo ter obseg in zapletenost dejavnosti
borznoposredniške družbe;
2.     
politika prejemkov je nevtralna glede na spol;
3.     
politika prejemkov je v skladu s preudarnim in učinkovitim upravljanjem
tveganj in takšno upravljanje spodbuja;
4.     
politika prejemkov je v skladu s poslovno strategijo in cilji
borznoposredniške družbe, v njej pa se upoštevajo tudi dolgoročni učinki
sprejetih investicijskih odločitev;
5.     
politika prejemkov vsebuje ukrepe za preprečevanje navzkrižij interesov
ter spodbuja odgovorno poslovno ravnanje, zavedanje o tveganjih in preudarno
prevzemanje tveganj;
6.     
upravljalni organ borznoposredniške družbe v nadzorni funkciji sprejme
in redno pregleduje politiko prejemkov in je na splošno odgovoren za nadzor
izvajanja te politike;
7.     
funkcije notranjih kontrol vsaj enkrat letno opravijo centralni in
neodvisen notranji pregled izvajanja politike prejemkov;
8.     
zaposleni, ki opravljajo funkcije notranjih kontrol, so neodvisni od
poslovnih enot, ki jih nadzorujejo, imajo ustrezno pristojnost in prejemajo
prejemke glede na doseganje ciljev, povezanih z njihovimi funkcijami, neodvisno
od uspešnosti poslovnih področij, ki jih nadzorujejo;
9.     
prejemke višjih uslužbencev v funkcijah upravljanja tveganj in
zagotavljanja skladnosti poslovanja neposredno nadzoruje komisija za prejemke
iz 48. člena tega zakona ali, če takšna komisija ni bila ustanovljena,
upravljalni organ v nadzorni funkciji;
10.  
politika prejemkov jasno razlikuje med merili za določanje:
- 
osnovnega fiksnega prejemka, ki zlasti odraža ustrezne poklicne izkušnje
in odgovornosti v borznoposredniški družbi, kot je določeno v opisu delovnih
nalog zaposlenega, ki so del pogojev zaposlitve, ter
- 
variabilnega prejemka, ki odraža vzdržno in tveganju prilagojeno
uspešnost zaposlenega ter uspešnost, ki presega pričakovanja iz opisa delovnih
nalog zaposlenega;
11.  
fiksna sestavina prejemka obsega dovolj velik delež celotnega prejemka,
da omogoča popolnoma prožno politiko glede variabilnih sestavin prejemka,
vključno z možnostjo, da se variabilna sestavina prejemka ne izplača.
(2) Za namene 11. točke prejšnjega odstavka mora
borznoposredniška družba v svoji politiki prejemkov določiti ustrezna razmerja
med variabilno in fiksno sestavino celotnega prejemka ob upoštevanju poslovnih
dejavnosti borznoposredniške družbe in z njimi povezanih tveganj ter učinka, ki
ga imajo različne kategorije zaposlenih iz prejšnjega odstavka na profil
tveganosti borznoposredniške družbe.
(3) Borznoposredniška družba mora določiti in uporabljati
načela iz prvega odstavka tega člena tako, da je to primerno glede na njeno
velikost in notranjo organizacijo ter naravo, obseg in zapletenost njene
dejavnosti.
(4) Za določitev meril za opredelitev kategorije zaposlenih,
katerih poklicne dejavnosti pomembno vplivajo na profil tveganosti
borznoposredniške družbe, se upoštevajo delegirane uredbe Komisije, sprejete na
podlagi četrtega odstavka 30. člena Direktive 2019/2034/EU.
46. člen
(borznoposredniške družbe, ki prejemajo izredno
javnofinančno pomoč)
Kadar borznoposredniška družba prejema izredno javnofinančno
pomoč, kakor je opredeljena v 24. točki 5. člena Zakona o reševanju in
prisilnem prenehanju bank (Uradni list RS, št. 92/21):
1.     
ta borznoposredniška družba ne izplačuje nikakršnih variabilnih
prejemkov članom upravljalnega organa in
2.     
kadar variabilni prejemki, izplačani zaposlenim, ki niso člani
upravljalnega organa, ne bi bili v skladu z ohranjanjem trdne kapitalske osnove
borznoposredniške družbe in pravočasnim prenehanjem prejemanja izredne
javnofinančne pomoči, se variabilni prejemki omejijo na delež neto prihodka.
47. člen
(variabilni prejemki)
(1) Kakršni koli variabilni prejemki, ki jih
borznoposredniška družba dodeli in izplača kategorijam zaposlenih iz prvega
odstavka 45. člena tega zakona, izpolnjujejo vse naslednje zahteve pod enakimi
pogoji, kot so tisti iz tretjega odstavka 45. člena tega zakona:
1.     
kadar so variabilni prejemki odvisni od uspešnosti, celoten znesek
variabilnega prejemka temelji na kombinaciji ocene uspešnosti posameznika,
poslovne enote in splošnih rezultatov borznoposredniške družbe;
2.     
pri oceni uspešnosti posameznika se upoštevajo tako finančna kot
nefinančna merila;
3.     
ocena uspešnosti iz 1. točke tega odstavka temelji na večletnem obdobju
z upoštevanjem poslovnega cikla in poslovnih tveganj borznoposredniške družbe;
4.     
variabilni prejemki ne vplivajo na sposobnost borznoposredniške družbe
zagotavljati trdno kapitalsko osnovo;
5.     
variabilni prejemki so zajamčeni le za nove zaposlene v prvem letu
njihove zaposlitve in samo kadar ima borznoposredniška družba močno kapitalsko
osnovo;
6.     
plačila, povezana s predčasno prekinitvijo pogodbe o zaposlitvi,
odražajo doseženo uspešnost posameznika v določenem obdobju in ne nagrajujejo
neuspešnosti ali kršitev;
7.     
paketi prejemkov, povezani z nadomestili ali odkupi iz pogodb iz
prejšnje zaposlitve, so v skladu z dolgoročnimi interesi borznoposredniške
družbe;
8.     
pri merjenju uspešnosti, na podlagi katere se izračunajo skupine
variabilnih prejemkov, se upoštevajo vse vrste trenutnih in prihodnjih tveganj
ter stroški kapitala in potrebna likvidnost v skladu z Uredbo 2019/2033/EU;
9.     
pri razporejanju variabilnih sestavin prejemkov v borznoposredniški
družbi se upoštevajo vse vrste trenutnih in prihodnjih tveganj;
10.  
najmanj 50 % variabilnega prejemka je sestavljenih iz katerega koli
izmed naslednjih instrumentov:
- 
delnic ali enakovrednih lastniških deležev, odvisno od pravne strukture
borznoposredniške družbe;
- 
z delnicami povezanih instrumentov ali enakovrednih nedenarnih
instrumentov, odvisno od pravne strukture borznoposredniške družbe;
- 
instrumentov dodatnega temeljnega kapitala, instrumentov dodatnega
kapitala ali drugih instrumentov, ki se lahko v celoti pretvorijo v instrumente
navadnega lastniškega temeljnega kapitala ali se odpišejo in ustrezno odražajo
kreditno kakovost borznoposredniške družbe kot delujočega podjetja;
- 
nedenarnih instrumentov, ki odražajo sestavo instrumentov upravljanih
portfeljev;
11.  
ne glede na 10. točko tega odstavka lahko agencija, kadar
borznoposredniška družba ne izda nobenega od instrumentov iz navedene točke,
odobri uporabo alternativne ureditve, ki izpolnjuje iste cilje;
12.  
vsaj 40 % variabilnega prejemka je odloženih za obdobje treh do petih
let, odvisno od poslovnega cikla borznoposredniške družbe, narave njenega
poslovanja, njenih tveganj in dejavnosti tega posameznika, razen v primeru
posebno visokega zneska variabilnega prejemka, pri katerem je delež odloženega
variabilnega prejemka vsaj 60 %;
13.  
če se finančna uspešnost borznoposredniške družbe poslabša ali je
negativna, se variabilni prejemki zmanjšajo za do 100 %, tudi z malusom ali
vračilom sredstev, ob upoštevanju meril, ki jih določi borznoposredniška družba
in zadevajo predvsem primere, ko:
- 
je ta posameznik sodeloval ali bil odgovoren za ravnanje, ki je
borznoposredniški družbi povzročilo znatne izgube;
- 
se šteje, da ta posameznik ni več sposoben in primeren;
14.  
so posebne pokojninske ugodnosti v skladu s poslovno strategijo, cilji,
vrednotami in dolgoročnimi interesi borznoposredniške družbe.
(2) Za namene prejšnjega odstavka se:
1.     
posamezniki iz prvega odstavka 45. člena tega zakona zavežejo, da ne
bodo uporabljali osebnih strategij varovanja pred tveganjem ali zavarovanj v
zvezi s prejemki in odgovornostjo z namenom poseganja v spodkopavanje učinkov
načel iz prvega odstavka tega člena;
2.     
variabilni prejemki ne izplačujejo prek družb, ki se ukvarjajo s
prenosom finančnih sredstev, ali z metodami, ki olajšujejo neskladnost s tem
zakonom ali Uredbo 2019/2033/EU.
(3) Za namene 10. točke prvega odstavka tega člena se za tam
navedene instrumente uporablja ustrezna politika zadržanja, namenjena usklajevanju
spodbud posameznika z dolgoročnejšimi interesi borznoposredniške družbe, njenih
upnikov in strank. Agencija lahko omeji vrste in oblike navedenih instrumentov
ali prepove uporabo nekaterih instrumentov za variabilno nagrajevanje.
(4) Za namene 12. točke prvega odstavka tega člena odloženi
variabilni prejemki ne dospejo prej kot na »pro rata« osnovi.
(5) Za namene 14. točke prvega odstavka tega člena
borznoposredniška družba pet let obdrži posebne pokojninske ugodnosti v obliki
instrumentov iz 10. točke prvega odstavka tega člena, kadar zaposleni zapusti
borznoposredniško družbo pred izpolnitvijo upokojitvenih pogojev. Kadar
zaposleni doseže upokojitvene pogoje in se upokoji, se mu posebne pokojninske
ugodnosti izplačajo v obliki instrumentov iz 10. točke prvega odstavka tega
člena, pri čemer zanje velja petletno obdobje zadržanja.
(6) 10. in 12. točka prvega odstavka tega člena in prejšnji
odstavek se ne uporabljajo za:
1.     
borznoposredniško družbo, kadar vrednost njenih bilančnih in
zunajbilančnih sredstev v štiriletnem obdobju tik pred danim poslovnim letom v
povprečju znaša 100 milijonov eurov ali manj;
2.     
posameznika, čigar letni variabilni prejemki ne presegajo 50.000 eurov
in ne obsegajo več kot četrtine skupnih letnih prejemkov tega posameznika.
(7) Ne glede na 1. točko prejšnjega odstavka lahko agencija
zniža prag iz navedene točke pod pogojem, da je to primerno ob upoštevanju
narave in obsega dejavnosti borznoposredniške družbe ter njene notranje
organizacije in, kadar je ustrezno, značilnosti skupine, ki ji pripada.
(8) Za določitev razredov instrumentov, ki izpolnjujejo
pogoje iz tretje alineje 10. točke prvega odstavka tega člena in določitev
morebitnih alternativnih ureditev iz 11. točke prvega odstavka tega člena, se
upoštevajo delegirane uredbe Komisije, sprejete na podlagi osmega odstavka 32.
člena Direktive 2019/2034/EU.
(9) Za poenostavitev in dosledno izvajanje šestega in sedmega
odstavka tega člena se glede na obseg spoštovanja teh smernic, ki ga določi
agencija, uporabljajo tudi smernice EBA, izdane po posvetovanju z ESMA in na
podlagi devetega odstavka 32. člena Direktive 2019/2034/EU.
48. člen
(komisija za prejemke)
(1) Borznoposredniška družba, ki ne izpolnjuje meril iz 1.
točke šestega odstavka 47. člena tega zakona, ustanovi komisijo za prejemke.
Komisija za prejemke mora biti uravnotežena glede na zastopanost spolov in mora
strokovno in neodvisno presojati politike in prakse prejemkov ter spodbude,
oblikovane za upravljanje tveganj, kapitala in likvidnosti. Komisija za
prejemke se lahko ustanovi na ravni skupine.
(2) Komisija za prejemke je odgovorna za pripravo odločitev v
zvezi s prejemki, vključno s tistimi, ki vplivajo na tveganje in upravljanje
tveganj borznoposredniške družbe in jih sprejme upravljalni organ. Predsednik
in člani komisije za prejemke so člani upravljalnega organa, ki v
borznoposredniški družbi ne opravljajo izvršilne funkcije. Član komisije za
prejemke je, kadar so izpolnjeni pogoji iz Zakona o sodelovanju delavcev pri
upravljanju (Uradni list RS, št. 42/07 – uradno prečiščeno besedilo in 45/08 –
ZArbit), tudi najmanj en predstavnik zaposlenih.
(3) Komisija za prejemke pri pripravi odločitev iz prejšnjega
odstavka upošteva javni interes in dolgoročne interese delničarjev oziroma
imetnikov deležev, investitorjev in drugih deležnikov v borznoposredniški
družbi.
49. člen
(nadzor nad politikami prejemkov)
(1) Agencija zbira informacije, razkrite v skladu s točkama c
in d prvega pododstavka 51. člena Uredbe 2019/2033/EU, in informacije, ki jih
borznoposredniške družbe zagotovijo o razlikah v plačah med spoloma, ter jih
uporabi za primerjavo gibanj in praks v zvezi s prejemki. Agencija te
informacije posreduje EBA.
(2) Za uporabo preudarnih politik prejemkov se glede na obseg
spoštovanja teh smernic, ki ga določi agencija, uporabljajo tudi smernice EBA,
izdane v posvetovanju z ESMA in na podlagi tretjega odstavka 34. člena
Direktive 2019/2034/EU.
(3) Borznoposredniška družba agenciji zagotovi informacije o
številu fizičnih oseb v borznoposredniški družbi, ki imajo 1 milijon eurov ali
več prejemkov v poslovnem letu, v plačnih razredih po 1 milijon eurov, vključno
z njihovimi delovnimi pristojnostmi, poslovnim področjem in glavnimi elementi
plače, bonusi, dolgoročnimi nagradami in pokojninskimi prispevki.
(4) Borznoposredniška družba agenciji na njeno zahtevo
predloži informacije o znesku skupnih prejemkov za vsakega člana upravljalnega
organa ali višjega vodstva.
(5) Agencija informacije iz tretjega in četrtega odstavka
tega člena posreduje EBA, ki jih združene po posamezni matični državi članici
objavi v enotni obliki poročanja. Za poenostavitev izvajanja tega odstavka in
zagotovitev usklajenosti zbranih informacij se glede na obseg spoštovanja teh
smernic, ki ga določi agencija, uporabljajo tudi smernice EBA, izdane v
posvetovanju z ESMA in na podlagi tretjega pododstavka četrtega odstavka 34.
člena Direktive 2019/2034/EU.
50. člen
(obravnava tveganj pri poslovanju z osebami v posebnem
razmerju z borznoposredniško družbo)
(1) Borznoposredniška družba mora vzpostaviti in izvajati politiko
in postopke za ugotovitev poslov z osebami v posebnem razmerju z
borznoposredniško družbo, določanje pogojev in omejitev za nastanek
izpostavljenosti do teh oseb, spremljanje izpostavljenosti in njihovo
upravljanje, vključno s pogoji za uporabo morebitnih izjem od sprejete politike
in postopkov.
(2) Oseba v posebnem razmerju z borznoposredniško družbo je:
1.     
član upravljalnega organa borznoposredniške družbe oziroma njegov ožji
družinski član;
2.     
prokurist borznoposredniške družbe oziroma njegov ožji družinski član;
3.     
član višjega vodstva borznoposredniške družbe;
4.     
pravna oseba, katere član upravljalnega organa oziroma prokurist je
hkrati član upravljalnega organa ali prokurist borznoposredniške družbe;
5.     
pravna oseba, v kateri ima član upravljalnega organa ali prokurist
borznoposredniške družbe oziroma ožji družinski član teh oseb kvalificirani
delež;
6.     
imetnik kvalificiranega deleža v borznoposredniški družbi;
7.     
pravna oseba, v kateri ima borznoposredniška družba kvalificirani delež;
8.     
član upravljalnega organa oziroma prokurist pravne osebe iz 6. in 7.
točke tega odstavka;
9.     
druga oseba, ki jo borznoposredniška družba opredeli kot osebo v
posebnem razmerju z borznoposredniško družbo zaradi narave razmerja te osebe z
borznoposredniško družbo oziroma osebami iz 1. do 8. točke tega odstavka, ker
lahko pri poslovanju borznoposredniške družbe s temi osebami nastaja nasprotje
interesov.
(3) Član upravljalnega organa in prokurist borznoposredniške
družbe morata borznoposredniški družbi ob nastopu funkcije sporočiti imena in
družbe oseb, ki se zaradi razmerja s tem članom na podlagi prejšnjega odstavka
štejejo kot osebe v posebnem razmerju z borznoposredniško družbo, ter
borznoposredniško družbo takoj obvestiti o spremembah, ki vplivajo na
opredelitev posamezne osebe kot osebe v posebnem razmerju z borznoposredniško
družbo.
(4) Borznoposredniška družba mora vzdrževati seznam oseb v
posebnem razmerju z borznoposredniško družbo ter zagotoviti ustrezno poročanje
o izpostavljenosti do teh oseb agenciji.
51. člen
(poslovanje borznoposredniške družbe z osebami v posebnem
razmerju z borznoposredniško družbo)
(1) Borznoposredniška družba sklepa pravne posle s posamezno
osebo, ki ima položaj osebe v posebnem razmerju z borznoposredniško družbo, po
pogojih, ki niso ugodnejši od tistih, ki jih borznoposredniška družba v istem
obdobju običajno sklepa z drugimi osebami.
(2) Ne glede na prejšnji odstavek lahko borznoposredniška
družba izjemoma sklene pravni posel z osebo v posebnem razmerju z
borznoposredniško družbo pod ugodnejšimi pogoji od običajnih, če so podani
objektivno utemeljeni razlogi za sklenitev posla pod ugodnejšimi pogoji, zlasti
pa v primeru prestrukturiranja dolžnika, ki je oseba v posebnem razmerju z
borznoposredniško družbo.
(3) Predhodno soglasje upravljalnega organa borznoposredniške
družbe v nadzorni funkciji je treba pridobiti za sklenitev pravnega posla z
osebo v posebnem razmerju z borznoposredniško družbo, če zaradi tega posla ali
skupne vrednosti vseh poslov celotna izpostavljenost borznoposredniške družbe
do posamezne osebe, vključno s posredno izpostavljenostjo doseže ali preseže
100.000 eurov, in za vsak nadaljnji posel, zaradi katerega se celotna
izpostavljenost borznoposredniške družbe do posamezne osebe iz vseh poslov
poveča za nadaljnjih 100.000 eurov, in drugo sklenitev pravnega posla v
primerih iz prejšnjega odstavka. Borznoposredniška družba lahko določi nižji
prag izpostavljenosti.
(4) Pri določanju izpostavljenosti iz prejšnjega odstavka
borznoposredniška družba upošteva vrednost, ki še ni zmanjšana za oslabitve in
rezervacije.
(5) O sklenitvi pravnega posla iz drugega odstavka tega člena
mora borznoposredniška družba obvestiti agencijo.
52. člen
(soglasje upravljalnega organa v nadzorni funkciji za
sklenitev posameznih poslov)
(1) Za sklenitev pravnega posla, na podlagi katerega bi ob
upoštevanju celotne izpostavljenosti borznoposredniške družbe, vključno s
posredno izpostavljenostjo nastala izpostavljenost borznoposredniške družbe do
posamezne stranke ali skupine povezanih strank, ki dosega ali presega deset odstotkov
kapitala borznoposredniške družbe iz točke a prvega odstavka 9. člena Uredbe
2019/2033/EU, je treba pridobiti predhodno soglasje upravljalnega organa
borznoposredniške družbe v nadzorni funkciji. Predhodno soglasje upravljalnega
organa borznoposredniške družbe v nadzorni funkciji je treba pridobiti tudi za
sklenitev pravnega posla, zaradi katerega se celotna izpostavljenost, vključno
s posredno izpostavljenostjo borznoposredniške družbe do posamezne stranke ali
skupine povezanih strank poveča za vsakih nadaljnjih pet odstotkov kapitala
borznoposredniške družbe.
(2) Pri ugotavljanju skupine povezanih strank za namen iz
prejšnjega odstavka borznoposredniška družba ne upošteva povezav s centralno
ravnjo države.
(3) Pri določanju izpostavljenosti iz prvega odstavka tega
člena borznoposredniška družba upošteva vrednost izpostavljenosti, ki še ni
zmanjšana za oslabitve in rezervacije.
53. člen
(poročilo EBA o okoljskih, socialnih in upravljavskih
tveganjih)
Za namene uvedbe meril v zvezi z okoljskimi, socialnimi in
upravljavskimi tveganji za proces nadzorniškega pregledovanja in ovrednotenja
se glede na obseg spoštovanja teh smernic, ki ga določi agencija, uporabljajo
tudi smernice EBA, izdane na podlagi četrtega pododstavka 35. člena Direktive
2019/2034/EU.
4.2.3. Proces nadzorniškega pregledovanja in ovrednotenja
54. člen
(nadzorniško pregledovanje in ovrednotenje)
(1) Agencija, če je to ustrezno in potrebno ter ob
upoštevanju velikosti, profila tveganja in poslovnega modela borznoposredniške
družbe, pregleda ureditve, strategije, procese in mehanizme, ki jih izvaja
borznoposredniška družba za zagotovitev skladnosti s tem zakonom in Uredbo
2019/2033/EU, ter za zagotovitev zanesljivega upravljanja in kritja tveganj
ovrednoti:
1.     
tveganja iz 35. člena tega zakona;
2.     
geografsko lokacijo izpostavljenosti borznoposredniške družbe;
3.     
poslovni model borznoposredniške družbe;
4.     
oceno sistemskega tveganja ob upoštevanju ugotavljanja in merjenja
sistemskega tveganja na podlagi 23. člena Uredbe 1093/2010/EU ali priporočil
ESRB;
5.     
tveganja za varnost omrežij in informacijskih sistemov borznoposredniške
družbe, da se zagotovijo zaupnost, celovitost in razpoložljivost njihovih
postopkov, podatkov in sredstev;
6.     
izpostavljenost borznoposredniške družbe tveganju spremembe obrestne
mere, ki je posledica dejavnosti iz netrgovalne knjige, in
7.     
ureditve upravljanja borznoposredniške družbe in usposobljenost članov
upravljalnega organa za opravljanje nalog.
(2) Agencija za namene prejšnjega odstavka upošteva, ali ima
borznoposredniška družba sklenjeno zavarovanje poklicne odgovornosti.
(3) Agencija določi pogostost in intenzivnost pregledovanja
in ovrednotenja iz prvega odstavka tega člena glede na velikost, naravo, obseg
in zapletenost dejavnosti borznoposredniških družb ter njihovega sistemskega pomena,
pri čemer upošteva načelo sorazmernosti.
(4) Agencija od primera do primera odloči, ali in v kakšnem
obsegu je treba opraviti pregledovanje in ovrednotenje za borznoposredniško
družbo, ki izpolnjuje pogoje za uvrstitev med mala in nepovezana investicijska
podjetja iz prvega odstavka 12. člena Uredbe 2019/2033/EU. Pregledovanje in
ovrednotenje iz prejšnjega stavka se opravita, kadar agencija presodi, da je to
potrebno zaradi velikosti, narave, obsega in zapletenosti dejavnosti te
borznoposredniške družbe.
(5) Za namene tretjega odstavka tega člena se uporabljajo
določbe ZTFI-1 ter na njegovi podlagi sprejeti podzakonski akti, ki urejajo
ločevanje denarnih sredstev strank od premoženja borznoposredniške družbe.
(6) Borznoposredniška družba mora agenciji v okviru
pregledovanja in ovrednotenja iz 7. točke prvega odstavka tega člena zagotoviti
dostop do dnevnih redov, zapisnikov in spremnih dokumentov za sestanke
upravljalnega organa in njegovih komisij ter rezultatov notranjega ali
zunanjega ovrednotenja uspešnosti upravljalnega organa.
(7) Z namenom, da ureditve, strategije, procesi in mehanizmi
investicijskih podjetij zagotovijo zanesljivo upravljanje in kritje tveganj, se
upoštevajo delegirani akti Komisije, sprejeti na podlagi četrtega odstavka 36.
člena Direktive 2019/2034/EU.
55. člen
(redno pregledovanje dovoljenja za uporabo notranjih
modelov)
(1) Agencija redno in vsaj vsaka tri leta pregleda skladnost
borznoposredniške družbe z zahtevami za dovoljenje za uporabo notranjih modelov
iz 22. člena Uredbe 2019/2033/EU. Agencija je pozorna zlasti na spremembe
poslovanja borznoposredniške družbe in uporabo notranjih modelov za nove
produkte ter pregleda in oceni, ali borznoposredniška družba pri teh notranjih
modelih uporablja dobro razvite in najnovejše tehnike in prakse. Agencija
zagotovi, da se odpravijo pomembne pomanjkljivosti, ugotovljene pri kritju
tveganj z notranjimi modeli borznoposredniške družbe, ali sprejmejo ukrepi za
blažitev njihovih posledic, vključno z uvedbo kapitalskih pribitkov ali višjih
multiplikatorjev.
(2) Kadar veliko število preseganj iz 366. člena Uredbe
575/2013/EU za notranje modele za tržna tveganja kaže, da notranji modeli niso
ali niso več natančni, agencija prekliče dovoljenje za uporabo notranjih
modelov ali naloži ustrezne ukrepe, s katerimi zagotovi hitro izboljšanje
notranjih modelov v roku, ki ga določi agencija.
(3) Kadar borznoposredniška družba, ki je pridobila
dovoljenje za uporabo notranjih modelov, ne izpolnjuje več zahtev za uporabo
teh notranjih modelov, agencija zahteva, da borznoposredniška družba dokaže, da
je učinek neizpolnjevanja zahtev nepomemben, ali da predloži načrt in rok za
uskladitev s temi zahtevami. Kadar ni verjetno, da se bo s predloženim načrtom
zagotovila popolna skladnost, ali kadar rok za uskladitev ni ustrezen, agencija
zahteva izboljšanje načrta.
(4) Kadar ni verjetno, da bo borznoposredniška družba
zagotovila skladnost do določenega roka, ali ni zadovoljivo dokazala, da so
učinki neizpolnjevanja zahtev nepomembni, agencija prekliče dovoljenje za
uporabo notranjih modelov ali pa ga omeji na tista področja, na katerih je
zagotovljena skladnost ali na katerih je mogoče skladnost doseči v določenem
roku.
(5) Za spodbujanje doslednih, smotrnih in učinkovitih
nadzorniških praks se glede na obseg spoštovanja teh smernic, ki ga določi
agencija, uporabljajo tudi smernice EBA o uporabi notranjih modelov
investicijskih podjetij, izdane na podlagi drugega pododstavka četrtega
odstavka 37. člena Direktive 2019/2034/EU.
(6) Agencija pri pregledu skladnosti borznoposredniške družbe
z zahtevami za dovoljenje za uporabo notranjih modelov upošteva tudi analize
EBA, pripravljene na podlagi prvega pododstavka četrtega odstavka 37. člena,
ter smernice iz drugega pododstavka četrtega odstavka 37. člena Direktive 2019/2034/EU.
4.2.4. Nadzorniški ukrepi
56. člen
(nadzorniški ukrepi)
Borznoposredniška družba mora že v zgodnji fazi sprejeti
ukrepe, potrebne za obravnavanje naslednjih težav:
1.     
borznoposredniška družba ne izpolnjuje zahtev iz tega zakona ali Uredbe
2019/2033/EU;
2.     
ima agencija dokaze, da bo borznoposredniška družba v prihodnjih 12
mesecih verjetno kršila določbe tega zakona ali določbe Uredbe 2019/2033/EU.
57. člen
(dodatna kapitalska zahteva)
(1) Agencija odredi dodatno kapitalsko zahtevo iz
1. točke četrtega odstavka 19. člena tega zakona le, kadar na podlagi
pregledov, opravljenih v skladu s 54. in 55. členom tega zakona, ugotovi, da je
borznoposredniška družba v katerem koli od naslednjih položajev:
1.     
borznoposredniška družba je izpostavljena tveganjem ali elementom
tveganja oziroma pomeni tveganja za druge, ki so pomembni in niso kriti ali
niso v zadostni meri kriti s kapitalsko zahtevo in zlasti zahtevami za faktor K
iz 3. ali 4. dela Uredbe 2019/2033/EU;
2.     
borznoposredniška družba ne izpolnjuje zahtev iz 26. ali 28. člena tega
zakona, drugi nadzorniški ukrepi pa verjetno ne bi zadovoljivo izboljšali
ureditev, procesov, mehanizmov in strategij v ustreznem časovnem okviru;
3.     
prilagoditve v zvezi s preudarnim vrednotenjem trgovalne knjige so
nezadostne, da bi borznoposredniška družba v kratkem obdobju prodala ali
zavarovala svoje pozicije, ne da bi pri tem v običajnih tržnih razmerah utrpela
večje izgube;
4.     
pri pregledovanju, izvedenem v skladu s 55. členom tega zakona, se
pokaže, da bo neizpolnjevanje zahtev glede uporabe dovoljenih notranjih modelov
verjetno privedlo do neustrezne ravni kapitala;
5.     
borznoposredniški družbi večkrat ne uspe vzpostaviti ali vzdrževati
ustrezne ravni dodatnega kapitala, kot je določeno v 58. členu tega zakona.
(2) Za namene 1. točke prejšnjega odstavka se tveganja ali
elementi tveganj obravnavajo kot nepokriti ali nezadostno pokriti s
kapitalskimi zahtevami iz 3. in 4. dela Uredbe 2019/2033/EU le, kadar so
zneski, vrste in porazdelitev kapitala, ki jih agencija po nadzorniškem
pregledu ocene, ki jo je izvedla borznoposredniška družba v skladu s prvim
odstavkom 26. člena tega zakona, šteje za ustrezne, višji od kapitalske zahteve
borznoposredniške družbe, določene v 3. ali 4. delu Uredbe 2019/2033/EU.
(3) Za namene prejšnjega odstavka lahko kapital, ki se šteje
za ustreznega, vključuje tveganja ali elemente tveganj, ki so izrecno
izključeni iz kapitalske zahteve iz 3. ali 4. dela Uredbe 2019/2033/EU.
(4) Agencija določi raven dodatnega kapitala, ki se zahteva v
skladu s 1. točko četrtega odstavka 19. člena tega zakona, kot razliko med
kapitalom, ki se šteje za ustreznega v skladu z drugim odstavkom tega člena, in
kapitalsko zahtevo iz 3. ali 4. dela Uredbe 2019/2033/EU.
(5) Borznoposredniška družba izpolni dodatno kapitalsko
zahtevo iz 1. točke četrtega odstavka 19. člena tega zakona s kapitalom ob
upoštevanju naslednjih pogojev:
1.     
najmanj tri četrtine dodatne kapitalske zahteve se krijejo s temeljnim
kapitalom;
2.     
najmanj tri četrtine temeljnega kapitala sestavlja navadni lastniški
temeljni kapital;
3.     
ta kapital se ne uporablja za izpolnjevanje kapitalskih zahtev iz točk
a, b in c prvega odstavka 11. člena Uredbe 2019/2033/EU.
(6) Agencija pisno utemelji svojo odločitev o naložitvi
dodatne kapitalske zahteve iz 1. točke četrtega odstavka 19. člena tega zakona
z jasno obrazložitvijo celovite ocene elementov iz prvega do petega odstavka
tega člena. To v primeru iz 4. točke prvega odstavka tega člena vključuje
posebno izjavo o razlogih, zaradi katerih se šteje, da raven kapitala, določena
v skladu s prvim odstavkom 58. člena tega zakona, ne zadostuje več.
(7) Za namene določitve, kako je treba meriti tveganja in
elemente tveganj iz drugega odstavka tega člena, vključno s tveganji ali
elementi tveganj, ki so izrecno izključeni iz kapitalske zahteve iz 3. ali 4.
dela Uredbe 2019/2033/EU, se upoštevajo delegirane uredbe Komisije, sprejete na
podlagi šestega odstavka 40. člena Direktive 2019/2034/EU.
(8) Agencija lahko borznoposredniški družbi, ki izpolnjuje
pogoje za uvrstitev med mala in nepovezana investicijska podjetja iz prvega
odstavka 12. člena Uredbe 2019/2033/EU, na podlagi ocene posameznega primera in
kadar Agencija meni, da je to upravičeno, naloži dodatno kapitalsko zahtevo v
skladu s prvim do sedmim odstavkom tega člena.
58. člen
(smernice glede dodatnega kapitala)
(1) Agencija lahko ob upoštevanju načela sorazmernosti ter v
skladu z velikostjo, sistemskim pomenom, vrsto, obsegom in zapletenostjo
dejavnosti borznoposredniških družb, ki ne izpolnjujejo pogojev za uvrstitev
med mala in nepovezana investicijska podjetja iz prvega odstavka 12. člena
Uredbe 2019/2033/EU, od takih borznoposredniških družb zahteva, da imajo raven
kapitala, ki na podlagi 26. člena tega zakona v zadostni meri presega zahteve
iz 3. dela Uredbe 2019/2033/EU in tega zakona, vključno z dodatnimi
kapitalskimi zahtevami iz 1. točke četrtega odstavka 19. člena tega zakona, da
se zagotovi, da ciklična gospodarska nihanja ne vodijo do kršitev navedenih
zahtev ali ogrozijo možnosti, da se borznoposredniška družba likvidira in
preneha poslovati v skladu s predpisi.
(2) Agencija po potrebi pregleda raven kapitala, ki so jo v
skladu s prejšnjim odstavkom določile posamezne borznoposredniške družbe, ki ne
izpolnjujejo pogojev za uvrstitev med mala in nepovezana investicijska podjetja
iz prvega odstavka 12. člena Uredbe 2019/2033/EU, in kadar je primerno,
borznoposredniški družbi sporoči ugotovitve navedenega pregleda, vključno z
morebitnimi pričakovanji glede prilagoditev ravni kapitala, določene v skladu s
prvim odstavkom tega člena. Tako sporočilo vključuje dan, do katerega je treba
v skladu z zahtevo agencije dokončati prilagoditev.
59. člen
(posebne likvidnostne zahteve)
(1) Agencija odredi posebne likvidnostne zahteve iz
11. točke četrtega odstavka 19. člena tega zakona le, kadar na podlagi pregledov,
opravljenih v skladu s 54. in 55. členom tega zakona, ugotovi, da je
borznoposredniška družba, ki ne izpolnjuje pogojev za uvrstitev med mala in
nepovezana investicijska podjetja iz prvega odstavka 12. člena Uredbe
2019/2033/EU ali ki sicer izpolnjuje pogoje iz prvega odstavka 12. člena Uredbe
2019/2033/EU, vendar ni bila izvzeta iz likvidnostne zahteve v skladu s prvim
odstavkom 43. člena Uredbe 2019/2033/EU, v enem od naslednjih primerov:
1.     
borznoposredniška družba je izpostavljena likvidnostnemu tveganju ali
elementom likvidnostnega tveganja, ki so pomembni in niso pokriti ali niso
zadostno pokriti z likvidnostno zahtevo iz 5. dela Uredbe 2019/2033/EU;
2.     
borznoposredniška družba ne izpolnjuje zahtev iz 26. ali 28. člena tega
zakona, drugi upravni ukrepi pa verjetno ne bi zadovoljivo izboljšali ureditev,
procesov, mehanizmov in strategij v ustreznem časovnem okviru.
(2) Za namene 1. točke prejšnjega odstavka se likvidnostna
tveganja ali elementi likvidnostnega tveganja obravnavajo kot nepokriti ali nezadostno
pokriti z likvidnostno zahtevo iz 5. dela Uredbe 2019/2033/EU le, kadar so
zneski in vrste likvidnosti, ki jih agencija po nadzorniškem pregledu ocene, ki
jo je izvedla borznoposredniška družba v skladu s prvim odstavkom 26. člena
tega zakona, šteje za ustrezne, višji od likvidnostne zahteve borznoposredniške
družbe, določene v 5. delu Uredbe 2019/2033/EU.
(3) Agencija določi raven posebne likvidnostne zahteve, ki se
zahteva v skladu z 11. točko četrtega odstavka 19. člena tega zakona, kot
razliko med likvidnostjo, ki se šteje kot ustrezna v skladu z drugim odstavkom
tega člena, in likvidnostno zahtevo, določeno v 5. delu Uredbe 2019/2033/EU.
(4) Borznoposredniška družba mora izpolnjevati posebne
likvidnostne zahteve iz 11. točke četrtega odstavka 19. člena tega zakona
z likvidnimi sredstvi, kakor je določeno v 43. členu Uredbe 2019/2033/EU.
(5) Agencija pisno utemelji odločitev o naložitvi posebne
likvidnostne zahteve iz 11. točke četrtega odstavka 19. člena tega zakona z
jasno obrazložitvijo celovite ocene elementov iz prvega do tretjega odstavka
tega člena.
(6) Borznoposredniška družba mora najmanj enkrat na leto z
uporabo različnih scenarijev upravljanja likvidnosti, vključno z uporabo
zmanjševanja likvidnostnega tveganja, preveriti pravilnost in ustreznost
predpostavk, ki so bile uporabljene pri določitvi politike upravljanja
likvidnosti, ter preverjati ustreznost postopkov in orodij za zmanjševanje
likvidnostnega tveganja, vključno z uporabo različnih scenarijev za upravljanje
likvidnostnega tveganja. Na podlagi ugotovitev preverjanja mora
borznoposredniška družba sprejeti ustrezne ukrepe za izboljšanje politike,
postopkov in orodij upravljanja likvidnostnega tveganja.
(7) Za določitev načina merjenja likvidnostnega tveganja in
elementov likvidnostnega tveganja iz drugega odstavka tega člena se upoštevajo
delegirane uredbe Komisije, sprejete na podlagi šestega odstavka 42. člena
Direktive 2019/2034/EU.
60. člen
(zahteve glede objave)
Agencija lahko:
1.     
od borznoposredniške družbe, ki ne izpolnjuje pogojev za uvrstitev med
mala in nepovezana investicijska podjetja iz prvega odstavka 12. člena Uredbe
2019/2033/EU, ter borznoposredniške družbe iz drugega odstavka 46. člena Uredbe
2019/2033/EU zahteva, da več kot enkrat na leto objavita informacije iz 46.
člena te uredbe, in določi roke za to objavo;
2.     
od borznoposredniške družbe, ki ne izpolnjuje pogojev za uvrstitev med
mala in nepovezana investicijska podjetja iz prvega odstavka 12. člena Uredbe
2019/2033/EU, ter borznoposredniške družbe iz drugega odstavka 46. člena Uredbe
2019/2033/EU zahteva, da za objave, ki niso računovodski izkazi, uporabita
posebne medije in lokacije, zlasti spletno mesto borznoposredniške družbe;
3.     
od obvladujočega podjetja zahteva, da vsako leto v celoti ali s sklici
na enakovredne informacije objavi opis svoje pravne strukture ter strukture
upravljanja in organizacijske strukture skupine investicijskih podjetij v
skladu s prvim odstavkom 28. člena tega zakona in 182. členom ZTFI-1.
61. člen
(obveznost obveščanja EBA)
(1) Agencija obvesti EBA o:
1.     
svojem procesu pregledovanja in ovrednotenja iz 54. člena tega
zakona;
2.     
metodologiji, uporabljeni za odločitve iz 19., 57. in 58. člena
tega zakona;
3.     
nadzornih in drugih ukrepih iz 19. člena tega zakona in višini sankcij
za prekrške iz 74. do 77. člena tega zakona.
(2) Za ustrezno določanje postopkov in metodologij za procese
nadzorniškega pregledovanja in ovrednotenja iz prejšnjega odstavka in za oceno
obravnavanja tveganj iz 35. člena tega zakona se glede na obseg
spoštovanja teh smernic, ki ga določi agencija, uporabljajo tudi smernice EBA
in ESMA, izdane na podlagi četrtega pododstavka drugega odstavka 45. člena
Direktive 2019/2034/EU.
4.3. Nadzor skupin investicijskih podjetij
4.3.1. Nadzor skupin investicijskih podjetij na konsolidirani
podlagi in nadzor nad izpolnjevanjem zahtev preskusa kapitala skupine
62. člen
(določitev nadzornika skupine)
(1) V primerih, ko skupino investicijskih podjetij vodi
obvladujoče investicijsko podjetje Unije, ki je borznoposredniška družba,
nadzor na konsolidirani podlagi ali nadzor nad izpolnjevanjem zahtev preskusa
kapitala skupine izvaja agencija.
(2) V primerih, ko je obvladujoče podjetje borznoposredniške
družbe obvladujoči investicijski holding Unije ali obvladujoči mešani finančni
holding Unije, nadzor na konsolidirani podlagi ali nadzor nad izpolnjevanjem
zahtev preskusa kapitala skupine izvaja agencija.
(3) V primerih, kadar imata dve ali več investicijskih
podjetij, od katerih je vsaj eno investicijsko podjetje borznoposredniška
družba in ki imajo dovoljenje v dveh ali več državah članicah, isti obvladujoči
investicijski holding Unije ali isti obvladujoči mešani finančni holding Unije,
nadzor na konsolidirani podlagi ali nadzor nad izpolnjevanjem zahtev preskusa
kapitala skupine izvaja agencija v primeru, ko je investicijski holding ali
mešani finančni holding ustanovljen na ozemlju Republike Slovenije.
(4) V primerih, ko obvladujoča podjetja dveh ali več
investicijskih podjetij, ki imajo dovoljenje v dveh ali več državah članicah in
od katerih je vsaj eno investicijsko podjetje borznoposredniška družba,
obsegajo več kot en investicijski holding ali mešani finančni holding z
glavnimi sedeži v različnih državah članicah in je v vsaki od teh držav članic
investicijsko podjetje, agencija izvaja nadzor na konsolidirani podlagi ali
nadzor nad izpolnjevanjem zahtev preskusa kapitala skupine v primeru, ko ima
izmed vseh investicijskih podjetij v skupini borznoposredniška družba največjo
bilančno vsoto.
(5) V primerih, ko je obvladujoče podjetje dveh ali več
investicijskih podjetij z dovoljenjem v Uniji, od katerih je vsaj eno
investicijsko podjetje borznoposredniška družba, isti investicijski holding
Unije ali mešani finančni holding Unije in nobeno od teh investicijskih
podjetij nima dovoljenja v državi članici, v kateri je bil ustanovljen
investicijski holding ali mešani finančni holding, agencija izvaja nadzor na
konsolidirani podlagi ali nadzor nad izpolnjevanjem zahtev preskusa kapitala
skupine v primeru, ko ima izmed vseh investicijskih podjetij v skupini borznoposredniška
družba največjo bilančno vsoto.
(6) Agencija lahko opusti merila iz tretjega, četrtega in
petega odstavka tega člena, kadar njihova uporaba ne bi bila primerna za
učinkovit nadzor na konsolidirani podlagi ali nadzor izpolnjevanja zahtev preskusa
kapitala skupine, pri čemer se upoštevajo ta investicijska podjetja in pomen
njihovih dejavnosti za zadevne države članice, in določi drug pristojni organ
za izvajanje nadzora na konsolidirani podlagi ali nadzora izpolnjevanja zahtev
preskusa kapitala skupine skupaj z drugimi pristojnimi organi. Agencija o vsaki
taki odločitvi uradno obvesti Komisijo in EBA.
63. člen
(zahteve glede obveščanja v izrednih razmerah)
V primeru izrednih okoliščin, vključno z razmerami iz
18. člena Uredbe 1093/2010/EU ali ob neugodnem razvoju dogodkov na trgih,
ki bi lahko ogrozil likvidnost trga in stabilnost finančnega sistema v kateri
koli državi članici, v kateri so subjekti skupine investicijskih podjetij
pridobili dovoljenje, agencija, kadar je nadzornica skupine, na podlagi 62.
člena tega zakona ob upoštevanju pododdelka 4.1.2. tega zakona čim prej obvesti
EBA, ESRB in druge pristojne organe ter sporoči vse informacije, pomembne za
opravljanje njihovih nalog.
64. člen
(kolegiji nadzornikov)
(1) Kadar je agencija na podlagi 62. člena tega zakona
imenovana kot nadzornica skupine, lahko ustanovi kolegije nadzornikov, da se
olajša izvajanje nalog iz tega člena ter zagotovita usklajevanje in sodelovanje
z ustreznimi nadzornimi organi iz tretjih držav, zlasti kadar je to potrebno za
uporabo točke c prvega pododstavka prvega odstavka in drugega odstavka 23.
člena Uredbe 2019/2033/EU za izmenjavo in posodobitev ustreznih informacij o
modelu kritja z nadzornimi organi kvalificiranih centralnih nasprotnih strank.
(2) Kolegiji nadzornikov zagotovijo okvir, v katerem agencija
kot nadzornica skupine, EBA in drugi pristojni organi izvajajo naslednje
naloge:
1.     
naloge iz 63. člena tega zakona;
2.     
usklajevanje zahtev po informacijah, kadar je to potrebno za lažji
nadzor na konsolidirani podlagi v skladu s 7. členom Uredbe 2019/2033/EU;
3.     
usklajevanje zahtev po informacijah v primerih, ko mora več pristojnih
organov investicijskih podjetij, ki so del iste skupine, bodisi od pristojnega
organa matične države članice klirinškega člana bodisi od pristojnega organa
kvalificirane centralne nasprotne stranke zahtevati informacije v zvezi z
modelom kritja in merili, uporabljenimi za izračun zahteve po kritju za
ustrezno investicijsko podjetje;
4.     
izmenjavo informacij med vsemi pristojnimi organi in EBA v skladu z 21.
členom Uredbe 1093/2010/EU in z ESMA v skladu z 21. členom Uredbe 1095/2010/EU;
5.     
sklenitev dogovora o prostovoljnem prenosu nalog in odgovornosti med
pristojnimi organi, kadar je ustrezno;
6.     
povečanje učinkovitosti nadzora s prizadevanjem za odpravo nepotrebnega
podvajanja nadzorniških zahtev.
(3) Agencija lahko ustanovi kolegije nadzornikov tudi, kadar
so v tretji državi odvisna podjetja skupine investicijskih podjetij, ki
vključuje vsaj eno borznoposredniško družbo, in skupino investicijskih podjetij
vodi borznoposredniška družba, obvladujoči investicijski holding Unije,
ustanovljen na ozemlju Republike Slovenije, ali obvladujoči mešani finančni
holding Unije, ustanovljen na ozemlju Republike Slovenije.
(4) Člani kolegija nadzornikov so naslednji organi:
1.     
pristojni organi, odgovorni za nadzor odvisnih podjetij skupine
investicijskih podjetij, ki jo vodi investicijsko podjetje Unije, obvladujoči
investicijski holding Unije ali obvladujoči mešani finančni holding Unije;
2.     
kadar je ustrezno, nadzorni organi tretjih držav ob upoštevanju zahtev
glede zaupnosti, ki so po mnenju vseh pristojnih organov enakovredne zahtevam
iz pododdelka 4.1.2. tega zakona.
(5) Agencija kot nadzornica skupine, določena v skladu z 62.
členom tega zakona, predseduje sejam kolegija nadzornikov in sprejema
odločitve. Agencija kot nadzornica skupine vse člane kolegija nadzornikov
vnaprej v celoti obvešča o organizaciji teh sej ter o glavnih vprašanjih in
dejavnostih, ki bodo obravnavane. Agencija kot nadzornica skupine tudi
pravočasno v celoti obvesti vse člane kolegija nadzornikov o odločitvah,
sprejetih na teh sejah, ali izvedenih ukrepih.
(6) Agencija kot nadzornica skupine upošteva, da je pomembno,
da nadzorniško dejavnost pri sprejemanju odločitev načrtujejo ali usklajujejo
organi iz četrtega odstavka tega člena. Ustanovitev in delovanje kolegijev
nadzornikov temeljita na pisnih dogovorih.
(7) Kadar je v skladu s četrtim odstavkom tega člena agencija
član kolegija, lahko v primeru nestrinjanja z odločitvijo o delovanju kolegija
nadzornikov, ki jo zadeva in ki jo je sprejel nadzornik skupine, zadevo preda
EBA in zahteva pomoč EBA v skladu z 19. členom Uredbe 1093/2010/EU.
(8) Za podrobnejšo opredelitev pogojev, pod katerimi kolegij
nadzornikov izvaja svoje naloge iz prvega odstavka tega člena, se upoštevajo
delegirane uredbe Komisije, sprejete na podlagi osmega odstavka 48. člena
Direktive 2019/2034/EU.
65. člen
(zahteve glede sodelovanja)
(1) Agencija si kot nadzornica skupine z drugimi pristojnimi
organi iz četrtega odstavka 64. člena tega zakona ali kot članica kolegija iz
četrtega odstavka 64. člena tega zakona z nadzornikom skupine medsebojno
zagotovi vse potrebne informacije, med drugim o:
1.     
pravni strukturi in strukturi upravljanja skupine investicijskih
podjetij, vključno z njeno organizacijsko strukturo, ki zajema vse nadzorovane
in nenadzorovane subjekte, nenadzorovana odvisna podjetja in obvladujoča
podjetja, ter o opredelitvi pristojnih organov nadzorovanih subjektov v skupini
investicijskih podjetij;
2.     
postopkih za zbiranje informacij od investicijskih podjetij v skupini
investicijskih podjetij in postopkih za preverjanje teh informacij;
3.     
neugodnem razvoju dogodkov v investicijskih podjetjih ali drugih
subjektih v skupini investicijskih podjetij, ki bi lahko resno škodovali tem
investicijskim podjetjem;
4.     
vseh pomembnih sankcijah in izrednih ukrepih, ki jih sprejme agencija v
skladu s tem zakonom oziroma jih sprejmejo drugi pristojni organi v skladu z
njihovimi nacionalnimi določbami za prenos Direktive 2019/2034/EU;
5.     
uvedbi posebne kapitalske zahteve v skladu z 19. členom tega
zakona.
(2) V primeru, da ustrezne informacije iz prejšnjega odstavka
niso bile takoj sporočene ali je bila zahteva glede sodelovanja, zlasti za
izmenjavo teh informacij, zavrnjena ali ni bila obravnavana v razumnem roku,
lahko agencija v vlogi članice kolegija ali kot nadzornica skupine v skladu s
prvim odstavkom 19. člena Uredbe 1093/2010/EU zadevo predloži EBA.
(3) Agencija se pred sprejetjem odločitve, ki bi bila lahko
pomembna za nadzorniške naloge drugih pristojnih organov, s temi organi
posvetuje o:
1.     
spremembah delničarske, organizacijske ali upravljavske strukture
investicijskih podjetij v skupini investicijskih podjetij, ki zahtevajo
odobritev ali dovoljenje pristojnih organov;
2.     
pomembnih sankcijah, ki jih investicijskim podjetjem naložijo pristojni
organi, ali katerih koli drugih izrednih ukrepih, ki jih sprejmejo ti organi,
in
3.     
posebnih kapitalskih zahtevah, določenih v skladu z 19. členom tega
zakona.
(4) Kadar namerava agencija naložiti znatne sankcije ali
sprejeti druge izredne ukrepe, kot je navedeno v 2. točki tretjega odstavka
tega člena, se prej posvetuje z nadzornikom skupine.
(5) Ne glede na tretji odstavek tega člena se agenciji ni
treba posvetovati z drugimi pristojnimi organi v nujnih primerih ali primerih,
ko bi tako posvetovanje lahko ogrozilo učinkovitost njene odločitve. V takšnih
primerih agencija o tem, da se ne bo posvetovala z njimi, takoj ko je to
mogoče, obvesti druge pristojne organe.
66. člen
(preverjanje informacij o subjektih v drugih državah
članicah)
(1) V primeru, ko mora agencija preveriti informacije o
investicijskih podjetjih, investicijskih holdingih, mešanih finančnih
holdingih, finančnih institucijah, podjetjih za pomožne storitve, mešanih
holdingih ali odvisnih podjetjih s sedežem v drugi državi članici, vključno z
odvisnimi podjetji, ki so zavarovalnice, s tem v zvezi pri pristojnem organu
države članice vloži zahtevo za preverjanje teh informacij. Preverjanje
informacij se izvede na enega izmed načinov iz tretjega odstavka tega člena.
(2) V primeru, ko mora pristojni organ države članice
preveriti informacije o borznoposredniških družbah, investicijskih holdingih,
mešanih finančnih holdingih, finančnih institucijah, podjetjih za pomožne
storitve, mešanih holdingih ali odvisnih podjetjih s sedežem v Republiki
Sloveniji, vključno z odvisnimi podjetji, ki so zavarovalnice, in ko v zvezi s
tem vloži zahtevo, agencija izvede preverjanje na enega izmed načinov iz
tretjega odstavka tega člena.
(3) Preverjanje informacij se izvede tako, da pristojni
organ, ki prejme zahtevo:
1.     
sam izvede preverjanje v okviru svojih pristojnosti;
2.     
omogoči pristojnim organom, ki so dali zahtevek, da sami izvedejo
preverjanje;
3.     
zaprosi revizorja ali drugega strokovnjaka, da opravi neodvisno
preverjanje in takoj poroča o rezultatih.
(4) Za namene 1. in 3. točke prejšnjega odstavka lahko pri
preverjanju sodelujejo pristojni organi, ki so dali zahtevek.
4.3.2. Investicijski holdingi, mešani finančni holdingi in
mešani poslovni holdingi
67. člen
(vključitev holdingov v nadzor nad izpolnjevanjem zahtev
preskusa kapitala skupine)
Investicijski holdingi in mešani finančni holdingi so
vključeni v nadzor nad izpolnjevanjem zahtev preskusa kapitala skupine.
68. člen
(usposobljenost poslovodnih oseb)
Člani upravljalnega organa investicijskega holdinga ali
mešanega finančnega holdinga imajo zadosten ugled in ustrezno znanje,
spretnosti in izkušnje za učinkovito opravljanje svojih nalog, pri čemer se
upošteva posebna vloga investicijskih holdingov ali mešanih finančnih holdingov.
69. člen
(mešani poslovni holdingi)
(1) V primerih, ko je obvladujoče podjetje borznoposredniške
družbe mešani poslovni holding, agencija:
1.     
zahteva, da ji mešani poslovni holding predloži vse informacije, ki bi
lahko bile pomembne za nadzor te borznoposredniške družbe;
2.     
nadzoruje posle med borznoposredniško družbo ter mešanim poslovnim
holdingom in njegovimi odvisnimi podjetji ter zahteva, da ima borznoposredniška
družba vzpostavljene ustrezne postopke za obvladovanje tveganj in mehanizme
notranjih kontrol, vključno z zanesljivimi postopki poročanja in računovodskimi
postopki za ugotavljanje, merjenje, spremljanje in nadzor teh poslov.
(2) Agencija sama ali s pomočjo zunanjih izvajalcev nadzora
izvaja preglede poslovanja, s katerimi preveri informacije, ki jih je dobila od
mešanih poslovnih holdingov in njihovih odvisnih podjetij.
70. člen
(sankcije)
V skladu s pododdelkom 4.1.3. tega zakona se nadzorni ukrepi
ali prekrški, ki so namenjeni prenehanju ali zmanjšanju kršitev po tem zakonu
ali obravnavanju vzrokov za take kršitve, lahko izrečejo investicijskim
holdingom, mešanim finančnim holdingom in mešanim poslovnim holdingom ali
njihovim upravljalnim organom.
71. člen
(ocena nadzora in drugih nadzorniških tehnik tretjih držav)
(1) V primeru, kadar se za dve ali več borznoposredniških
družb, ki so odvisna podjetja istega obvladujočega podjetja, katerega glavni
sedež je v tretji državi, ne izvaja učinkovit nadzor na ravni skupine, agencija
oceni, ali nadzorni organ tretje države nad borznoposredniškimi družbami izvaja
nadzor, ki je enakovreden nadzoru, določenemu v tem zakonu in I. delu Uredbe
2019/2033/EU.
(2) Kadar se z oceno iz prejšnjega odstavka ugotovi, da se
tak enakovredni nadzor ne izvaja, lahko agencija uporabi ustrezne nadzorniške
tehnike, s katerimi se dosežejo cilji nadzora v skladu s 7. ali 8. členom
Uredbe 2019/2033/EU. O teh nadzorniških tehnikah po posvetovanju z drugimi
sodelujočimi pristojnimi organi odloči agencija, ki bi bila nadzornica skupine,
če bi imelo obvladujoče podjetje sedež v Uniji. O ukrepih, sprejetih na podlagi
tega odstavka, agencija, če je sama nadzornica skupine, uradno obvesti druge
sodelujoče pristojne organe, EBA in Komisijo.
(3) Agencija, če je sama nadzornica skupine in če bi imelo
obvladujoče podjetje sedež v Uniji, lahko zlasti zahteva, da investicijski
holding ali mešani finančni holding ustanovi sedež v Uniji in da se zanju
uporablja 7. ali 8. člen Uredbe 2019/2033/EU.
72. člen
(sodelovanje z nadzornimi organi tretjih držav)
V zvezi z izvajanjem nadzora nad izpolnjevanjem zahtev
preskusa kapitala skupine s strani investicijskih podjetij, od katerih je vsaj
eno borznoposredniška družba in katerih obvladujoče podjetje ima glavni sedež v
tretji državi, oziroma s strani investicijskih podjetij, od katerih je vsaj eno
borznoposredniška družba, ki so locirane v tretjih državah, in katerih
obvladujoče podjetje ima glavni sedež v Uniji, se uporabljajo priporočila
Komisije za pogajanja o sporazumih z eno ali več tretjimi državami,
pripravljena na podlagi 56. člena Direktive 2019/2034/EU.
5. poglavje 
RAZKRITJA V ZVEZI Z NADZOROM
73. člen
(razkritje splošnih informacij o nadzoru)
(1) Agencija javno objavi naslednje informacije:
1.     
besedila zakonov in drugih predpisov ter splošnih smernic, sprejetih v
Republiki Sloveniji v zvezi z bonitetnim nadzorom investicijskih podjetij;
2.     
način izvajanja opcij in diskrecijskih pravic iz Direktive 2019/2034/EU
in Uredbe 2019/2033/EU;
3.     
splošna merila in metodologije, ki jih agencija uporablja pri
nadzorniškem pregledovanju in ovrednotenju iz 54. člena tega zakona;
4.     
zbirne statistične podatke o ključnih vidikih izvajanja tega zakona in
Uredbe 2019/2033/EU v Republiki Sloveniji, vključno s številom in naravo
nadzorniških ukrepov, sprejetih v skladu s 1. točko četrtega odstavka 19. člena
tega zakona, ter prekrških, izrečenih v skladu s 74. do 77. členom tega zakona.
(2) Informacije, objavljene v skladu s prejšnjim odstavkom,
morajo biti dovolj izčrpne in natančne, da omogočijo smiselno primerjavo
uporabe 2., 3. in 4. točke prejšnjega odstavka s podatki pristojnih organov
različnih držav članic.
(3) Agencija informacije objavi v enotni obliki in jih redno
posodablja. Dostopne so na spletnih straneh agencije.
(4) Za določitev oblike, strukture, seznamov vsebine in
datuma letne objave informacij iz prvega odstavka tega člena se upoštevajo
izvedbene uredbe Komisije, sprejete na podlagi četrtega odstavka 57. člena
Direktive 2019/2034/EU.
6. poglavje 
KAZENSKE DOLOČBE
74. člen
(globa za kršitev borznoposredniške družbe)
(1) Z globo od 12.500 do 250.000 eurov se za prekršek kaznuje
borznoposredniška družba, ki:
1.     
agenciji ne predloži dokumentacije, zahtevane na podlagi 1. točke
drugega odstavka 20. člena tega zakona;
2.     
pooblaščeni osebi agencije ne omogoči pregleda ali ovira izvajanje
njegovih nalog in pooblastil, kakor je določeno v 20. členu tega zakona;
3.     
nima vzpostavljenih ureditev notranjega upravljanja, kot je določeno v
28. členu tega zakona;
4.     
agenciji ne sporoča informacij glede skladnosti z obveznostjo
izpolnjevanja kapitalskih zahtev iz 11. člena Uredbe 2019/2033/EU ali
zagotavlja nepopolne ali nepravilne informacije, kar pomeni kršitev točke b
prvega odstavka 54. člena Uredbe 2019/2033/EU;
5.     
agenciji ne sporoča informacij o tveganju koncentracije ali zagotavlja
nepopolne ali nepravilne informacije, kar pomeni kršitev točke e prvega
odstavka 54. člena Uredbe 2019/2033/EU;
6.     
se ne glede na določbe 38. in 39. člena Uredbe 2019/2033/EU izpostavi
tveganju koncentracije, ki presega omejitve iz 37. člena Uredbe 2019/2033/EU;
7.     
ne glede na določbo 44. člena Uredbe 2019/2033/EU večkrat ali nenehno ne
razpolaga z likvidnimi sredstvi, kar pomeni kršitev 43. člena Uredbe
2019/2033/EU;
8.     
ne razkrije informacij ali zagotavlja nepopolne ali nepravilne
informacije, kar pomeni kršitev določb 6. dela Uredbe 2019/2033/EU;
9.     
izvede plačila imetnikom instrumentov, vključenih v kapital
borznoposredniške družbe, kadar so taka plačila imetnikom instrumentov,
vključenih v kapital, prepovedana na podlagi 28., 52. ali 63. člena Uredbe
575/2013/EU.
(2) Borznoposredniška družba, ki se po ZGD-1 šteje za srednjo
ali veliko gospodarsko družbo, se za prekršek iz prejšnjega odstavka kaznuje z
globo od 25.000 do 500.000 eurov.
(3) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se borznoposredniška družba kaznuje z globo
v višini do:
1.     
10 % skupnega letnega prometa, vključno z bruto dohodkom
borznoposredniške družbe v predhodnem poslovnem letu v obliki prihodkov iz
obresti in podobnih prihodkov, prihodkov iz delnic in drugih vrednostnih
papirjev s spremenljivim ali stalnim donosom ter prejetih provizij ali opravnin
glede na zadnje razpoložljive letne računovodske izkaze, ki jih je odobril
pristojni organ borznoposredniške družbe, oziroma skupnega letnega prometa ali
ustrezne vrste prihodka, ki izhaja iz zadnje razpoložljive konsolidirane
bilance, ki jo je odobril pristojni organ matične družbe, če borznoposredniška
družba pripravi konsolidirane računovodske izkaze na podlagi ZGD-1; ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(4) Kadar je borznoposredniška družba iz 1. točke prejšnjega
odstavka odvisno podjetje, je ta bruto dohodek, določen na podlagi
konsolidiranih računovodskih izkazov končnega obvladujočega podjetja v
predhodnem poslovnem letu.
(5) Član upravljalnega organa borznoposredniške družbe se za
prekršek iz prvega odstavka tega člena kaznuje z globo od 2.500 do 10.000
eurov.
(6) Če je narava storjenega prekrška iz prejšnjega odstavka
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se član upravljalnega organa kaznuje z globo
do 5.000.000 eurov.
(7) Odgovorna oseba borznoposredniške družbe, ki ni član
upravljalnega organa, se za prekršek iz prvega odstavka tega člena kaznuje z
globo od 800 do 10.000 eurov. Če je narava storjenega prekrška iz prejšnjega
stavka posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se odgovorna oseba borznoposredniške družbe
kaznuje z globo od 2.500 do 30.000 eurov.
75. člen
(globa za kršitev investicijskega holdinga, mešanega
finančnega holdinga ali mešanega poslovnega holdinga)
(1) Z globo od 12.500 do 250.000 eurov se za prekršek kaznuje
investicijski holding, mešani finančni holding ali mešani poslovni holding, ki:
1.     
agenciji ne predloži zahtevane dokumentacije, zahtevane na podlagi 1.
točke drugega odstavka 20. člena tega zakona;
2.     
pooblaščeni osebi agencije ne omogoči pregleda ali ovira izvajanje
njegovih nalog in pooblastil tako, kot je določeno v 20. členu tega zakona;
3.     
nima vzpostavljenih ureditev notranjega upravljanja, kot je določeno v
28. členu tega zakona;
4.     
omogoči eni ali več osebam, ki ne izpolnjujejo zahtev iz 40. člena
ZBan-3, da postanejo ali ostanejo člani upravljalnega organa.
(2) Investicijski holding, mešani finančni holding ali mešani
poslovni holding, ki se po ZGD-1 šteje za srednjo ali veliko gospodarsko
družbo, se za prekršek iz prejšnjega odstavka kaznuje z globo od 25.000 do
500.000 eurov.
(3) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se investicijski holding, mešani finančni
holding ali mešani poslovni holding kaznuje z globo v višini do:
1.     
10 % skupnega letnega prometa, vključno z bruto dohodkom investicijskega
holdinga, mešanega finančnega holdinga ali mešanega poslovnega holdinga v
predhodnem poslovnem letu v obliki prihodkov iz obresti in podobnih prihodkov,
prihodkov iz delnic in drugih vrednostnih papirjev s spremenljivim ali stalnim
donosom ter prejetih provizij ali opravnin glede na zadnje razpoložljive letne
računovodske izkaze, ki jih je odobril pristojni organ investicijskega
holdinga, mešanega finančnega holdinga ali mešanega poslovnega holdinga,
oziroma skupnega letnega prometa ali ustrezne vrste prihodka, ki izhaja iz
zadnje razpoložljive konsolidirane bilance, ki jo je odobril pristojni organ
matične družbe, če investicijski holding, mešani finančni holding ali mešani
poslovni holding pripravi konsolidirane računovodske izkaze na podlagi ZGD-1;
ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(4) Kadar je investicijski holding, mešani finančni holding
ali mešani poslovni holding iz 1. točke prejšnjega odstavka odvisno podjetje,
je ta bruto dohodek bruto dohodek, določen na podlagi konsolidiranih
računovodskih izkazov končnega obvladujočega podjetja v predhodnem poslovnem
letu.
(5) Član upravljalnega organa investicijskega holdinga,
mešanega finančnega holdinga ali mešanega poslovnega holdinga se za prekršek iz
prvega odstavka tega člena kaznuje z globo od 2.500 do 10.000 eurov.
(6) Če je narava storjenega prekrška iz prejšnjega odstavka
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se član upravljalnega organa kaznuje z globo
do 5.000.000 eurov.
(7) Odgovorna oseba investicijskega holdinga, mešanega
finančnega holdinga ali mešanega poslovnega holdinga, ki ni član upravljalnega
organa, se za prekršek iz prvega odstavka tega člena kaznuje z globo od 800 do
10.000 eurov. Če je narava storjenega prekrška iz prejšnjega stavka posebno
huda zaradi višine povzročene škode oziroma višine pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se odgovorna oseba investicijskega holdinga, mešanega
finančnega holdinga ali mešanega poslovnega holdinga kaznuje z globo od 2.500
do 30.000 eurov.
76. člen
(globa za kršitev revizijske družbe in pooblaščenega
revizorja)
(1) Z globo od 2.500 do 10.000 eurov se za prekršek kaznuje
revizijska družba, če agenciji ne poroča o dejstvih ali odločitvah iz 18. člena
tega zakona.
(2) Pooblaščeni revizor se za prekršek iz prejšnjega odstavka
kaznuje z globo od 200 do 5.000 eurov.
77. člen
(kršitve drugih oseb)
(1) Z globo od 5.000 do 25.000 eurov se za prekršek kaznuje
pravna oseba iz četrte alineje 1. točke prvega odstavka 20. člena tega zakona
in pravna oseba iz pete alineje 1. točke prvega odstavka 20. člena tega
zakona glede prevzetih funkcij ali dejavnosti, če:
1.     
agenciji ne predloži dokumentacije, zahtevane na podlagi 1. točke
drugega odstavka 20. člena tega zakona;
2.     
pooblaščeni osebi agencije ne omogoči pregleda ali ovira izvajanje
njegovih nalog in pooblastil, kot določa 20. člen tega zakona.
(2) Pravna oseba, ki stori prekršek iz prejšnjega odstavka,
in ki se po ZGD-1 šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 10.000 do 250.000 eurov.
(3) Če je narava storjenega prekrška iz prvega odstavka tega
člena posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se oseba kaznuje z globo v višini do:
1.     
10 % skupnega letnega prometa, vključno z bruto dohodkom te osebe v
predhodnem poslovnem letu v obliki prihodkov iz obresti in podobnih prihodkov,
prihodkov iz delnic in drugih vrednostnih papirjev s spremenljivim ali stalnim
donosom ter prejetih provizij ali opravnin glede na zadnje razpoložljive letne
računovodske izkaze, ki jih je odobril pristojni organ te osebe, oziroma
skupnega letnega prometa ali ustrezne vrste prihodka, ki izhaja iz zadnje
razpoložljive konsolidirane bilance, ki jo je odobril pristojni organ matične
družbe, če ta oseba pripravi konsolidirane računovodske izkaze na podlagi
ZGD-1, ali
2.     
dvakratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
znesek iz prejšnje točke.
(4) Član upravljalnega organa osebe, ki ni oseba iz 74. do
76. člena tega zakona, se za prekršek iz prvega odstavka tega člena kaznuje z
globo od 500 do 5.000 eurov.
(5) Če je narava storjenega prekrška iz prejšnjega odstavka
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se član upravljalnega organa kaznuje z globo
do 1.000.000 eurov.
(6) Odgovorna oseba kršitelja iz prvega odstavka tega člena,
ki ni član upravljalnega organa, se za prekršek iz prvega odstavka tega člena
kaznuje z globo od 500 do 5.000 eurov. Če je narava storjenega prekrška iz
prejšnjega stavka posebno huda zaradi višine povzročene škode oziroma višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se odgovorna oseba kršitelja iz
prvega odstavka tega člena kaznuje z globo od 2.500 do 30.000 eurov.
78. člen
(prekrškovni organ)
Prekrškovni organ, ki vodi postopke in odloča o prekrških iz
tega zakona, je agencija.
79. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
7. poglavje 
PREHODNE IN KONČNE DOLOČBE
80. člen
(sprememba Zakona o bančništvu)
V Zakonu o bančništvu (Uradni list RS, št. 92/21; v
nadaljnjem besedilu: ZBan-3) se v 14. členu v petem odstavku za besedilom »v
skladu z Uredbo 575/2013/EU« doda besedilo »in Uredbo (EU) 2019/2033 Evropskega
parlamenta in Sveta z dne 27. novembra 2019 o bonitetnih zahtevah za
investicijska podjetja ter o spremembi uredb (EU) št. 1093/2010, (EU) št.
575/2013, (EU) št. 600/2014 in (EU) št. 806/2014 (UL L št. 314 z dne
5. 12. 2019, str. 1; v nadaljnjem besedilu: Uredba 2019/2033/EU)«.
81. člen
(dopolnitev Zakona o bančništvu)
Za 121. členom ZBan-3 se doda novi 121.a člen, ki se glasi:
»113.a člen
(posebne zahteve za izdajo
dovoljenja kreditnim institucijam iz točke 1.b člena 4(1) Uredbe 575/2013/EU)
(1) Družbe iz točke 1.b člena 4(1) Uredbe 575/2013/EU, ki so
že pridobile dovoljenje za opravljanje investicijskih storitev in poslov na
podlagi zakona, ki ureja trg finančnih instrumentov, vložijo vlogo za izdajo
dovoljenja v skladu s 113. členom tega zakona najpozneje na dan, ko se
zgodi kaj od naslednjega:
a)    
povprečna mesečna bilančna vsota, izračunana v obdobju 12 zaporednih
mesecev, je enaka ali preseže 30 milijard eurov ali
b)    
povprečna mesečna bilančna vsota, izračunana v obdobju 12 zaporednih
mesecev, je nižja od 30 milijard eurov, družba pa je del skupine, v kateri je
skupna vrednost konsolidiranih sredstev vseh družb v skupini, ki imajo
posamezno bilančno vsoto nižjo od 30 milijard eurov in opravljajo katero koli
dejavnost iz 3. in 6. točke prvega odstavka 11. člena zakona, ki ureja trg
finančnih instrumentov, enaka ali presega 30 milijard eurov, oboje izračunano
kot povprečje v obdobju 12 zaporednih mesecev.
(2) Družbe iz prejšnjega odstavka lahko še naprej opravljajo
dejavnosti iz točke 1.b člena 4(1) Uredbe 575/2013/EU, dokler ne pridobijo
dovoljenja iz prejšnjega odstavka.
(3) Kadar Banka Slovenije po prejemu informacij ugotovi, da se
družbi izda dovoljenje kot kreditna institucija v skladu s 97. členom tega
zakona, uradno obvesti družbo in agencijo ter od dneva tega uradnega obvestila
prevzame postopek izdaje dovoljenja.
(4) Banka Slovenije v primeru ponovne izdaje dovoljenja
zagotovi, da je postopek čim bolj racionaliziran in da se upoštevajo
informacije iz veljavnih dovoljenj.«.
82. člen
(dopolnitev Zakona o bančništvu)
V 293. členu ZBan-3 se v drugem odstavku na koncu
7. točke pika nadomesti s podpičjem ter doda nova 8. točka, ki se glasi:
»8. Kreditna institucija uporablja dovoljenje izključno
za opravljanje dejavnosti iz točke 1.b člena 4(1) Uredbe 575/2013/EU, njena
povprečna bilančna vsota pa je pet zaporednih let manjša od pragov iz
navedenega člena.«.
83. člen
(dopolnitev Zakona o bančništvu)
V 339. členu ZBan-3 se doda nov četrti odstavek, ki se glasi:
»(4) Za informacije, pridobljene v okviru nadzora na
konsolidirani podlagi, zlasti za vsako izmenjavo informacij med pristojnimi
organi, veljajo zahteve glede varovanja poklicne skrivnosti, ki so vsaj
enakovredne tistim iz 14. člena tega zakona, in v skladu s predpisi, ki urejajo
bonitetni nadzor investicijskih podjetij.«.
84. člen
(dopolnitev Zakona o bančništvu)
V 345. členu ZBan-3 se v četrtem odstavku za besedilom
»predstavlja kot banka« doda besedilo »ali opravlja eno od dejavnosti iz točke
1.b člena 4(1) Uredbe 575/2013/EU in dosega prag iz navedenega člena«.
85. člen
(uskladitev subjektov)
(1) Subjekti, ki so ob uveljavitvi tega zakona v skladu z
ZTFI-1 upravičeni opravljati investicijske storitve in posle, uskladijo svoje
poslovanje z določbami tega zakona v treh mesecih od njegove uveljavitve.
(2) Ne glede na prvi odstavek 121.a člena ZBan-3, družbe iz
točke 1.b člena 4(1) Uredbe 575/2013/EU, ki so 24. decembra 2019 opravljale
dejavnosti kot investicijska podjetja z dovoljenjem na podlagi ZTFI-1, vložijo
vlogo za dovoljenje v skladu s 113. členom ZBan-3 v roku enega meseca po
uveljavitvi tega zakona.
86. člen
(izdaja predpisov)
Agencija predpise, potrebne za izvajanje tega zakona in
Uredbe 2019/2033/EU, izda v šestih mesecih od uveljavitve tega zakona. Predpisi
agencije iz 88. člena tega zakona se uporabljajo do uveljavitve novih
predpisov, izdanih na podlagi tega zakona.
87. člen
(vzpostavitev sistema spremljanja prijav o kršitvah določb
tega zakona ali Uredbe 2019/2033/EU)
(1) Agencija vzpostavi sistem spremljanja prijav iz
23. člena tega zakona v treh mesecih od uveljavitve tega zakona.
(2) Borznoposredniška družba vzpostavi sistem internega
obveščanja iz 24. člena tega zakona v treh mesecih od uveljavitve tega zakona,
če takega sistema nima že vzpostavljenega v okviru neodvisnega organiziranega
delovanja zaposlenih v skladu z drugim odstavkom 24. člena tega zakona.
88. člen
(prenehanje veljavnosti predpisov)
Z uveljavitvijo tega zakona prenehajo veljati:
1.     
Sklep o pogojih za opravljanje investicijskih in drugih storitev za
borznoposredniške družbe (Uradni list RS, št. 42/19),
2.     
Sklep o imetnikih kvalificiranih deležev borznoposredniške družbe
(Uradni list RS, št. 42/19),
3.     
Sklep o dokumentaciji za dokazovanje izpolnjevanja pogojev za imenovanje
člana upravljalnega organa borznoposredniške družbe, likvidacijskega
upravitelja borznoposredniške družbe oziroma poslovodjo podružnice
investicijskega podjetja tretje države (Uradni list RS, št. 42/19),
4.     
Sklep o dokumentaciji za izdajo dovoljenja za ustanovitev podružnice
investicijskega podjetja tretje države (Uradni list RS, št. 85/16),
5.     
Sklep o zajamčenih terjatvah vlagateljev (Uradni list RS, št. 42/19),
6.     
Sklep o poročanju borznoposredniških družb v zvezi s skupino (Uradni
list RS, št. 42/19),
7.     
Sklep o poročanju posameznih dejstev in okoliščin borznoposredniških
družb (Uradni list RS, št. 42/19),
8.     
Sklep o minimalnih zahtevah za zagotavljanje ustrezne likvidnostne
pozicije borznoposredniških družb (Uradni list RS, št. 42/19),
9.     
Sklep o ureditvi notranjega upravljanja, upravljalnem organu in procesu
ocenjevanja ustreznega notranjega kapitala za borznoposredniške družbe (Uradni
list RS, št. 42/19),
10.  
Sklep o poslovnih knjigah, letnih in polletnih poročilih
borznoposredniških družb (Uradni list RS, št. 42/19),
11.  
Sklep o najmanjšem obsegu in vsebini dodatnega revizijskega pregleda in
dodatnega revizorjevega poročila o izpolnjevanju pravil o upravljanju tveganj v
borznoposredniških družbah (Uradni list RS, št. 42/19),
12.  
Sklep o izvajanju opcij in diskrecijskih pravic iz Uredbe 575/2013/EU
(Uradni list RS, št. 42/19),
13.  
Sklep o merilih za določitev pomembne borznoposredniške družbe (Uradni
list RS, št. 42/19) in
14.  
Sklep o dokumentaciji za izdajo dovoljenja za vključitev kapitalskega
instrumenta v izračun kapitala borznoposredniških družb (Uradni list RS, št.
42/19).
89. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 450-02/21-21/11
Ljubljana, dne 13. julija 2021
EPA 2014-VIII
Državni zbor
Republike Slovenije
Tina Heferle
podpredsednica