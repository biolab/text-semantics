I. SPLOŠNE DOLOČBE
1. člen
(predmet zakona)
Ta zakon ureja nematerializirane vrednostne
papirje, bremena na njih, njihov prenos, izpolnitev obveznosti, ki je v njih
vsebovana, centralni register in dostop do podatkov, ki se vodijo v centralnem
registru.
2. člen
(prenos direktiv)
S tem zakonom se v pravni red Republike
Slovenije prenašata:
-       
Direktiva 98/26/ES Evropskega parlamenta in Sveta z dne 19. maja
1998 o dokončnosti poravnave pri plačilih in sistemih poravnave vrednostnih
papirjev (UL L št. 166 z dne 11. 6. 1998, str. 45), zadnjič
spremenjena z Uredbo (EU) št. 909/2014 Evropskega parlamenta in Sveta z
dne 23. julija 2014 o izboljšanju ureditve poravnav vrednostnih papirjev v
Evropski uniji in o centralnih depotnih družbah ter o spremembi direktiv
98/26/ES in 2014/65/EU ter Uredbe (EU) št. 236/2012 (UL L št. 257 z
dne 28. 8. 2014, str. 1) in
-       
Direktiva 2009/44/ES Evropskega parlamenta in Sveta z dne 6. maja
2009 o spremembi Direktive 98/26/ES o dokončnosti poravnave pri plačilih in
sistemih poravnave vrednostnih papirjev in Direktive 2002/47/ES o dogovorih o
finančnem zavarovanju glede povezanih sistemov in bančnih posojil (UL L št. 146
z dne 10. 6. 2009, str. 37).
3. člen
(agencija, država članica, organiziran
trg, poravnalni sistem)
(1) Agencija je Agencija za trg vrednostnih
papirjev.
(2) Država članica je država članica
Evropske unije ali država podpisnica Sporazuma o ustanovitvi Evropskega
gospodarskega prostora (UL L št. 1 z dne 3. januarja 1994, str. 3).
(3) Organiziran trg je organiziran trg, kot
ga opredeljuje zakon, ki ureja trg finančnih instrumentov.
(4) Poravnalni sistem je poravnalni sistem,
kot ga opredeljuje zakon, ki ureja trg finančnih instrumentov.
4. člen
(nematerializirani vrednostni papir)
(1) Nematerializirani vrednostni papir je
izjava izdajatelja, vpisana v centralni register nematerializiranih vrednostnih
papirjev (v nadaljnjem besedilu: centralni register), s katero se izdajatelj zavezuje,
da bo izpolnil obveznost iz nematerializiranega vrednostnega papirja.
(2) Nematerializirani vrednostni papir
nastane, ko se v centralnem registru prvič vpiše na račun imetnice ali imetnika
(v nadaljnjem besedilu: imetnik), in obstaja, dokler se iz centralnega registra
ne izbriše.
5. člen
(imetnik)
Za imetnika nematerializiranega
vrednostnega papirja se šteje oseba, v dobro računa katere je nematerializirani
vrednostni papir vpisan v centralnem registru.
6. člen
(na koga se lahko glasi nematerializirani
vrednostni papir)
Nematerializirani vrednostni papir se lahko
glasi na ime ali na prinosnika.
7. člen
(bistvene sestavine nematerializiranega
vrednostnega papirja)
(1) Nematerializirani vrednostni papir ima
naslednje bistvene sestavine, vpisane v centralni register:
-       
enolično identifikacijsko oznako,
-       
oznako vrste vrednostnega papirja,
-       
firmo in sedež oziroma osebno ime in prebivališče izdajatelja ter
njegovo enolično identifikacijo,
-       
podatek, ali se vrednostni papir glasi na ime ali na prinosnika,
-       
podatek, ali je vrednostni papir prosto ali omejeno prenosljiv, in pri
omejeni prenosljivosti tudi vsebino omejitve ter
-       
natančno označeno obveznost izdajatelja.
(2) V centralnem registru se v zvezi s
posameznim nematerializiranim vrednostnim papirjem vodi tudi datum njegovega
vpisa v centralni register in skupno število izdanih nematerializiranih vrednostnih
papirjev.
(3) Obveznost iz nematerializirane delnice
je natančno označena, če so navedena vsa dejstva, ki vplivajo na vsebino v
delnici zajetih pravic. Vsa dejstva so navedena, če nematerializirana delnica
vsebuje podatek o razredu delnice, podatek o nominalnem znesku ali oznako, da
je delnica kosovna, podatek o glasovalni pravici, podatek o delni vplačanosti,
če delnica ni v celoti vplačana, in vsebino prednosti, če je delnica
prednostna.
(4) Obveznost iz nematerializiranega
dolžniškega vrednostnega papirja je natančno označena, če vsebuje vsaj podatek
o višini glavnice, zapadlosti obveznosti, obrestni meri, načinu izračuna
obresti ter dneh, pomembnih za izplačilo glavnice in obresti, če se glavnica
obrestuje, tako da je mogoče za vsak dan izračunati natečene obresti, podatek o
morebitni zavarovanosti izpolnitve obveznosti in o načinu uresničitve pravice
do predčasnega odpoklica.
(5) Obveznost zamenjati nematerializirani
vrednosti papir je natančno označena, če vsebuje navedbo bistvenih sestavin
vrednostnega papirja, ki ga mora izdajatelj izročiti namesto zamenjanega, ter
pogoje in način izvedbe zamenjave.
(6) Če je ob izdaji nematerializiranega
vrednostnega papirja za obveznost izdajatelja dano poroštvo, je obveznost iz
nematerializiranega vrednostnega papirja natančno označena, če vsebuje navedbo
firme in sedeža ali osebnega imena in prebivališča poroka ter opis porokove
zaveze.
(7) Če nematerializirani vrednostni papir
vsebuje poleg ali namesto obveznosti iz tretjega do petega odstavka tega člena
druge obveznosti izdajatelja, je obveznost iz nematerializiranega vrednostnega
papirja natančno označena, če vsebuje natančen opis teh obveznosti.
(8) Enolično identifikacijsko oznako
nematerializiranega vrednostnega papirja določi centralna depotna družba.
Oznaka se določi v skladu z ustreznim mednarodnim standardom.
8. člen
(pridobitev in prenos nematerializiranega vrednostnega
papirja)
(1) Imetnik pridobi nematerializirani
vrednostni papir, ko se ta vpiše na njegov račun v centralnem registru.
(2) Imetnik izrazi voljo za razpolaganje z
nematerializiranim vrednostnim papirjem tako, da članu centralno depotne
družbe, ki vodi njegov račun nematerializiranih vrednostnih papirjev, izda
ustrezno naročilo za prenos ali obremenitev nematerializiranih vrednostnih
papirjev.
(3) Nematerializirani vrednostni papir se
prenese z vpisom v breme izročiteljevega in v korist prejemnikovega računa v
centralnem registru.
(4) Izdajatelj lahko omeji prenosljivost
nematerializiranega vrednostnega papirja, ki se glasi na ime, če to ni v
nasprotju z zakonom, drugim aktom ali pogoji izdaje. Ne glede na prejšnji
stavek lahko izdajatelj prosto prenosljivo delnico zamenja za omejeno
prenosljivo samo s soglasjem imetnika, razen če je imetniku v skladu z
določbami zakona, ki ureja gospodarske družbe, ki urejajo statusna
preoblikovanja, zagotovljeno ustrezno nadomestilo.
(5) Če je za pridobitev pravic iz omejeno
prenosljivega nematerializiranega vrednostnega papirja potrebno soglasje
izdajatelja, prenos takega nematerializiranega vrednostnega papirja nima vpliva
na obstoj ali pridobitev soglasja in ne pomeni odločitve o obstoju ali
pridobitvi takšnega soglasja.
9. člen
(centralni register, centralna depotna
družba, član centralne depotne družbe)
(1) Centralni register je informatizirana
evidenca nematerializiranih vrednostnih papirjev, pravic in obveznosti iz njih,
njihovih vsakokratnih imetnikov in bremen na njih, in jo vodi centralna depotna
družba.
(2) Centralna depotna družba je oseba, ki
lahko v skladu z Uredbo (EU) št. 909/2014 Evropskega parlamenta in Sveta z
dne 23. julija 2014 o izboljšanju ureditve poravnav vrednostnih papirjev v
Evropski uniji in o centralnih depotnih družbah ter o spremembi direktiv
98/26/ES in 2014/65/EU ter Uredbe (EU) št. 236/2012 (UL L št. 257 z
dne 28. 8. 2014, str. 1) opravlja dejavnost centralne depotne družbe.
(3) Član centralne
depotne družbe je oseba, ki je v skladu s pravili centralno depotne družbe pridobila
položaj člana centralne depotne družbe.
(4) Določbe tega zakona se uporabljajo za
centralni register, ki ga vodi centralna depotna družba s sedežem v Republiki
Sloveniji ali podružnica centralne depotne družbe države članice, ki je vpisana
v Poslovni register Slovenije (v nadaljnjem besedilu: poslovni register).
10. člen
(nematerializirani vrednostni papir z
obveznostjo izdajatelja, za katero se uporablja tuje pravo)
V centralni register se lahko vpiše
nematerializirani vrednostni papir, ki vsebuje obveznost izdajatelja, za katero
se uporabi tuje pravo.
11. člen
(breme)
Breme je pravno dejstvo, ki se vpiše v
centralni register in ki pove, da je in kako je omejena imetnikova pravica iz
nematerializiranega vrednostnega papirja.
12. člen
(uporaba drugih zakonov in aktov)
(1) Za nematerializirane vrednostne
papirje, za pravice imetnikov iz njih in bremena na njih se uporabljajo pravila
zakona, ki ureja obligacijska razmerja, zakona, ki ureja stvarno pravna razmerja,
in drugih zakonov ter aktov, ki veljajo v Republiki Sloveniji, če ta zakon ne
določa drugače.
(2) Ne glede na prejšnji odstavek se za
obveznost, ki jo vsebuje nematerializiran vrednostni papir iz 10. člena
tega zakona, uporabi pravo, ki ga določi izdajatelj.
II. SESTAVA CENTRALNEGA REGISTRA
13. člen
(računi nematerializiranih vrednostnih
papirjev)
(1) Centralni register sestavljajo računi
nematerializiranih vrednostnih papirjev (v nadaljnjem besedilu: računi).
(2) Pri vsakem računu se vodijo podatki o
imetniku računa, o vrsti računa, o članu oziroma članih centralne depotne
družbe, ki smejo vnašati naloge za vpis glede tega računa, in o vrsti vpisov,
za katere smejo ti člani vnašati naloge.
(3) Na računih se vzdržujejo stanja
nematerializiranih vrednostnih papirjev. Vzdrževanje stanj nematerializiranih
vrednostnih papirjev na računu je tekoče vzdrževanje podatkov o vrsti in
količini nematerializiranih vrednostnih papirjev na računu ter o bremenih na
teh vrednostnih papirjih.
14. člen
(podatki o imetnikih računov in članih
centralne depotne družbe)
(1) Za označitev imetnika računa oziroma
člana centralne depotne družbe se uporablja enolična identifikacija. Kot
enolična identifikacija osebe, ki je vpisana v centralni register prebivalstva,
se uporabi enotna matična številka občana, kot enolična identifikacija osebe,
ki je vpisana v poslovni register, pa matična številka.
(2) Centralna depotna družba v pravilih
določi način enolične identifikacije oseb, ki niso vpisane v centralni register
prebivalstva ali poslovni register, in način enolične identifikacije tistih oblik
združevanja, ki nimajo pravne osebnosti, če lahko te oblike združevanja v
skladu z veljavno zakonodajo izdajo nematerializirane vrednostne papirje ali so
njihovi imetniki.
(3) Poleg enolične identifikacije imetnika
računa se v centralni register vpišejo tudi osebno ime, firma ali naziv
imetnika računa, njegov naslov ali sedež in davčna številka, kot jo opredeljuje
zakon, ki ureja davčni postopek, če je bila imetniku dodeljena.
(4) Organi, ki vodijo poslovni register,
centralni register prebivalstva ali davčni register, centralni depotni družbi
brezplačno tekoče sporočajo podatke iz prejšnjega odstavka.
III. SPLOŠNO O VPISIH V CENTRALNEM REGISTRU
15. člen
(vrste vpisov)
Vpisi, ki se opravijo v centralnem
registru, so:
1.     
izdaje nematerializiranih vrednostnih papirjev;
2.     
izbrisi nematerializiranih vrednostnih papirjev;
3.     
zamenjave nematerializiranih vrednostnih papirjev;
4.     
prenosi nematerializiranih vrednostnih papirjev med računi;
5.     
vpisi in izbrisi bremen na nematerializiranih vrednostnih papirjih s
prenosom nematerializiranih vrednostnih papirjev med računi ter
6.     
vpisi in izbrisi bremen na nematerializiranih vrednostnih papirjih brez
prenosa nematerializiranih vrednostnih papirjev med računi.
16. člen
(opravljanje vpisov)
(1) Posamezen vpis se v centralnem registru
opravi na podlagi vnesenega naloga za tak vpis.
(2) Centralna depotna družba v pravilih
določi trenutek, od katerega nalog za vpis velja za vnesenega, pogoje, ki
morajo biti izpolnjeni, da nalog za vpis velja za vnesenega, in trenutek, od katerega
je vneseni nalog nepreklicen. Začetek postopka prisilne poravnave, stečaja,
prisilne likvidacije ali drug postopek, katerega začetek povzroči omejitev ali
prenehanje veljavnosti nalogov osebe, nad katero je ta postopek začet, ne
vpliva na veljavnost naloga za vpis, ki je bil v centralni register vnesen pred
začetkom takega postopka, po trenutku začetka takega postopka pa le, če je
postal nepreklicen še istega dne, kot je bil postopek začet, in če centralna
depotna družba ob nastopu nepreklicnosti naloga za vpis ni vedela niti ni mogla
vedeti za začetek takega postopka.
17. člen
(vrste nalogov)
(1) Nalogi za vpis so enostranski in
dvostranski.
(2) Enostranski nalog se v centralni register
vnese z enim samim vnosom.
(3) Dvostranski nalog se v centralni register
vnese z dvema komplementarnima vnosoma: vnosom na strani izročitelja
nematerializiranih vrednostnih papirjev in vnosom na strani prejemnika
nematerializiranih vrednostnih papirjev (v nadaljnjem besedilu: prejemni del
naloga). Če sta vnosa komplementarna, se uparita.
(4) Z enostranskim nalogom ni mogoče
prenesti vrednostnih papirjev med računi različnih imetnikov.
18. člen
(podrobnejša pravila)
Podrobnejši način vodenja centralnega
registra, vključno s podrobnejšo opredelitvijo vrst računov (hišni račun, račun
stranke, račun gospodarjenja, račun za opustitev, račun za sodni depozit in
drugi) in načina vodenja računov, podrobnejšo opredelitvijo vrst nalogov in
vrst vpisov v centralnem registru, podrobnejšo ureditvijo vnašanja nalogov za
vpis v centralni register, uparjanja ter opravljanja vpisov, vodenja evidenc
izdanih nematerializiranih vrednostnih papirjev in sporočanja podatkov iz teh
evidenc določi centralna depotna družba v pravilih.
IV. IZDAJA IN IZBRIS NEMATERIALIZIRANIH VREDNOSTNIH PAPIRJEV
19. člen
(izdaja nematerializiranih vrednostnih
papirjev)
(1) Za izdajo nematerializiranih
vrednostnih papirjev je potrebna zahteva izdajatelja. Zahteva mora vsebovati
vse bistvene sestavine, ki jih za posamezno vrsto nematerializiranega
vrednostnega papirja določa ta zakon, količino nematerializiranih vrednostnih
papirjev, ki naj se izda, in podpis izdajatelja. Centralna depotna družba v
pravilih določi obliko zahteve in druge pogoje, ki morajo biti izpolnjeni, da
opravi izdajo.
(2) Če želi vlagatelj zahteve izdati
nematerializirane vrednostne papirje zaradi zamenjave listinskih vrednostnih
papirjev, mora v dnevnem časopisju, ki izhaja na celotnem območju Republike
Slovenije, objaviti javni poziv vsem imetnikom vrednostnih papirjev, da te
vrednostne papirje izročijo centralni depotni družbi zaradi zamenjave za
nematerializirane vrednostne papirje. Z dnem objave poziva so listinski
vrednostni papirji razveljavljeni in jih imetniki lahko uporabijo le kot
dokazilo za uresničitev pravice do zamenjave. Centralna depotna družba izda
nematerializirane vrednostne papirje v korist osebe, ki ji je izročila
listinske vrednostne papirje oziroma za račun katerih so ji bili ti vrednostni
papirji izročeni.
20. člen
(poroštvo)
Porok se lahko ob izdaji nematerializiranih
vrednostnih papirjev zaveže izpolniti izdajateljevo obveznost iz teh
vrednostnih papirjev tudi tako, da kot porok podpiše izdajateljevo zahtevo za
izdajo.
21. člen
(izbris nematerializiranih vrednostnih
papirjev)
(1) Za izbris nematerializiranih
vrednostnih papirjev je potrebna zahteva izdajatelja, razen če je ta prenehal
brez pravnega nasledstva in ni nihče zavezan izpolniti njegovih obveznosti ali
pa v likvidacijskem postopku ni bilo zagotovljeno premoženje za plačilo
njegovih nedospelih obveznosti iz nematerializiranega vrednostnega papirja.
Zahteva mora vsebovati navedbo nematerializiranih vrednostnih papirjev, ki so
predmet izbrisa. Centralna depotna družba v pravilih določi obliko zahteve in
druge pogoje, ki morajo biti izpolnjeni, da opravi izbris.
(2) Izbris se na zahtevo izdajatelja
opravi, če nematerializirani vrednostni papirji ne vsebujejo več izdajateljeve
obveznosti, če je izdajatelj sam njihov imetnik in ti nematerializirani
vrednostni papirji niso zastavljeni ali če jih je izdajatelj v skladu s pogoji
njihove izdaje predčasno odpoklical.
22. člen
(molk izdajatelja)
Šteje se, da je izdajatelj umaknil svojo
zahtevo za izdajo ali izbris nematerializiranih vrednostnih papirjev, če v
roku, ki mu ga v skladu s tem zakonom, drugimi akti ali svojimi pravili postavi
centralna depotna družba, ne opravi dejanja, potrebnega za izdajo ali izbris
nematerializiranih vrednostnih papirjev.
23. člen
(posebne določbe za nekatera statusna
preoblikovanja)
(1) Če je pri statusnem preoblikovanju kot
prevzemna ali kot nova družba udeležena delniška družba, ima centralna depotna
družba, ki vodi centralni register, v katerem so izdane delnice te družbe, v
skladu z zakonom, ki ureja gospodarske družbe, položaj zastopnice za prevzem
delnic in morebitnih denarnih doplačil, ki jih je treba zagotoviti delničarjem
prevzete ali prenosne družbe.
(2) V primeru izključitve manjšinskih
delničarjev velja zahteva glavnega delničarja za prenos delnic manjšinskih
delničarjev na račun glavnega delničarja za že uparjen dvostranski nalog za
prenos delnic med navedenimi računi, če sta izpolnjena naslednja pogoja:
1.     
sklep o izključitvi manjšinskih delničarjev je bil vpisan v sodni
register ter
2.     
glavni delničar je centralni depotni družbi izplačal denarno odpravnino
za račun vseh manjšinskih delničarjev.
(3) Če so delnice iz prejšnjega odstavka
predmet bremena, centralna depotna družba to breme izbriše hkrati s prenosom.
Če je bilo izbrisano breme zastavna pravica, se plačilo odpravnine, do katere
je upravičen delničar, opravi v korist zastavnega upnika.
(4) Pri izdaji delnic, ki se opravi brez
vplačil vložkov na podlagi imetništva obstoječih delnic, in pri izdaji
nematerializiranih vrednostnih papirjev, ki se opravi zaradi zamenjave za
obstoječe nematerializirane vrednostne papirje, se bremena, vpisana na
obstoječih nematerializiranih vrednostnih papirjih, brez posebne zahteve
imetnika prenesejo na novoizdane nematerializirane vrednostne papirje, ob
upoštevanju razmerja med obremenjenimi in neobremenjenimi nematerializiranimi
vrednostnimi papirji imetnika.
24. člen
(izdaja ali izbris na podlagi odločb)
Ne glede na 19. in 21. člen tega
zakona centralna depotna družba izda ali izbriše nematerializirane vrednostne
papirje tudi na podlagi odločb državnih organov ali nosilcev javnih pooblastil.
25. člen
(vodenje knjig imenskih vrednostnih
papirjev)
(1) Centralna depotna družba v imenu in za
račun izdajateljev nematerializiranih delnic, vpisanih v centralnem registru,
ki ga vodi, vodi delniško knjigo, za izdajatelje drugih imenskih
nematerializiranih vrednostnih papirjev pa knjigo teh drugih imenskih
nematerializiranih vrednostnih papirjev.
(2) Centralna depotna družba vpise v
delniško knjigo ali knjigo drugih imenskih nematerializiranih vrednostnih
papirjev opravlja na podlagi podatkov o opravljenih vpisih v centralnem
registru.
(3) V delniški
knjigi ali knjigi drugih imenskih nematerializiranih vrednostnih papirjev se
lahko vodijo podatki imetnika, ki je fizična oseba: osebno ime, prebivališče,
davčna številka, kot jo opredeljuje zakon, ki ureja davčni postopek, če je bila
imetniku dodeljena, enolična identifikacijska številka, dodeljena v skladu s
14. členom tega zakona, tip računa ter število njegovih imenskih
nematerializiranih vrednostnih papirjev.
V. PRENOS NEMATERIALIZIRANIH VREDNOSTNIH PAPIRJEV
26. člen
(prenos nematerializiranih vrednostnih
papirjev v nekaterih posebnih primerih)
(1) Kadar se poravnava poslov, sklenjenih
na organiziranem trgu, opravlja preko poravnalnega sistema, ki ga upravlja
centralna depotna družba, velja obvestilo organizatorja trgovanja o sklenjenih
poslih kot že uparjen dvostranski nalog za prenos nematerializiranih
vrednostnih papirjev z računa prodajalca oziroma izročitelja na račun kupca
oziroma prejemnika.
(2) Za vnos izročilnega dela naloga za
prenos vrednostnih papirjev lahko imetnik vnaprej pooblasti člana centralne
depotne družbe, ki je v imenu pridobitelja upravičen vnesti prejemni del naloga
za prenos. Tako pooblastilo je lahko dano samo za nematerializirane vrednostne
papirje na posebej označenem računu imetnika in velja samo za nematerializirane
vrednostne papirje na tem računu.
27. člen
(prenos nematerializiranih vrednostnih
papirjev na podlagi odločb)
(1) Naloge za prenos nematerializiranih
vrednostnih papirjev na podlagi odločb državnih organov ali nosilcev javnih
pooblastil v centralni register vnaša centralna depotna družba.
(2) Ne glede na prejšnji odstavek lahko
nalog za prenos na podlagi sklepa o dedovanju v centralni register vnese tudi
član centralne depotne družbe, ki vodi račun nematerializiranih vrednostnih
papirjev, na katerega se prenos nanaša, če je tak prenos mogoč glede na stanje
centralnega registra in pravila opravljanja vpisov v centralnem registru.
(3) Centralna depotna družba ne sme
odkloniti prenosa samo zato, ker bi ga lahko opravil tudi član, član pa ne sme
odkloniti prenosa samo zato, ker bi ga lahko opravila tudi centralna depotna
družba.
(4) Če nalog vnaša centralna depotna
družba, se ne uporablja tretji odstavek 17. člena tega zakona.
VI. BREMENA NA NEMATERIALIZIRANIH VREDNOSTNIH PAPIRJIH
28. člen
(nastanek bremena)
(1) Breme nastane na podlagi pravnega
posla, zakona, odločbe državnega organa ali nosilca javnega pooblastila.
(2) Bremeni, ki lahko nastaneta na podlagi
pravnega posla, sta zastavna pravica in prepoved razpolaganja.
29. člen
(vpis pravnoposlovnih bremen)
(1) Breme, ki nastane na podlagi pravnega
posla, v centralni register vpiše član na podlagi zahteve imetnika
nematerializiranega vrednostnega papirja, pri katerem se vpis opravi. Breme se vpiše z enostranskim nalogom.
(2) Ob vpisu bremena, ki je nastalo na
podlagi pravnega posla, v centralni register, se vanj vpiše tudi oseba, v
korist katere je breme ustanovljeno. Za njeno označitev se smiselno uporablja 14. člen tega zakona.
30. člen
(posebej glede zastavne pravice)
(1) Zastavni upnik pridobi zastavno pravico
na nematerializiranem vrednostnem papirju z njenim vpisom v centralni register.
Pri vpisu zastavne pravice v centralni register se poleg člana, ki je s strani
imetnika pooblaščen vnašati naloge, vpiše tudi član centralne depotne družbe, s
katerim je zastavni upnik v pravnem razmerju že pred vpisom zastavne pravice in
ki je v imenu zastavnega upnika upravičen izvršiti ali izbrisati zastavno
pravico (v nadaljnjem besedilu: zastavni član).
(2) Imetnik lahko ob vpisu zastavne pravice
zahteva, da se pooblaščeni član centralno depotne družbe nadomesti z zastavnim
članom. V takem primeru je za vpis zastavne pravice potrebna tudi zahteva
zastavnega upnika, za vpis zastavne pravice se smiselno uporabljajo določbe
tega zakona, ki urejajo prenos vrednostnih papirjev med računi, vpis pa se, ne
glede na prvi odstavek 29. člena tega zakona, izvede na podlagi dvostranskega
naloga. Imetnik lahko za vpis zastavne pravice zastavnega člana tudi vnaprej
pooblasti. Tako pooblastilo je lahko dano samo za nematerializirane vrednostne
papirje na posebej označenem računu imetnika in velja samo za nematerializirane
vrednostne papirje na tem računu.
(3) Z vpisom zastavne pravice v centralnem
registru, poleg učinka iz prvega odstavka tega člena, nastopijo še naslednji
učinki:
1.     
imetnik nematerializiranih vrednostnih papirjev ne sme razpolagati z
zastavljenimi nematerializiranimi vrednostnimi papirji;
2.     
denarna obveznost iz nematerializiranega vrednostnega papirja se lahko
izplača samo v korist zastavnega upnika;
3.     
vse pravice iz vrednostnega papirja, ki v skladu s prejšnjima točkama ne
preidejo na zastavnega upnika, ostanejo imetniku.
(4) Če gre pri izplačilu denarne obveznosti
iz 2. točke prejšnjega odstavka za obresti, dividende ali drug donos, se tako
prejeti zneski pobotajo s stroški, do povračila katerih ima pravico zastavni
upnik, z dolgovanimi mu obrestmi in končno z glavnico. Dopusten je dogovor med
imetnikom in zastavnim upnikom, da se obresti, dividende ali drugi donosi ne
pobotajo, temveč jih zastavni upnik posreduje imetniku.
31. člen
(izvršitev
zastavne pravice)
Če dolžnik ob zapadlosti ne poravna
terjatve, zavarovane z zastavo nematerializiranega vrednostnega papirja, lahko
zastavni upnik proda zastavljeni nematerializirani vrednostni papir tako, kot
to določa zakon, ki ureja stvarnopravna razmerja, za prodajo zastavljenih
premičnin, če drug zakon ne določa drugače. Šteje se, da obstaja dogovor o
izvensodni prodaji.
32. člen
(izbris zastavne pravice)
(1) Nalog za izbris zastavne pravice iz
centralnega registra vnese zastavni član na podlagi zahteve zastavnega upnika.
(2) Če je bila zastavna pravica vpisana na
način, da je bil s strani imetnika pooblaščeni član nadomeščen z zastavnim
članom, je za izbris zastavne pravice potrebna tudi zahteva imetnika. Izbris se
v takem primeru izvede na podlagi dvostranskega naloga, pri čemer se smiselno
uporabljajo določbe tega zakona o prenosu vrednostnih papirjev med računi.
33. člen
(vpis zastavne pravice na podlagi zakona)
(1) Centralna depotna družba ima zastavno
pravico na nematerializiranih vrednostnih papirjih, katerih imetnik za lastni
račun je član, ki je v zamudi z izpolnitvijo svoje iz članstva izvirajoče obveznosti.
(2) Član centralne depotne družbe ima
zastavno pravico na nematerializiranih vrednostnih papirjih imetnika, katerega
račun vodi, če je ta imetnik v zamudi z izpolnitvijo svoje iz pogodbe o
opravljanju investicijskih storitev izvirajoče obveznosti.
(3) Za zastavno pravico iz prejšnjih
odstavkov se smiselno uporabljajo 30., 31. in 32. člen tega zakona.
34. člen
(prepoved večkratne zastavitve
nematerializiranega vrednostnega papirja)
(1) Nematerializiranega
vrednostnega papirja se ne sme večkratno zastaviti niti se ne sme pridobiti
zastavne pravice na že zastavljenem nematerializiranem vrednostnem papirju.
(2) Ne glede na
prejšnji odstavek zastavna pravica ni ovira za izvršbo na zastavljene
nematerializirane vrednostne papirje, vendar ima zastavni upnik, čigar zastavna
pravica je bila vpisana prej, prednost pri poplačilu.
35. člen
(prepoved razpolaganja)
(1) Če ta zakon ne določa drugače, se za
prepoved razpolaganja uporabljajo določbe zakona, ki ureja stvarnopravna
razmerja, o prepovedi odtujitve oziroma obremenitve premičnin.
(2) Prepoved razpolaganja se lahko vpiše v
centralni register. Vpisana prepoved razpolaganja učinkuje tako, da član
centralne depotne družbe, ki sme vnašati naloge za vpis glede računa, v dobro
katerega so vpisani obremenjeni nematerializirani vrednostni papirji, ne sme
vnesti naloga za prenos ali obremenitev brez soglasja upravičenca.
36. člen
(bremena na podlagi odločb)
(1) Naloge za vpis bremen na podlagi odločb
državnih organov ali nosilcev javnih pooblastil v centralni register vnaša
centralna depotna družba, razen če odločba zahteva ravnanje člana centralne
depotne družbe.
(2) Breme, vpisano na podlagi prejšnjega
odstavka, ima učinke, kot izhajajo iz odločbe, ki je podlaga za njegov vpis.
VII. PRAVILA ZA IZPOLNITEV OBVEZOSTI
IZ NEMATERIALIZIRNIH VREDNOSTNIH PAPIRJEV
37. člen
(uporaba tega poglavja)
(1) Korporacijsko dejanje na nematerializiranem
vrednostnem papirju je dejanje, ki pomeni izpolnitev obveznosti iz tega
vrednostnega papirja, pri čemer izpolnitev obveznosti ne vpliva na imetništvo
nematerializiranega vrednostnega papirja (izročitveno korporacijsko dejanje)
ali pa se opravi v zameno za ta nematerializirani vrednostni papir
(nadomestitveno korporacijsko dejanje). Korporacijsko dejanje se opravi tako,
kot je določeno v tem poglavju. Taka izpolnitev se šteje za pravilno.
(2) Med korporacijska dejanja po tem zakonu
se ne štejejo dejanja izdajatelja v zvezi z nematerializiranimi vrednostnimi
papirji, ki bi jih lahko opravil tudi kdo drug, ki ne bi ravnal v imenu, za
račun ali v korist izdajatelja.
38. člen
(pravila glede izvajanja korporacijskih
dejanj)
(1) Korporacijska dejanja se izvajajo preko
centralne depotne družbe in njenih članov, ki vodijo račune imetnikov.
(2) Centralna depotna družba v pravilih, v
skladu z mednarodno uveljavljenimi standardi za izvedbo korporacijskih dejanj
na nematerializiranih vrednostnih papirjih, določi:
1.     
roke in način obveščanja centralne depotne družbe o korporacijskih
dejanjih s strani izdajatelja, način posredovanja obvestil članom centralne
depotne družbe ter roke in način, na katere člani centralne depotne družbe
posredujejo ta obvestila osebam, za katere so pooblaščeni vnašati naloge. Šteje
se, da je izdajatelj umaknil svojo zahtevo za izvedbo korporacijskega dejanja,
če v roku, ki mu ga je v skladu s tem zakonom, drugimi akti ali svojimi pravili
postavila centralna depotna družba, ni opravil potrebnih dejanj;
2.     
način posredovanja odločitve o izbiri, kadar je izbira predvidena v
okviru korporacijskega dejanja, pri čimer izdajatelja zavezuje le izbira, ki jo
imetnik nematerializiranega vrednostnega papirja posreduje v skladu s tem
členom. Če izbire ne sporoči v skladu s tem členom, jo lahko opravi izdajatelj;
3.     
odločilne dneve za izvedbo korporacijskih dejanj, ki morajo biti za vse
nematerializirane vrednostne papirje posamezne vrste glede istega korporacijskega
dejanja enaki, pri čemer centralna depotna družba glede na vrsto
korporacijskega dejanja določi:
- 
dan, ki je odločilen za določitev oseb, udeleženih v posameznem korporacijskem
dejanju,
- 
dan, ki je odločilen za ločitev posameznega upravičenja iz nematerializiranega
vrednostnega papirja od tega vrednostnega papirja,
- 
skrajni rok trgovanja, kadar nematerializirani vrednostni papir, ki je
predmet korporacijskega dejanja, zaradi korporacijskega dejanja preneha,
- 
dan, na katerega se pri izvedbi korporacijskega dejanja izpolni
obveznost, ter
- 
začetek in skrajni rok sporočitve izbire, kadar je taka izbira
predvidena v okviru korporacijskega dejanja;
4.     
način izpolnitve obveznosti iz nematerializiranega vrednostnega papirja;
5.     
način izravnave, kadar iz vsebine naloga za prenos nematerializiranih
vrednostnih papirjev izhaja, da je oseba, ki je po pravilih centralne depotne
družbe udeležena v posameznem korporacijskem dejanju, prenesla upravičenje do
udeležbe na drugo stranko posla;
6.     
vpliv korporacijskih dejanj na naloge za prenos nematerializiranih vrednostnih
papirjev, na podlagi katerih vpis v centralnem registru do odločilnega dne za
izvedbo korporacijskega dejanja še ni bil opravljen; in
7.     
način vpliva osebe, ki je vnesla ali za katero je bil vnesen prejemni
del naloga, pa prenos nematerializiranih vrednostnih papirjev na njegovi
podlagi še ni bil opravljen, na odločitev, ki jo lahko sprejmejo udeleženci v
korporacijskem dejanju v zvezi z nematerializiranimi vrednostnimi papirji te
vrste.
VIII. DOSTOP DO PODATKOV, KI SE VODIJO V CENTRALNEM REGISTRU,
VODENJE EVIDENCE NEMATERIALIZIRANIH VREDNOSTNIH PAPIRJEV IN IZDAJA POTRDIL
O IMETNIŠTVU
39. člen
(dostop do podatkov)
(1) Do podatkov iz centralnega registra, ki
se nanašajo na posamezno osebo kot imetnika ali upravičenca, se dostopa v
skladu s tem členom.
(2) Vsak lahko od centralne depotne družbe
zahteva podatke, ki se nanašajo nanj. Vsak član centralne depotne družbe, ki
vodi račune strank, lahko zahteva podatke v zvezi s stanjem in vpisi na teh
računih.
(3) Agencija, sodišče, davčni organ, Banka
Slovenije, Agencija za zavarovalni nadzor, drug državni organ, nosilec javnega
pooblastila, organ Evropske unije ali države članice lahko zahteva podatke iz
centralnega registra, ki jih potrebuje pri opravljanju nalog iz svoje pristojnosti.
(4) Statistični urad Republike Slovenije
ima pravico do podatkov, ki jih potrebuje za izvedbo nacionalnega programa
statističnih raziskovanj Republike Slovenije in za statistične namene.
(5) Vsak lahko zahteva podatke, ki se v
skladu s tretjim odstavkom 25. člena tega zakona vodijo v delniški knjigi
ali knjigi drugih imenskih nematerializiranih vrednostnih papirjev, razen
podatkov o davčni številki in enolični identifikaciji fizične osebe. Omejitev
glede teh podatkov ne velja v primerih iz tretjega odstavka tega člena.
(6) Centralna depotna družba osebam, ki
lahko zahtevajo podatke v skladu z drugim do petim odstavkom tega člena, v
petih delovnih dneh posreduje podatke, ki so jih te osebe upravičene zahtevati.
Osebam iz tretjega in četrtega odstavka tega člena centralna depotna družba
posreduje podatke brezplačno.
40. člen
(izpisek stanja na računu)
Centralna depotna družba vsakemu imetniku
računa nematerializiranih vrednostnih papirjev na njegovo zahtevo enkrat letno
brezplačno izda izpisek stanja na računu na dan 31. decembra preteklega
leta.
41. člen
(evidenca vpogledov)
(1) Centralna depotna družba vodi evidenco
vpogledov v centralni register.
(2) Evidenca iz prejšnjega odstavka se vodi
tako, da je mogoča popolna sledljivost obdelave osebnih podatkov, tako za
vpoglede in drugo obdelavo osebnih podatkov znotraj upravljavca, kot tudi za
primere posredovanja osebnih podatkov uporabnikov, v obsegu in trajanju, kot ga
določa zakon, ki ureja varstvo osebnih podatkov.
42. člen
(evidenca nematerializiranih vrednostnih
papirjev)
(1) Centralna depotna družba vodi evidenco
izdanih nematerializiranih vrednostnih papirjev s podatki o bistvenih
sestavinah teh vrednostnih papirjev.
(2) Centralna depotna družba na svoji
spletni strani objavi seznam nematerializiranih vrednostnih papirjev, ki so
vpisani v centralni register, ki ga vodi.
43. člen
(izdaja potrdila o imetništvu)
Kadar je zaradi uresničevanja pravic iz
prinosniških vrednostnih papirjev izdajatelju treba dokazati imetništvo ali
drugo upravičenje iz nematerializiranega vrednostnega papirja, kot dokazilo
služi potrdilo centralne depotne družbe. Podrobnejši postopek izdaje potrdil
določi centralna depotna družba v pravilih.
IX. NADZOR NAD IZVAJANJEM ZAKONA IN KAZENSKE DOLOČBE
44. člen
(nadzorni organ)
(1) Nadzor nad izvajanjem določb tega
zakona opravlja agencija.
(2) Prekrškovni organ, ki odloča o
prekrških in izreka globe po tem zakonu, je agencija.
45. člen
(višina glob)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.
46. člen
(kršitve centralne depotne družbe)
(1) Z globo od 1.000 do 10.000 eurov se za
prekršek kaznuje centralna depotna družba, če:
1.     
ne sporoči podatkov osebam iz tretjega odstavka 39. člena tega zakona
v skladu s šestim odstavkom 39. člena tega zakona;
2.     
ne vodi evidence vpogledov v skladu z 41. členom tega zakona.
(2) Z globo od 500 do 5.000 eurov se za
prekršek kaznuje odgovorna oseba centralne depotne družbe, ki stori prekršek iz
prejšnjega odstavka.
(3) Če je narava storjenega prekrška iz
prvega odstavka tega člena posebno huda zaradi višine povzročene škode oziroma
višine pridobljene protipravne premoženjske koristi ali zaradi storilčevega
naklepa oziroma njegovega namena koristoljubnosti, se centralna depotna družba
kaznuje z globo od 5.000 do 30.000 eurov, odgovorna oseba centralne depotne
družbe pa z globo od 2.500 do 10.000 eurov.
(4) Z globo od 12.000 do 250.000 eurov se
za prekršek kaznuje centralna depotna družba, če ne vodi evidence nematerializiranih
vrednostnih papirjev v skladu s prvim odstavkom 42. člena tega zakona.
(5) Z globo od 800 do 10.000 eurov se za
prekršek kaznuje odgovorna oseba centralne depotne družbe, ki stori prekršek iz
prejšnjega odstavka.
(6) Če je narava storjenega prekrška iz
četrtega odstavka tega člena posebno huda zaradi višine povzročene škode
oziroma višine pridobljene protipravne premoženjske koristi ali zaradi
storilčevega naklepa oziroma njegovega namena koristoljubnosti, se centralna
depotna družba kaznuje z globo od 41.000 do 750.000 eurov, centralna depotna
družba, ki se v skladu z zakonom, ki ureja gospodarske družbe, šteje za srednje
veliko ali veliko gospodarsko družbo, z globo od 41.000 do 1.500.000 eurov,
odgovorna oseba centralne depotne družbe pa z globo od 2.500 do 30.000 eurov.
47. člen
(kršitve drugih oseb)
(1) Z globo od 12.000 do 250.000 eurov se
za prekršek kaznuje pravna oseba, z globo od 25.000 do 500.000 eurov pa pravna
oseba, ki se v skladu z zakonom, ki ureja gospodarske družbe, šteje za srednje
veliko ali veliko gospodarsko družbo, če v nasprotju s prvim odstavkom
9. člena tega zakona vodi centralni register, pa ni centralna depotna
družba.
(2) Z globo od 25.000 do 150.000 eurov se
kaznuje samostojni podjetnik posameznik (v nadaljnjem besedilu: podjetnik) ali
posameznik, ki samostojno opravlja dejavnost, če stori prekršek iz prejšnjega
odstavka.
(3) Z globo od 800 do 10.000 eurov se za
prekršek kaznuje odgovorna oseba pravne osebe ali podjetnika ali posameznika,
ki samostojno opravlja dejavnost, če stori prekršek iz prvega odstavka tega
člena.
(4) Z globo od 130 do 5.000 eurov se za
prekršek kaznuje posameznik, če stori prekršek iz prvega odstavka tega člena.
(5) Če je narava storjenega prekrška iz
prvega odstavka tega člena posebno huda zaradi višine povzročene škode oziroma višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se storilec, ki je pravna oseba,
kaznuje z globo od 41.000 do 750.000 eurov, pravna oseba, ki se v skladu z
zakonom, ki ureja gospodarske družbe, šteje za srednje veliko ali veliko
gospodarsko družbo, z globo od 41.000 do 1.500.000 eurov, podjetnik ali
posameznik, ki samostojno opravlja dejavnost, z globo od 41.000 do 450.000
eurov, posameznik z globo od 400 do 15.000 eurov, odgovorna oseba pravne osebe
ali podjetnika ali posameznika, ki samostojno opravlja dejavnost, pa z globo od
2.500 do 30.000 eurov.

Zakon o nematerializiranih vrednostnih
papirjih – ZNVP-1 (Uradni list RS, št. 75/15) vsebuje naslednje prehodne in
končne določbe:
»X. PREHODNE IN KONČNE DOLOČBE
48. člen
(ukinitev
registrskih računov in določitev najvišjih stroškov upravljanja)
(1) Centralna depotna družba ukine registrske
račune pravnih oseb do 30. septembra 2016, registrske račune drugih oseb
pa do 1. januarja 2017. Nematerializirani vrednostni papirji na
registrskih računih, ki do izteka roka za ukinitev registrskih računov ne bodo
preneseni na druge račune, se v skladu s pravili centralne depotne družbe
prenesejo na račun pristojnega sodišča in se zanje uporabljajo določbe aktov,
ki urejajo položitev stvari pri sodišču. Položitev je brezplačna, če:
-       
se opravi z registrskega računa, katerega imetnik je fizična oseba,
-       
vrednost vseh nematerializiranih vrednostnih papirjev, ki se vodijo na
registrskem računu in ki bodo položeni pri sodišču ne presega 100 eurov,
-       
noben od nematerializiranih vrednostnih papirjev, ki se vodijo na
registrskem računu, ni uvrščen v trgovanje na organiziranem trgu, in
-       
imetnik registrskega računa od 1. januarja 2014 dalje ni prejel
nikakršnega izplačila iz naslova imetništva nematerializiranih vrednostnih
papirjev, ki se vodijo na registrskem računu.
(2) Centralna depotna družba objavi obvestilo
o ukinitvi registrskih računov na svoji spletni strani ter v dveh dnevnih
časopisih, ki izhajata na celotnem območju Republike Slovenije in o ukinitvi
pisno obvesti vse imetnike teh računov.
(3) Podrobnejši način ukinitve registrskih
računov določi centralna depotna družba v pravilih, pri čemer centralna depotna
družba brezplačno:
-       
izvede vsa dejanja, ki se izvedejo zaradi ukinitve registrskih računov,
in
-       
omogoči imetnikom nematerializiranih vrednostnih papirjev, da se
nepreklicno, trajno in brez pravice do nadomestila odpovedo neobremenjenim
nematerializiranim vrednostnim papirjem, ki se vodijo na registrskih računih.
(4) Letni strošek vodenja računa in
nadomestila za vzdrževanje stanja na računu, ki ga vodi član centralne depotne
družbe za fizično osebo, ne sme presegati 0,5 odstotka povprečne vrednosti nematerializiranih
vrednostnih papirjev na tem računu. Ta omejitev je del razumnih poslovnih
pogojev in se določi v tarifah in cenikih s strani centralne depotne družbe in
njenih članov, ki vodijo račune za fizične osebe. Centralna depotna družba
lahko v skladu z razumnimi poslovnimi pogoji in upoštevajoč merilo vrednosti
nematerializiranih vrednostnih papirjev na računih fizičnih oseb to mejo še
zniža. Člani centralne depotne družbe razen stroškov, določenih z njeno tarifo,
fizičnim osebam ne smejo zaračunavati dodatnih stroškov za odprtje in zaprtje
računa.
(5) Centralna depotna družba, ki na dan
uveljavitve tega zakona vodi nematerializirane vrednostne papirje na
registrskih računih, najkasneje mesec dni pred potekom roka za ukinitev
registrskih računov posreduje agenciji oceno, za koliko se bodo spremenili
prihodki zaradi ukinitve registrskih računov fizičnih oseb. Za presojo ocene iz
prejšnjega stavka se smiselno uporabljajo določbe zakona, ki ureja trg finančnih
instrumentov, o presoji skladnosti tarife z razumnimi poslovnimi pogoji, pri
čemer presoja skladnosti vključuje tudi presojo znižanj nadomestil za vodenje
računov fizičnih oseb in vzdrževanje stanj vrednostnih papirjev na teh računih,
ki bi bila upravičena, upoštevaje vse okoliščine.
(6) Z globo od 12.000 do 250.000 eurov se
za prekršek kaznuje centralna depotna družba, če:
-       
v skladu s prvim in tretjim odstavkom tega člena imetnikom nematerializiranih
vrednostnih papirjev ne omogoči, da se brezplačno, nepreklicno, trajno in brez
pravice do nadomestila odpovedo neobremenjenim nematerializiranim vrednostnim
papirjem, ki se vodijo na registrskih računih;
-       
v skladu s tretjim odstavkom tega člena ne izvede brezplačno vseh
dejanj, ki se izvedejo zaradi ukinitve registrskih računov;
-       
ne posreduje agenciji ocene iz prejšnjega odstavka.
(7) Z globo od 800 do 10.000 eurov se za
prekršek kaznuje odgovorna oseba centralne depotne družbe, ki stori prekršek iz
prejšnjega odstavka.
49. člen
(prenehanje
veljavnosti)
(1) Z dnem uveljavitve tega zakona preneha
veljati Zakon o nematerializiranih vrednostnih papirjih (Uradni list RS,
št. 23/99, 75/02 – ZIZ-1, 114/06, 2/07 – uradno prečiščeno besedilo, 67/07
– ZTFI, 58/09 in 78/11; v nadaljnjem besedilu: ZNVP).
(2) Ne glede na prejšnji odstavek se 18. in
82. člen ZNVP uporabljata do 31. januarja 2016.
50. člen
(ohranitev
vpisanih pravic tretjih)
Pravice tretjih, ki so v centralni register
vpisane na podlagi ZNVP, ostanejo v veljavi, kot so vpisane.
51. člen
(začetek
veljavnosti)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 14. člena tega zakona se
začnejo uporabljati 1. februarja 2016.«.

Zakon o spremembah in dopolnitvah Zakona o nematerializiranih
vrednostnih papirjih – ZNVP-1A (Uradni list RS, št. 5/17) dodaja 48.a člen zakona, ki se
glasi:
»48.a člen
(prenos
nematerializiranih vrednostnih papirjev v dobro Kapitalske družbe pokojninskega
in invalidskega zavarovanja, d. d, posebne določbe za postopek sodnega
depozita)
(1) Centralna depotna družba vpiše vse
nematerializirane vrednostne papirje, katerim so se imetniki odpovedali, v
dobro posebnega računa, katerega imetnik je Kapitalska družba pokojninskega in
invalidskega zavarovanja, d. d. (v nadaljnjem besedilu: KAD).
(2) Ne glede na določbe zakona, ki ureja
postopek sodnega depozita, pripadejo nematerializirani vrednostni papirji, ki
bi sicer pripadli Republiki Sloveniji, KAD.
(3) Ne glede na določbe zakona, ki ureja
prevzeme, se pri ugotavljanju deleža glasovalnih pravic KAD in družb, za katere
velja, da s KAD delujejo usklajeno, v ciljni družbi ne upoštevajo glasovalne
pravice iz nematerializiranih vrednostnih papirjev, ki jih je KAD pridobil v skladu
s prvim in drugim odstavkom tega člena.
(4) KAD ne sme uresničevati glasovalnih
pravic iz tistih nematerializiranih vrednostnih papirjev, ki jih je pridobil v
skladu s prvim in drugim odstavkom tega člena.
(5) KAD v treh delovnih dneh obvesti
agencijo o nastopu okoliščin, ki bi zahtevale, če pridobitev nematerializiranih
vrednostnih papirjev ne bi bila izvedena v skladu s prvim ali drugim odstavkom
tega člena, da KAD da prevzemno ponudbo.
(6) Ne glede na določbe zakona, ki ureja
sodišča, in zakona, ki ureja postopek sodnega depozita, veljajo v postopku za
sodni depozit, ki je bil začet zaradi položitve nematerializiranih vrednostnih
papirjev v skladu s prvim odstavkom 48. člena tega zakona, naslednja pravila:
-       
postopek lahko vodi in odloča v teh zadevah tudi samostojni sodniški
pomočnik ali višji sodniški pomočnik;
-       
v postopku na prvi stopnji je za odločanje izključno krajevno pristojno
Okrajno sodišče v Murski Soboti;
-       
rok za ugovor zoper sklep o sodnem depozitu, ki ga je izdal samostojni
sodniški pomočnik ali višji sodniški pomočnik, je 30 dni.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
13. člen
(ohranitev
zastavnih pravic)
(1) Zastavne pravice, ki so bile v
centralni register vpisane do uveljavitve tega zakona, ostanejo v veljavi, kot
so vpisane.
(2) V primeru soglasja imetnika
nematerializiranega vrednostnega papirja in zastavnega upnika se lahko zastavna
pravica, ki je bila vpisana z enostranskim nalogom, preoblikuje v zastavno
pravico, vpisano z dvostranskim nalogom.
14. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi prve in druge povedi
četrtega odstavka 48. člena Zakona o nematerializiranih vrednostnih
papirjih (Uradni list RS, št. 15/18) spreminja 48. člen zakona tako, da
se glasi:
»48. člen
(ukinitev
registrskih računov in določitev najvišjih stroškov upravljanja)
(1) Centralna depotna družba ukine registrske
račune pravnih oseb do 30. septembra 2016, registrske račune drugih oseb
pa do 1. januarja 2017. Nematerializirani vrednostni papirji na
registrskih računih, ki do izteka roka za ukinitev registrskih računov ne bodo
preneseni na druge račune, se v skladu s pravili centralne depotne družbe
prenesejo na račun pristojnega sodišča in se zanje uporabljajo določbe aktov,
ki urejajo položitev stvari pri sodišču. Položitev je brezplačna, če:
-       
se opravi z registrskega računa, katerega imetnik je fizična oseba,
-       
vrednost vseh nematerializiranih vrednostnih papirjev, ki se vodijo na
registrskem računu in ki bodo položeni pri sodišču ne presega 100 eurov,
-       
noben od nematerializiranih vrednostnih papirjev, ki se vodijo na
registrskem računu, ni uvrščen v trgovanje na organiziranem trgu, in
-       
imetnik registrskega računa od 1. januarja 2014 dalje ni prejel
nikakršnega izplačila iz naslova imetništva nematerializiranih vrednostnih
papirjev, ki se vodijo na registrskem računu.
(2) Centralna depotna družba objavi
obvestilo o ukinitvi registrskih računov na svoji spletni strani ter v dveh
dnevnih časopisih, ki izhajata na celotnem območju Republike Slovenije in o
ukinitvi pisno obvesti vse imetnike teh računov.
(3) Podrobnejši način ukinitve registrskih
računov določi centralna depotna družba v pravilih, pri čemer centralna depotna
družba brezplačno:
-       
izvede vsa dejanja, ki se izvedejo zaradi ukinitve registrskih računov,
in
-       
omogoči imetnikom nematerializiranih vrednostnih papirjev, da se
nepreklicno, trajno in brez pravice do nadomestila odpovedo neobremenjenim
nematerializiranim vrednostnim papirjem, ki se vodijo na registrskih računih.
(4) Letni strošek vodenja računa in
nadomestila za vzdrževanje stanja na računu, ki ga vodi član centralne depotne
družbe za fizično osebo, ne sme presegati 0,5 odstotka povprečne vrednosti nematerializiranih
vrednostnih papirjev na tem računu. Ta omejitev je del razumnih poslovnih
pogojev in se določi v tarifah in cenikih s strani centralne depotne družbe in
njenih članov, ki vodijo račune za fizične osebe. Centralna depotna družba
lahko v skladu z razumnimi poslovnimi pogoji in upoštevajoč merilo vrednosti
nematerializiranih vrednostnih papirjev na računih fizičnih oseb to mejo še
zniža. Člani centralne depotne družbe razen stroškov, določenih z njeno tarifo,
fizičnim osebam ne smejo zaračunavati dodatnih stroškov za odprtje in zaprtje
računa. (delno razveljavljen)
(5) Centralna depotna družba, ki na dan
uveljavitve tega zakona vodi nematerializirane vrednostne papirje na
registrskih računih, najkasneje mesec dni pred potekom roka za ukinitev
registrskih računov posreduje agenciji oceno, za koliko se bodo spremenili
prihodki zaradi ukinitve registrskih računov fizičnih oseb. Za presojo ocene iz
prejšnjega stavka se smiselno uporabljajo določbe zakona, ki ureja trg
finančnih instrumentov, o presoji skladnosti tarife z razumnimi poslovnimi
pogoji, pri čemer presoja skladnosti vključuje tudi presojo znižanj nadomestil
za vodenje računov fizičnih oseb in vzdrževanje stanj vrednostnih papirjev na
teh računih, ki bi bila upravičena, upoštevaje vse okoliščine.
(6) Z globo od 12.000 do 250.000 eurov se
za prekršek kaznuje centralna depotna družba, če:
-       
v skladu s prvim in tretjim odstavkom tega člena imetnikom nematerializiranih
vrednostnih papirjev ne omogoči, da se brezplačno, nepreklicno, trajno in brez
pravice do nadomestila odpovedo neobremenjenim nematerializiranim vrednostnim
papirjem, ki se vodijo na registrskih računih;
-       
v skladu s tretjim odstavkom tega člena ne izvede brezplačno vseh
dejanj, ki se izvedejo zaradi ukinitve registrskih računov;
-       
ne posreduje agenciji ocene iz prejšnjega odstavka.
(7) Z globo od 800 do 10.000 eurov se za
prekršek kaznuje odgovorna oseba centralne depotne družbe, ki stori prekršek iz
prejšnjega odstavka.«.

Zakon o spremembah in dopolnitvi Zakona o nematerializiranih
vrednostnih papirjih – ZNVP-1B (Uradni list RS, št. 43/19) spreminja 48. člen zakona tako, da
se glasi:
»48. člen
(ukinitev
registrskih računov in določitev najvišjih stroškov upravljanja)
(1) Centralna depotna družba ukine
registrske račune pravnih oseb do 30. septembra 2016, registrske račune
drugih oseb pa do 1. januarja 2017.
(2) Centralna depotna družba objavi
obvestilo o ukinitvi registrskih računov na svoji spletni strani ter v dveh
dnevnih časopisih, ki izhajata na celotnem območju Republike Slovenije in o
ukinitvi pisno obvesti vse imetnike teh računov.
(3) Podrobnejši način ukinitve registrskih
računov določi centralna depotna družba v pravilih, pri čemer centralna depotna
družba brezplačno:
-       
izvede vsa dejanja, ki se izvedejo zaradi ukinitve registrskih računov,
in
-       
omogoči imetnikom nematerializiranih vrednostnih papirjev, da se
nepreklicno, trajno in brez pravice do nadomestila odpovedo neobremenjenim
nematerializiranim vrednostnim papirjem, ki se vodijo na registrskih računih.
(4) Člani
centralne depotne družbe razen stroškov, določenih z njeno tarifo, fizičnim osebam
ne smejo zaračunavati dodatnih stroškov za odprtje in zaprtje računa.
(5) Centralna depotna družba, ki na dan
uveljavitve tega zakona vodi nematerializirane vrednostne papirje na
registrskih računih, najkasneje mesec dni pred potekom roka za ukinitev
registrskih računov posreduje agenciji oceno, za koliko se bodo spremenili
prihodki zaradi ukinitve registrskih računov fizičnih oseb. Za presojo ocene iz
prejšnjega stavka se smiselno uporabljajo določbe zakona, ki ureja trg
finančnih instrumentov, o presoji skladnosti tarife z razumnimi poslovnimi
pogoji, pri čemer presoja skladnosti vključuje tudi presojo znižanj nadomestil
za vodenje računov fizičnih oseb in vzdrževanje stanj vrednostnih papirjev na
teh računih, ki bi bila upravičena, upoštevaje vse okoliščine.
(6) Z globo od 12.000 do 250.000 eurov se
za prekršek kaznuje centralna depotna družba, če:
-       
v skladu s prvim in tretjim odstavkom tega člena imetnikom nematerializiranih
vrednostnih papirjev ne omogoči, da se brezplačno, nepreklicno, trajno in brez
pravice do nadomestila odpovedo neobremenjenim nematerializiranim vrednostnim
papirjem, ki se vodijo na registrskih računih;
-       
v skladu s tretjim odstavkom tega člena ne izvede brezplačno vseh
dejanj, ki se izvedejo zaradi ukinitve registrskih računov;
-       
ne posreduje agenciji ocene iz prejšnjega odstavka.
(7) Z globo od 800 do 10.000 eurov se za
prekršek kaznuje odgovorna oseba centralne depotne družbe, ki stori prekršek iz
prejšnjega odstavka.«;
spreminja 48.a člen zakona tako, da se glasi:
»48.a člen
(prenos
opuščenih in preostalih nematerializiranih vrednostnih papirjev na ukinjenih
registrskih računih)
(1) Centralna depotna družba vpiše vse
nematerializirane vrednostne papirje, ki so se jim imetniki izrecno odpovedali,
v dobro posebnega računa, imetnik katerega je Kapitalska družba pokojninskega
in invalidskega zavarovanja, d. d. (v nadaljnjem besedilu: KAD).
(2) Centralna depotna družba prenese vse
nematerializirane vrednostne papirje, ki do 31. avgusta 2019 ostanejo
vpisani na ukinjenih registrskih računih, v dobro skupnega namenskega računa za
prenos na KAD. Skupni namenski račun vodi centralna depotna družba, ki tudi
uresničuje pravice iz teh nematerializiranih vrednostnih papirjev, z izjemo
glasovalnih pravic iz delnic ciljnih družb, za katere se uporabljajo določbe
zakona, ki ureja prevzeme (v nadaljnjem besedilu: ciljna družba), in sicer do
njihovega dejanskega prenosa upravičencu iz tretjega odstavka tega člena
oziroma na posebni račun KAD iz prejšnjega odstavka.
(3) Oseba, katere nematerializirani vrednostni
papirji so bili v skladu s prejšnjim odstavkom preneseni na skupni namenski
račun, lahko do 31. decembra 2021 zahteva, da se preneseni
nematerializirani vrednostni papirji oziroma nematerializirani vrednostni
papirji, ki so slednje nadomestili, prenesejo na račun pri članu centralne
depotne družbe. Oseba, ki vloži takšno zahtevo (v nadaljnjem besedilu: vložnik
zahteve), mora nematerializirane vrednostne papirje sprejeti v stanju, v
katerem so, brez donosov ali drugih izplačil zanje, za obdobje od dneva
njihovega prenosa na skupni namenski račun do dneva vložitve zahteve, podpis na
zahtevi pa mora biti upravno ali notarsko overjen.
(4) Centralna depotna družba v breme
skupnega namenskega računa izroči nematerializirane vrednostne papirje, ki so
bili predmet prenosa v breme ukinjenega registrskega računa vložnika zahteve, v
60 dneh od prejema zahteve. Če so prenesene nematerializirane vrednostne
papirje nadomestili drugi nematerializirani vrednostni papirji, centralna
depotna družba izroči te druge vrednostne papirje v ustreznem razmerju
nadomestitve. Če vložniku zahteve prenesene nematerializirane vrednostne
papirje ali druge vrednostne papirje, ki so nadomestili te nematerializirane
vrednostne papirje, ni mogoče izročiti zaradi izvedbe korporacijskega dejanja,
v okviru katerega je centralna depotna družba prejela denarno nadomestilo za te
vrednostne papirje, je vložnik zahteve upravičen do prejema denarnega
nadomestila za prevzete oziroma izročene vrednostne papirje brez dodatnih
obresti do izteka 60 dnevnega roka in zmanjšano za morebitne stroške.
(5) Po izteku roka iz tretjega odstavka
tega člena centralna depotna družba prenese nematerializirane vrednostne
papirje ali druge vrednostne papirje, ki so slednje nadomestili, za katere niso
bile vložene zahteve iz tretjega odstavka tega člena, s skupnega namenskega
računa iz drugega odstavka tega člena na posebni račun KAD iz prvega odstavka
tega člena. Ob tem centralna depotna družba izroči KAD v 15 dneh, šteto od
dneva prenosa nematerializiranih vrednostnih papirjev, tudi vse donose,
izplačila in denarna nadomestila, ki jih je prejela za nematerializirane
vrednostne papirje, prenesene v dobro skupnega namenskega računa za prenos na
KAD po drugem odstavku tega člena brez dodatnih obresti do izteka 15 dnevnega
roka.
(6) Centralna depotna družba ni upravičena
zaračunavati KAD nobenih stroškov in nadomestil za nematerializirane vrednostne
papirje, ki se vpišejo v dobro njenega posebnega računa iz prvega odstavka tega
člena, in za nematerializirane vrednostne papirje, ki so bili preneseni v dobro
skupnega namenskega računa za prenos na KAD.
(7) KAD mora o pridobitvi delnic ciljnih
družb, ki jih je pridobila v skladu s petim odstavkom tega člena, obvestiti
agencijo v treh delovnih dneh po pridobitvi.
(8) Z globo od 12.000 do 250.000 eurov se
za prekršek kaznuje KAD, če o pridobitvi delnic ciljnih družb, ki jih je
pridobila v skladu s petim odstavkom tega člena, ne obvesti agencije v treh
delovnih dneh po pridobitvi v skladu s prejšnjim odstavkom.
(9) Z globo od 800 do 10.000 eurov se za
prekršek kaznuje odgovorna oseba KAD, ki stori prekršek iz prejšnjega odstavka.«;
dodaja 48.b člen zakona, ki se glasi:
»48.b člen
(ugotavljanje
deleža glasovalnih pravic ter uresničevanje glasovalnih pravic iz delnic cilje
družbe)
(1) Ne glede na določbe zakona, ki ureja
prevzeme, se pri ugotavljanju deleža glasovalnih pravic centralne depotne
družbe in oseb, ki po zakonu, ki ureja prevzeme, s centralno depotno družbo
delujejo usklajeno v ciljni družbi, ne upoštevajo glasovalne pravice iz delnic
ciljne družbe, ki so vpisane na skupnem namenskem računu iz drugega odstavka
prejšnjega člena. Centralna depotna družba ne sme uresničevati glasovalnih
pravic iz delnic ciljne družbe, vpisanih na skupnem namenskem računu iz drugega
odstavka prejšnjega člena.
(2) Ne glede na določbe zakona, ki ureja
prevzeme, se pri ugotavljanju deleža glasovalnih pravic KAD in oseb, ki po
zakonu, ki ureja prevzeme, s KAD delujejo usklajeno v ciljni družbi, ne
upoštevajo glasovalne pravice iz delnic ciljne družbe, ki jih KAD pridobi v
skladu s prvim oziroma petim odstavkom prejšnjega člena. KAD ne sme
uresničevati glasovalnih pravic iz delnic ciljnih družb, ki jih pridobi v
skladu s prvim oziroma petim odstavkom prejšnjega člena. KAD je upravičena
izvrševati glasovalna upravičenja iz vseh tistih nematerializiranih vrednostnih
papirjev družb, ki jih pridobi v skladu s prvim oziroma petim odstavkom
prejšnjega člena, za katere se ob upoštevanju stanja, ki je podano na dan
prenosa nematerializiranega vrednostnega papirja na poseben račun KAD iz prvega
odstavka prejšnjega člena, ne uporabljajo določbe zakona, ki ureja prevzeme.«;
ter vsebuje naslednjo končno določbo:
»KONČNA DOLOČBA
5. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.