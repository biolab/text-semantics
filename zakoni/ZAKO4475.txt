1. člen
Ta zakon določa obseg in datum prevzema
dolga Zavoda za pokojninsko in invalidsko zavarovanje Slovenije in Zavoda za
zdravstveno zavarovanje Slovenije, ki jih prevzame Republika Slovenija zaradi
zagotovitve poslovanja obeh zavodov brez obremenitev z obveznostmi iz preteklih
let.
2. člen
Republika Slovenija na dan uveljavitve tega
zakona prevzame dolg, ki ga ima Zavod za pokojninsko in invalidsko zavarovanje
Slovenije iz naslova najetega posojila, po stanju na dan 30. junija 2005,
v okviru enotnega zakladniškega računa države in pripadajoče obresti iz te
zadolžitve, vendar ne več kot 17.100 milijonov tolarjev.
Republika Slovenija na dan uveljavitve tega
zakona prevzame dolg, ki ga ima Zavod za zdravstveno zavarovanje Slovenije iz
naslova najetega posojila, po stanju na dan 31. decembra 2004, v okviru
enotnega zakladniškega računa države, v višini 28.650 milijonov tolarjev in
pripadajoče obresti iz te zadolžitve.
3. člen
S prevzemom dolga s strani Republike
Slovenije ne nastane nobena terjatev do Zavoda za pokojninsko in invalidsko zavarovanje
Slovenije in Zavoda za zdravstveno zavarovanje Slovenije.
Prevzeta obveznost se evidentira le na
kontih bilance stanja državnega proračuna.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-01/05-80/1
Ljubljana, dne 21. junija 2005.
EPA 239-IV
Predsednik
Državnega zbora
Republike Slovenije
France Cukjati, dr. med. l. r.