I. SPLOŠNE DOLOČBE
1. člen
(področje urejanja)
(1) Ta zakon določa: 
-       
medicinske pripomočke in njihove dodatke za uporabo pri ljudeh, 
-       
pogoje in ukrepe za zagotavljanje ustrezne kakovosti, varnosti in
zmogljivosti medicinskih pripomočkov, 
-       
pogoje in postopke za ugotavljanje skladnosti medicinskih pripomočkov, 
-       
označevanje in pogoje za pritrditev oznake CE, 
-       
pogoje za izdelavo medicinskih pripomočkov in promet z njimi, 
-       
pogoje in postopke za klinične raziskave medicinskih pripomočkov, 
-       
spremljanje zapletov z medicinskimi pripomočki, 
-       
naloge in pristojnosti priglašenega organa, 
-       
naloge in pristojnosti organa, pristojnega za medicinske pripomočke, 
-       
nadzor nad izvajanjem tega zakona zaradi varovanja javnega zdravja. 
(2) S tem zakonom se vsebinsko prenašajo v pravni red
Republike Slovenije naslednje direktive ter urejajo vprašanja izvajanja
naslednjih odločb in uredb: 
-       
Direktiva Sveta z dne 20. junija 1990 o približevanju zakonodaje držav
članic o aktivnih medicinskih pripomočkih za vsaditev (UL L št. 189 z dne 20.
7. 1990, str. 17), zadnjič spremenjena z Direktivo 2007/47/ES Evropskega
parlamenta in Sveta z dne 5. septembra 2007 o spremembah Direktive Sveta
90/385/EGS o približevanju zakonodaje držav članic o aktivnih medicinskih
pripomočkih za vsaditev, Direktive Sveta 93/42/EGS o medicinskih pripomočkih in
Direktive 98/8/ES o dajanju biocidnih pripravkov v promet (UL L št. 247 z dne
21. 9. 2007, str. 21), (v nadaljnjem besedilu: Direktiva 90/385/EGS); 
-       
Direktiva Sveta 93/42/EGS z dne 14. junija 1993 o medicinskih
pripomočkih (UL L št. 169 z dne 12. 7. 1993, str. 1), zadnjič spremenjena z
Direktivo 2007/47/ES Evropskega parlamenta in Sveta z dne 5. septembra 2007 o
spremembah Direktive Sveta 90/385/EGS o približevanju zakonodaje držav članic o
aktivnih medicinskih pripomočkih za vsaditev, Direktive Sveta 93/42/EGS o
medicinskih pripomočkih in Direktive 98/8/ES o dajanju biocidnih pripravkov v
promet (UL L št. 247 z dne 21. 9. 2007, str. 21), (v nadaljnjem besedilu:
Direktiva 93/42/EGS); 
-       
Direktiva 98/79/ES Evropskega parlamenta in Sveta z dne 27. oktobra 1998
o in vitro diagnostičnih medicinskih pripomočkih (UL L št. 331 z dne 7. 12.
1998, str. 1), zadnjič spremenjena z Uredbo (ES) št. 596/2009 Evropskega
parlamenta in Sveta z dne 18. junija 2009 o prilagoditvi nekaterih aktov, za
katere se uporablja postopek iz člena 251 Pogodbe, Sklepu Sveta 1999/468/ES
glede regulativnega postopka s pregledom (UL L št. 188 z dne 18. 7. 2009, str.
14), (v nadaljnjem besedilu: Direktiva 98/79/ES); 
-       
Odločba Komisije z dne 7. maja 2002 o skupnih tehničnih specifikacijah
za in vitro diagnostične medicinske pripomočke (UL L št. 131 z dne 16. 5. 2002,
str. 17), zadnjič spremenjena z Odločbo Komisije z dne 3. februarja 2009 o
spremembi Odločbe Komisije 2002/364/ES o skupnih tehničnih specifikacijah za in
vitro diagnostične medicinske pripomočke (UL L št. 39 z dne 10. 2. 2009, str.
34), (v nadaljnjem besedilu: Odločba 2002/364/ES); 
-       
Uredba (ES) št. 1882/2003 Evropskega parlamenta in Sveta z dne 29.
septembra 2003 o prilagoditvi določb glede odborov, ki pomagajo Komisiji pri
uresničevanju njenih izvedbenih pooblastil, predvidenih v aktih, za katere se
uporablja postopek iz člena 251 Pogodbe ES, Sklepu Sveta 1999/468/ES (UL L št.
284 z dne 31. 10. 2003, str. 1), zadnjič spremenjena z Uredbo (ES, EURATOM) št.
1101/2008 Evropskega parlamenta in Sveta z dne 22. oktobra 2008 o prenosu
zaupnih podatkov na Statistični urad Evropskih skupnosti (UL L št. 304 z dne
14. 11. 2008, str. 70), (v nadaljnjem besedilu: Uredba 1882/2003/ES); 
-       
Uredba (ES) št. 1394/2007 Evropskega parlamenta in Sveta z dne 13.
novembra 2007 o zdravilih za napredno zdravljenje ter o spremembi Direktive
2001/83/ES in Uredbe (ES) št. 726/2004 (UL L št. 324 z dne 10. 12. 2007, str.
121). 
(3) Pogoje in postopke uveljavljanja pravic uporabnikov ali
uporabnic (v nadaljnjem besedilu: uporabnik) do medicinskih pripomočkov,
predpisovanje, njihovo financiranje in druga vprašanja, povezana z medicinskimi
pripomočki za rehabilitacijo, urejajo predpisi s področja socialne varnosti.
2. člen
(izjeme glede uporabe tega zakona)
Določbe tega zakona se ne uporabljajo za: 
1.     
zdravila, ki jih urejajo predpisi o zdravilih; 
2.     
kozmetične proizvode, ki jih urejajo predpisi o kozmetičnih proizvodih; 
3.     
človeško kri, izdelke iz človeške krvi, človeško plazmo ali krvne celice
človeškega izvora, ki se urejajo v skladu s predpisi o preskrbi s krvjo, razen
tistih, ki jih ureja peti odstavek 15. člena tega zakona; 
4.     
organe človeškega izvora za presaditev, ki jih urejajo predpisi o
odvzemu in presaditvi delov človeškega telesa zaradi zdravljenja, razen tistih,
ki jih ureja peti odstavek 15. člena tega zakona; 
5.     
tkiva in celice človeškega izvora ter izdelke, ki vsebujejo tkiva ali
celice človeškega izvora ali so iz njih pridobljeni ter jih urejajo predpisi o
kakovosti in varnosti človeških tkiv in celic, namenjenih za zdravljenje; 
6.     
organe ali tkiva ali celice živalskega izvora za presaditev, razen če je
medicinski pripomoček izdelan iz neživih tkiv ali neživih izdelkov iz živalskega
tkiva; 
7.     
izdelke s kombinacijo zdravila in medicinskega pripomočka, ki vsebujejo
žive celice ali tkiva ali nežive celice ali tkiva, pri čemer imajo tkiva ali
celice na človeško telo glavni učinek, in se urejajo v skladu s predpisi
Evropske unije o zdravilih za napredno zdravljenje; 
8.     
in vitro diagnostične medicinske pripomočke, izdelane in uporabljene v
isti zdravstveni ustanovi in v prostorih njihove izdelave ali uporabljene v
prostorih v neposredni bližini, ne da bi bili preneseni v drug poslovni subjekt,
ki jih urejajo predpisi o zdravstveni dejavnosti; 
9.     
urejanje varovanja zdravja delavcev ali delavk in prebivalstva pred
nevarnostjo ionizirajočega sevanja ali za varovanje zdravja posameznikov zaradi
izpostavljenosti sevanju pri izvajanju zdravstvene dejavnosti, kar urejajo
predpisi o varstvu pred ionizirajočimi sevanji in jedrski varnosti.
3. člen
(medicinski pripomoček)
(1) Medicinski pripomoček je vsak instrument, aparatura,
naprava, programska oprema, material ali drug predmet, ki se uporablja samostojno
ali v kombinaciji z dodatki, vključno s programsko opremo, ki jo je
proizvajalec ali proizvajalka (v nadaljnjem besedilu: proizvajalec) medicinskih
pripomočkov predvidel izrecno za uporabo pri diagnostiki oziroma v terapevtske
namene in je potrebna za pravilno uporabo tega pripomočka, in ki ga je
proizvajalec medicinskih pripomočkov predvidel za uporabo na ljudeh za: 
-       
diagnosticiranje, preprečevanje, spremljanje, zdravljenje ali lajšanje
bolezni, 
-       
diagnosticiranje, spremljanje, zdravljenje, lajšanje posledic poškodb
ali okvar ali kompenziranje okvare ali invalidnosti, 
-       
preiskovanje, nadomeščanje ali spreminjanje anatomskih funkcij ali
fizioloških procesov organizma ali 
-       
nadzor spočetja, in ki svojega glavnega predvidenega učinka na človeško
telo ne dosega na farmakološki, imunološki ali metabolični način, vendar pa so
mu lahko ti procesi pri njegovem delovanju v pomoč. 
(2) Dodatek k medicinskemu pripomočku je predmet, ki sicer ni
medicinski pripomoček, vendar ga proizvajalec medicinskih pripomočkov izrecno
namenja za uporabo skupaj z medicinskim pripomočkom, da ta lahko deluje v
skladu z namenom, ki ga je predvidel proizvajalec medicinskega pripomočka.
4. člen
(aktivni medicinski pripomoček)
Aktivni medicinski pripomoček je medicinski pripomoček, ki mu
delovanje omogoča črpanje iz vira električne energije ali drugega vira
energije, razen tiste, ki izhaja iz človeškega telesa ali težnosti.
5. člen
(aktivni medicinski pripomoček za vsaditev)
(1) Aktivni medicinski pripomoček za vsaditev je aktivni
medicinski pripomoček, namenjen temu, da se v celoti ali delno, kirurško ali z
drugim medicinskim posegom vsadi v človeško telo ali da se z zdravstvenim
posegom vstavi v naravno odprtino človeškega telesa in po takem postopku tam
ostane. 
(2) Za dodatek k aktivnemu medicinskemu pripomočku za
vsaditev se uporabljajo določbe tega zakona, ki urejajo aktivne medicinske
pripomočke za vsaditev.
6. člen
(in vitro diagnostični medicinski pripomoček)
(1) In vitro diagnostični medicinski pripomoček je medicinski
pripomoček, ki je reagent, reagenčni izdelek, umerjevalec, kontrolni material,
komplet, instrument, aparat, oprema ali sistem, ki se uporablja sam ali v
kombinaciji, proizvajalec medicinskih pripomočkov pa ga je namenil za uporabo
in za preiskave vzorcev, vključno z darovano krvjo in tkivi, ki izhajajo iz
človeškega telesa, samo ali večinoma za zagotavljanje podatkov: 
-       
v zvezi s fiziološkim ali patološkim stanjem, 
-       
v zvezi s prirojeno nepravilnostjo, 
-       
za določitev varnosti in združljivosti z možnimi prejemniki ali 
-       
za spremljanje terapevtskih ukrepov. 
(2) Posode za vzorce, ki se razvrščajo med in vitro
diagnostične medicinske pripomočke, so tisti pripomočki, vakuumski ali ne, ki
jih je proizvajalec medicinskih pripomočkov namenil predvsem temu, da vsebujejo
in hranijo vzorce, ki izhajajo iz človeškega telesa, za in vitro diagnostične
preiskave. 
(3) Izdelki za splošno laboratorijsko uporabo niso in vitro
diagnostični medicinski pripomočki, razen če jih je proizvajalec medicinskih
pripomočkov glede na njihove značilnosti posebej predvidel za uporabo pri
diagnostični preiskavi in vitro. 
(4) Dodatek k in vitro diagnostičnemu medicinskemu pripomočku
je predmet, ki ni in vitro diagnostični medicinski pripomoček, vendar ga je
proizvajalec medicinskih pripomočkov namenil izrecno za uporabo skupaj s tem
medicinskim pripomočkom, da se ta lahko uporablja v skladu s predvidenim
namenom. 
(5) Invazivni medicinski pripomoček za vzorčenje ali tisti,
ki se neposredno uporabi na človeškem telesu, da bi pridobili vzorec, ni
dodatek k in vitro diagnostičnemu medicinskemu pripomočku. 
(6) In vitro diagnostični medicinski pripomoček za
samotestiranje je medicinski pripomoček, ki ga je proizvajalec medicinskih
pripomočkov namenil nestrokovnjakom za uporabo na domu. 
(7) In vitro diagnostični medicinski pripomoček za
ovrednotenje delovanja in vitro diagnostičnega medicinskega pripomočka je
pripomoček, ki ga je proizvajalec medicinskih pripomočkov namenil eni ali več
študijam ovrednotenja delovanja v laboratorijih za medicinske analize ali v
drugem ustreznem okolju zunaj svojih prostorov.
7. člen
(medicinski pripomoček, izdelan za posameznega uporabnika)
(1) Medicinski pripomoček, izdelan za posameznega uporabnika,
je medicinski pripomoček, ki je posebej izdelan z načrtovanimi lastnostmi v
skladu s pisno zahtevo zdravnika ali zdravnice (v nadaljnjem besedilu:
zdravnik) in je namenjen izključno uporabi pri tem uporabniku. 
(2) Pisno zahtevo iz prejšnjega odstavka lahko izda tudi
druga oseba, če je v skladu s predpisi za to pooblaščena na podlagi svojih
poklicnih kvalifikacij. 
(3) Medicinski pripomočki, ki se izdelujejo v množični
proizvodnji in jih je treba prilagoditi, da bi izpolnjevali posebne zahteve
zdravnika ali drugega strokovnjaka ali strokovnjakinje (v nadaljnjem besedilu:
strokovnjak), niso medicinski pripomočki, izdelani za posameznega uporabnika.
8. člen
(medicinski pripomoček ali aktivni medicinski pripomoček za
vsaditev, namenjen za klinične raziskave)
(1) Medicinski pripomoček ali aktivni medicinski pripomoček
za vsaditev, namenjen za klinične raziskave, je medicinski pripomoček, ki ga
uporablja zdravnik pri izvajanju raziskav na ljudeh v ustreznem kliničnem
okolju. 
(2) Kot ustrezno usposobljena oseba za izvajanje kliničnih
raziskav se šteje tudi druga oseba, ki je na podlagi svojih poklicnih
kvalifikacij usposobljena za izvajanje klinične raziskave.
9. člen
(drugi izrazi)
Izrazi, uporabljeni v tem zakonu, pomenijo: 
1.     
Dajanje na trg pomeni prvič odplačno ali neodplačno dati na voljo
medicinski pripomoček na trgu Evropske unije za opravljanje prometa ali
uporabo, razen medicinskih pripomočkov, namenjenih kliničnim raziskavam, ter in
vitro diagnostičnih medicinskih pripomočkov, namenjenih za ovrednotenje
delovanja, ne glede na to, ali so novi ali popolnoma prenovljeni. 
2.     
Dajanje v uporabo pomeni, da je medicinski pripomoček na voljo končnemu
uporabniku in je prvič pripravljen za uporabo na trgu Evropske unije v skladu s
predvidenim namenom. Začetek uporabe aktivnega medicinskega pripomočka za
vsaditev pomeni dajanje tega pripomočka na razpolago za opravljanje zdravstvene
dejavnosti. 
3.     
Certifikat ES je listina, s katero priglašeni organ zagotavlja, da
proizvodni postopek oziroma medicinski pripomoček ustreza zahtevam iz predpisov
Evropske unije, ki urejajo medicinske pripomočke, ter iz tega zakona in na
njegovi podlagi izdanih podzakonskih predpisov. 
4.     
Harmonizirani standard je standard, ki ga je sprejel eden od organov za
standardizacijo iz Priloge I k Direktivi 98/34/ES Evropskega parlamenta in
Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne 21. 7
1998), zadnjič spremenjeni z Direktivo Sveta 2006/96/ES z dne 20. novembra 2006
o prilagoditvi nekaterih direktiv na področju prostega pretoka blaga zaradi
pristopa Bolgarije in Romunije (UL L št. 363 z dne 20. 12. 2006, str. 81), (v
nadaljnjem besedilu: Direktiva 98/34/ES), na podlagi predloga, ki ga je
pripravila Evropska komisija v skladu s 6. členom Direktive 98/34/ES. 
5.     
Izjava ES o skladnosti je listina, s katero proizvajalec medicinskih
pripomočkov zagotavlja, da proizvodni postopek oziroma medicinski pripomoček
ustreza zahtevam iz predpisov Evropske unije, ki urejajo medicinske pripomočke,
ter iz tega zakona in na njegovi podlagi izdanih podzakonskih predpisov. 
6.     
Klinični podatki so podatki o varnosti oziroma zmogljivosti medicinskega
pripomočka, pridobljeni z njegovo uporabo. Pridobijo se v kliničnih raziskavah
o tem pripomočku ali kliničnih raziskavah ali drugih študijah o podobnih
medicinskih pripomočkih, objavljenih v znanstveni literaturi, za katere je
mogoče dokazati enakovrednost z zadevnim medicinskim pripomočkom, ali v
objavljenih oziroma neobjavljenih poročilih o drugih kliničnih izkušnjah s tem
ali podobnim medicinskim pripomočkom, za katerega je mogoče dokazati
enakovrednost z zadevnim medicinskim pripomočkom. 
7.     
Medicinski pripomoček za enkratno uporabo je medicinski pripomoček,
namenjen temu, da se uporabi enkrat za enega bolnika ali bolnico (v nadaljnjem
besedilu: bolnik). 
8.     
Navodilo za uporabo je informacija za uporabnika, ki je v pisni obliki
priložena medicinskemu pripomočku. 
9.     
Odpoklic je vsak ukrep za vrnitev medicinskega pripomočka, ki ne ustreza
bistvenim zahtevam iz tega zakona in predpisov Evropske unije, ki urejajo
medicinske pripomočke, ter je že na voljo končnemu uporabniku, poslovnemu
subjektu, ki ga je dal na trg. 
10.  
Oznaka CE je oznaka, s katero proizvajalec medicinskih pripomočkov
izjavlja, da je medicinski pripomoček skladen z zahtevami iz tega zakona in
predpisi Evropske unije, ki urejajo medicinske pripomočke. 
11.  
Podkategorija pripomočkov je sklop pripomočkov, ki imajo skupno področje
predvidene uporabe ali skupno tehnologijo izdelave. 
12.  
Pooblaščeni predstavnik ali predstavnica (v nadaljnjem besedilu:
predstavnik) proizvajalca medicinskih pripomočkov (v nadaljnjem besedilu:
predstavnik proizvajalca) je poslovni subjekt s sedežem v Evropski uniji, ki ga
izrecno pisno pooblasti proizvajalec medicinskih pripomočkov s sedežem v tretji
državi in deluje namesto njega ter na katerega se lahko obračajo pristojni
organi v zvezi z obveznostmi proizvajalca medicinskih pripomočkov. 
13.  
Poslovni subjekti so pravne osebe, samostojni podjetniki posamezniki ali
samostojne podjetnice posameznice (v nadaljnjem besedilu: samostojni podjetnik
posameznik) in drugi posamezniki ali posameznice (v nadaljnjem besedilu:
posameznik), ki samostojno opravljajo dejavnost, vpisano v sodni ali poslovni
register, ali s predpisom ali aktom o ustanovitvi določeno dejavnost. 
14.  
Predvideni namen uporabe pomeni uporabo medicinskega pripomočka v skladu
s podatki, ki jih navaja proizvajalec medicinskih pripomočkov pri označevanju,
v navodilih za uporabo ali v oglaševalskem gradivu. 
15.  
Priglašeni organ je organ, ki izvaja postopke ugotavljanja skladnosti iz
tega zakona in na njegovi podlagi izdanih predpisov ter iz predpisov Evropske
unije, ki urejajo medicinske pripomočke, ter izpolnjuje pogoje in je imenovan
in priglašen pri Evropski komisiji v skladu s tem zakonom ali predpisi države
članice Evropske unije, v kateri ima sedež. 
16.  
Proizvajalec medicinskih pripomočkov je poslovni subjekt, odgovoren za
načrtovanje, izdelavo, pakiranje in označevanje medicinskega pripomočka, preden
je ta dan na trg pod njegovim lastnim imenom, ne glede na to, ali te postopke
opravlja ta oseba ali pa v njenem imenu tretja oseba. 
17.  
Promet z medicinskimi pripomočki na debelo je nakupovanje medicinskih
pripomočkov in njihova nadaljnja prodaja poslovnim subjektom, ki jih kupujejo
za opravljanje svoje poklicne ali registrirane dejavnosti. 
18.  
Promet z medicinskimi pripomočki na drobno je nakupovanje medicinskih
pripomočkov in njihova nadaljnja prodaja posameznikom za osebno uporabo. 
19.  
Skupina generičnih medicinskih pripomočkov je sklop medicinskih
pripomočkov, ki imajo enako ali podobno predvideno uporabo ali skupno tehnologijo
izdelave, kar jim omogoča, da so razvrščeni generično, ne da bi to odražalo
njihove posebne lastnosti. 
20.  
Tretje države so tiste države, ki niso članice Evropske unije ali
podpisnice Sporazuma o Enotnem gospodarskem prostoru. 
21.  
Umik je ukrep za preprečitev dostopnosti medicinskega pripomočka na
trgu. 
22.  
Uvoz je promet medicinskega pripomočka na debelo iz tretjih držav na
ozemlje Evropske unije. 
23.  
Vigilanca medicinskih pripomočkov (v nadaljnjem besedilu: vigilanca) je
sistem ugotavljanja, zbiranja in vrednotenja zapletov z medicinskimi pripomočki
ter drugih spoznanj o varnosti v zvezi z njimi in ukrepanja za zmanjševanje
tveganja, povezanega z njimi. 
24.  
Zaplet z medicinskim pripomočkom je vsako nepravilno delovanje ali
poslabšanje lastnosti ali zmogljivosti medicinskega pripomočka z medicinskega
ali tehničnega vidika, pa tudi vse neskladnosti pri označevanju oziroma pri
navodilih za uporabo, ki bi lahko povzročile ali so že povzročile smrt ali
resno poslabšale zdravstveno stanje bolnika, uporabnika ali tretjih oseb.
10. člen
(pristojnosti)
(1) Pristojni minister ali ministrica (v nadaljnjem besedilu:
minister) za medicinske pripomočke je minister, pristojen za zdravje, če ta
zakon ne določa drugače. 
(2) Organ, pristojen za medicinske pripomočke, je Javna agencija
Republike Slovenije za zdravila in medicinske pripomočke. 
(3) Organ, pristojen za medicinske pripomočke, odloča v
upravnih zadevah na prvi stopnji po zakonu, ki ureja splošni upravni postopek,
če s tem zakonom ni določeno drugače. 
(4) Organ, pristojen za medicinske pripomočke, mora v
upravnih zadevah v 30 delovnih dneh po prejemu vloge zahtevati njeno
dopolnitev, če je nepopolna, in določiti predlagatelju ali predlagateljici (v
nadaljnjem besedilu: predlagatelj) rok, v katerem jo mora dopolniti. 
(5) O pritožbah zoper odločbe organa, pristojnega za
medicinske pripomočke, odloča ministrstvo, pristojno za zdravje.
11. člen
(sodelovanje med organi in sporočanje podatkov)
(1) Organ, pristojen za medicinske pripomočke, sodeluje z
organi, pristojnimi za medicinske pripomočke drugih držav članic, z Evropsko
komisijo in drugimi pristojnimi institucijami ter izmenjuje podatke z namenom
enotne uporabe predpisov, ki urejajo medicinske pripomočke. 
(2) Organ, pristojen za medicinske pripomočke, oziroma
poslovni subjekti morajo za vpis v evropsko bazo podatkov za medicinske
pripomočke (v nadaljnjem besedilu: Eudamed) sporočati podatke o: 
-       
registraciji proizvajalcev medicinskih pripomočkov, predstavnikov
proizvajalcev in medicinskih pripomočkov, razen podatkov o medicinskih
pripomočkih, izdelanih za posameznega uporabnika, 
-       
certifikatih ES, 
-       
vigilanci in 
-       
kliničnih raziskavah medicinskih pripomočkov. 
(3) Podatke iz prejšnjega odstavka in način sporočanja teh
podatkov natančneje določi minister.
12. člen
(strokovno svetovanje)
Organ, pristojen za medicinske pripomočke, poslovnim
subjektom na njihovo zahtevo strokovno svetuje glede: 
-       
prevoda navodil za uporabo in označevanja medicinskega pripomočka, 
-       
razmejitve med medicinskimi pripomočki in drugimi izdelki na podlagi 15.
člena tega zakona, 
-       
razvrstitve medicinskega pripomočka v razred na podlagi 16. člena tega
zakona.
13. člen
(komisije in izvedenci)
(1) Pri organu, pristojnem za medicinske pripomočke, delujejo
komisije za medicinske pripomočke in izvedenci ali izvedenke (v nadaljnjem
besedilu: izvedenci). Komisije za medicinske pripomočke in izvedenci imajo
posvetovalno vlogo ter so strokovno neodvisni in samostojni na svojem področju
delovanja. 
(2) Komisije za medicinske pripomočke in izvedence imenuje
organ, pristojen za medicinske pripomočke, med uveljavljenimi strokovnjaki s
področja farmacije, medicine, ali drugih naravoslovnih in tehničnih ved, za
obravnavo in dajanje mnenj s strokovnih področij, ki zahtevajo posebno znanje. 
(3) Člani komisij za medicinske pripomočke in izvedenci
morajo pri svojem delu ravnati nepristransko in skladno s predpisi, ne smejo
omogočati neupravičenih koristi ali dajati prednosti posameznim predlagateljem
postopkov ter morajo spoštovati zaupnost podatkov, s katerimi se seznanijo pri
opravljanju svojih nalog.
14. člen
(izvedenci v organih Evropske unije)
Izvedence, ki sodelujejo pri delu pristojnih organov Evropske
unije za medicinske pripomočke in njihovih delovnih skupin, imenuje organ,
pristojen za medicinske pripomočke.
15. člen
(razmejitev med medicinskimi pripomočki in drugimi izdelki)
(1) Pri odločanju o razvrstitvi izdelka med medicinske
pripomočke ali med druge izdelke je treba upoštevati glavni namen njegovega
delovanja. 
(2) Če je medicinski pripomoček dan na trg le za uporabo zdravila,
se obravnava v skladu s tem zakonom. 
(3) Če je medicinski pripomoček dan na trg tako, da hkrati z
zdravilom predstavlja enoten izdelek, namenjen izključno uporabi v dani
kombinaciji in ne ponovni uporabi, se ta enotni izdelek obravnava v skladu s predpisi
o zdravilih. Lastnosti medicinskega pripomočka, povezane z njegovo varnostjo in
zmogljivostjo, morajo ustrezati bistvenim zahtevam iz tega zakona. 
(4) Če medicinski pripomoček kot svoj sestavni del vsebuje
snov, ki bi, če bi bila uporabljena ločeno, lahko veljala za zdravilo v skladu
s predpisi o zdravilih in na telo deluje z učinkom, ki je dopolnilen učinku
medicinskega pripomočka, se ta izdelek obravnava kot medicinski pripomoček. 
(5) Če medicinski pripomoček kot sestavni del vsebuje snov,
ki je v skladu s predpisi o zdravilih, če se uporablja ločeno, sestavina
zdravila ali zdravilo, pridobljeno iz človeške krvi ali človeške plazme
(derivat človeške krvi), in ki ima ob tem medicinskem pripomočku na telo
verjetno dopolnilni učinek, se ta izdelek obravnava kot medicinski pripomoček. 
(6) Če je namen proizvajalca medicinskih pripomočkov, da se
medicinski pripomoček uporabi kot osebna varovalna oprema v skladu s predpisi o
osebni varovalni opremi, mora izdelek izpolnjevati tudi ustrezne zahteve za varnost
in zdravje v skladu s predpisi o osebni varovalni opremi. 
(7) V primeru dvoma o razvrstitvi izdelka med medicinske
pripomočke o razvrstitvi odloča organ, pristojen za medicinske pripomočke, na
podlagi vloge predlagatelja ali po uradni dolžnosti. 
(8) Natančnejšo vsebino vloge iz prejšnjega odstavka določi
minister.
II. RAZVRSTITEV MEDICINSKIH PRIPOMOČKOV
16. člen
(razvrstitev medicinskih pripomočkov)
(1) Medicinski pripomočki se razvrstijo glede na stopnjo
tveganja za uporabnika, mesto in način uporabe, vezanost na vir energije,
trajanje uporabe in druge lastnosti. 
(2) Glede na stopnjo tveganja za uporabnika se medicinski
pripomočki razvrščajo v: 
-       
razred I – medicinski pripomočki z nizko stopnjo tveganja za uporabnika,
-       
razred IIa – medicinski pripomočki z večjo stopnjo tveganja za
uporabnika, 
-       
razred IIb – medicinski pripomočki z visoko stopnjo tveganja za
uporabnika in 
-       
razred III – medicinski pripomočki z najvišjo stopnjo tveganja za
uporabnika. 
(3) Glede na mesto in način uporabe ter druge lastnosti
izdelka se medicinski pripomočki razvrščajo na invazivne in neinvazivne. 
(4) Glede na vezanost na vir energije se medicinski
pripomočki razvrščajo na aktivne in neaktivne. 
(5) In vitro diagnostični medicinski pripomočki se glede na
stopnjo tveganja za uporabnike razvrstijo na: 
-       
Seznam A, 
-       
Seznam B, 
-       
in vitro diagnostične medicinske pripomočke za samotestiranje, ki niso
zajeti s seznamom A ali B, in 
-       
druge in vitro diagnostične medicinske pripomočke. 
(6) Natančnejša pravila za razvrstitev medicinskih pripomočkov
in razvrstitev in vitro diagnostičnih medicinskih pripomočkov določi minister.
17. člen
(odločitev glede razvrstitve)
Ob morebitnem nesoglasju glede pravilne razvrstitve
medicinskega pripomočka v razred v skladu s prejšnjim členom o razvrstitvi
odloči organ, pristojen za medicinske pripomočke.
18. člen
(klavzula o odstopanju)
Organ, pristojen za medicinske pripomočke, predloži Evropski
komisiji utemeljeno zahtevo za sprejetje potrebnih ukrepov, kadar meni, da: 
-       
uporaba razvrstitvenih pravil zahteva odločitev o razvrstitvi
medicinskega pripomočka ali kategorije medicinskih pripomočkov, 
-       
bi moral biti medicinski pripomoček ali skupina medicinskih pripomočkov
razvrščena v drug razred, 
-       
je treba ugotoviti skladnost medicinskega pripomočka, aktivnega medicinskega
pripomočka za vsaditev, in vitro diagnostičnega medicinskega pripomočka ali
skupine medicinskih pripomočkov z drugim postopkom ugotavljanja skladnosti, 
-       
je potrebna odločitev o tem, ali nek izdelek ali skupina izdelkov spada
med medicinske pripomočke iz 3. do 8. člena tega zakona.
III. ZAHTEVE ZA MEDICINSKE PRIPOMOČKE
19. člen
(pogoji za dajanje na trg in v uporabo ali začetek uporabe)
(1) Medicinski pripomočki se lahko dajejo na trg ali v
uporabo ali se lahko začnejo uporabljati, če izpolnjujejo zahteve iz tega
zakona in na njegovi podlagi izdanih podzakonskih predpisov, kadar so ustrezno
dobavljeni, pravilno nameščeni, vzdrževani in uporabljeni v skladu s
predvidenim namenom. 
(2) Poslovni subjekti, ki medicinske pripomočke uporabljajo
pri opravljanju svoje dejavnosti, jih morajo vzdrževati v skladu z navodili
proizvajalca medicinskih pripomočkov.
20. člen
(bistvene zahteve za medicinske pripomočke)
(1) Medicinski pripomočki morajo ustrezati bistvenim
zahtevam, ki so splošne in posebne. 
(2) Splošne zahteve za medicinske pripomočke so naslednje: 
-       
načrtovani, izdelani, vgrajeni, vzdrževani in uporabljeni morajo biti
tako, da pri uporabi pod pogoji in za namen, za katerega so izdelani, ne
ogrožajo kliničnega stanja ali varnosti bolnikov ali varnosti in zdravja
uporabnikov ali drugih oseb, ter da je zagotovljeno, da je vsako morebitno
tveganje, povezano z njihovo uporabo, sprejemljivo v primerjavi s koristjo za
bolnika ter združljivo z visoko ravnijo zaščite zdravja in varnosti; 
-       
pri njihovem načrtovanju je upoštevano zmanjševanje tveganja za napako
pri uporabi zaradi njihovih ergonomskih značilnosti in okolja, v katerem naj bi
se medicinski pripomoček uporabljal (načrtovanje za varstvo bolnikov); 
-       
pri načrtovanju so upoštevani tehnično znanje, izkušnje, izobraževanje,
usposabljanje ter, če je to primerno, zdravstveno in fizično stanje predvidenih
uporabnikov (načrtovanje za invalide, laične, strokovne in druge uporabnike). 
(3) Posebne zahteve za medicinske pripomočke se nanašajo na: 
-       
kemične, fizikalne in biološke lastnosti medicinskih pripomočkov; 
-       
mikrobiološko kakovost medicinskih pripomočkov; 
-       
načrtovanje in značilnosti medicinskih pripomočkov glede na okolje; 
-       
medicinske pripomočke z merilno funkcijo; 
-       
varstvo pred sevanjem; 
-       
medicinske pripomočke, ki so povezani ali opremljeni z virom energije; 
-       
označevanje medicinskih pripomočkov in navodilo za uporabo. 
(4) Če obstaja ustrezna stopnja nevarnosti, morajo medicinski
pripomočki in aktivni medicinski pripomočki, ki so tudi stroji, ustrezati tudi
osnovnim zdravstvenim in varnostnim zahtevam v skladu s predpisi o tehničnih
zahtevah za proizvode in o ugotavljanju skladnosti, ko so zdravstvene in
varnostne zahteve bolj specifične od bistvenih zahtev, določenih s tem zakonom.
(5) Natančnejše bistvene zahteve za medicinske pripomočke
določi minister.
21. člen
(uporaba standardov ali tehničnih predpisov)
(1) Za medicinske pripomočke, ki ustrezajo zahtevam
nacionalnih standardov, sprejetih na podlagi harmoniziranih standardov, se
domneva, da so skladni z zahtevami, določenimi s tem zakonom in na njegovi
podlagi izdanimi podzakonskimi predpisi. Minister v Uradnem listu Republike
Slovenije objavi seznam standardov, ob uporabi katerih se domneva, da je
medicinski pripomoček skladen z zahtevami iz tega zakona in na njegovi podlagi
izdanimi predpisi. 
(2) Sklicevanje na standarde vključuje tudi monografije v
Evropski farmakopeji ali v Slovenskem dodatku k Evropski farmakopeji, če gre za
izdelek s kombinacijo zdravila in medicinskega pripomočka. 
(3) Če organ, pristojen za medicinske pripomočke, meni, da
harmonizirani standardi iz prvega odstavka tega člena ne ustrezajo zahtevam iz
tega zakona, sproži izvajanje zaščitne klavzule skladno s 26. členom tega
zakona. 
(4) Za in vitro diagnostične medicinske pripomočke s Seznama
A in, kjer je potrebno za in vitro diagnostične medicinske pripomočke s Seznama
B, sklicevanje na standarde pomeni tudi sklicevanje na skupne tehnične
specifikacije. Te skupne tehnične specifikacije določijo ustrezna merila za
ovrednotenje in ponovno ovrednotenje delovanja, merila za izdajo serije,
referenčne metode in referenčne materiale ter se objavijo v Uradnem listu
Evropske unije. Proizvajalci medicinskih pripomočkov morajo zagotoviti, da in
vitro diagnostični medicinski pripomočki ustrezajo skupnim tehničnim
specifikacijam. Če jih iz upravičenih razlogov ne izpolnjujejo, morajo sprejeti
rešitve, katerih raven je vsaj enakovredna ravni navedenih specifikacij.
IV. POSTOPEK UGOTAVLJANJA SKLADNOSTI MEDICINSKIH PRIPOMOČKOV
22. člen
(postopek ugotavljanja skladnosti)
(1) Postopek ugotavljanja skladnosti je postopek, v katerem
se posredno ali neposredno ugotavlja in ocenjuje, ali medicinski pripomočki,
njihova proizvodnja oziroma kakovost poslovanja ustreza pogojem, določenim s
predpisi Evropske unije, ki urejajo medicinske pripomočke, s tem zakonom in na
njegovi podlagi izdanimi podzakonskimi predpisi. 
(2) Postopek ugotavljanja skladnosti iz prejšnjega odstavka
je odvisen od razvrstitve medicinskega pripomočka glede na stopnjo tveganja za
uporabnika, in sicer: 
-       
za medicinske pripomočke razreda I proizvajalec medicinskih pripomočkov
ocenjuje skladnost tega izdelka s predpisanimi zahtevami. Izjema so medicinski
pripomočki razreda I z merilno funkcijo in tisti, ki se dajejo na trg sterilni
in ki se glede merilne funkcije in zagotavljanja sterilnosti obravnavajo kot
medicinski pripomočki razreda II; 
-       
za medicinske pripomočke razreda IIa, IIb in III priglašeni organ
ugotavlja skladnost izdelka, njegove proizvodnje oziroma kakovosti poslovanja s
predpisanimi zahtevami. 
(3) Postopki ugotavljanja skladnosti obsegajo: 
-       
sistem za celovito zagotavljanje kakovosti; 
-       
tipski preskus ES; 
-       
overjanje ES; 
-       
sistem za zagotavljanje kakovosti proizvodnje; 
-       
sistem za zagotavljanje kakovosti izdelka; 
-       
izjavo ES o skladnosti. 
(4) Kjer postopek ugotavljanja skladnosti vključuje
posredovanje priglašenega organa, lahko proizvajalec medicinskih pripomočkov
ali predstavnik proizvajalca vloži zahtevo pri katerem koli priglašenem organu
s sedežem v državi članici Evropske unije v okviru nalog, za katere je ta
pristojen. O poteku in zaključku postopkov ugotavljanja skladnosti se
priglašeni organ in proizvajalec medicinskih pripomočkov ali predstavnik
proizvajalca pisno dogovorita. 
(5) Postopke ugotavljanja skladnosti podrobneje določi minister.
23. člen
(certifikat ES in izjava ES o skladnosti)
(1) Za medicinske pripomočke razreda IIa, IIb in III, aktivne
medicinske pripomočke za vsaditev ter in vitro diagnostične medicinske
pripomočke se postopek ugotavljanja skladnosti začne pri priglašenem organu z
vlogo predlagatelja. Vloga mora vsebovati dokazila o izpolnjevanju pogojev, ki
jih določa predpis iz petega odstavka prejšnjega člena. 
(2) Priglašeni organ lahko zahteva vse podatke, potrebne za
postopek ugotavljanja skladnosti. Vloga, dokazila in dopisi v zvezi s postopki
ugotavljanja skladnosti morajo biti v slovenskem jeziku ali v jeziku, ki ga
priglašeni organ razume. 
(3) Priglašeni organ mora pred začetkom postopka ugotavljanja
skladnosti preveriti razvrstitev izdelka med medicinske pripomočke, ki jo
izvede proizvajalec v skladu s tem zakonom. 
(4) Po ugotovljeni skladnosti priglašeni organ izda
certifikat ES z veljavnostjo največ pet let. Veljavnost se lahko podaljša za
največ pet let na podlagi vloge proizvajalca medicinskih pripomočkov ali
predstavnika proizvajalca, vložene v roku, za katerega se pisno dogovorita
priglašeni organ in predlagatelj. 
(5) Ne glede na določbo prejšnjega odstavka izda priglašeni
organ po ugotovljeni skladnosti medicinskega pripomočka v postopku overjanja ES
certifikat ES z neomejeno veljavnostjo. 
(6) Pred dajanjem na trg medicinskih pripomočkov, razen
tistih, ki so izdelani za posameznega uporabnika ali namenjeni za klinične
raziskave, proizvajalec medicinskih pripomočkov sestavi izjavo ES o skladnosti
in na medicinski pripomoček pritrdi oznako CE. 
(7) Proizvajalec medicinskih pripomočkov ali predstavnik
proizvajalca mora hraniti izjavo ES o skladnosti, tehnično dokumentacijo o
medicinskem pripomočku in potrdila, ki so jih izdali priglašeni organi, ter jih
dati na razpolago pristojnemu inšpektorju ali inšpektorici (v nadaljnjem
besedilu: inšpektor) še pet let po izdelavi zadnjega medicinskega pripomočka
oziroma 15 let po izdelavi zadnjega aktivnega medicinskega pripomočka za
vsaditev, na katerega se dokumentacija nanaša.
24. člen
(izjava o medicinskih pripomočkih, izdelanih za posameznega
uporabnika, in medicinskih pripomočkih, namenjenih za klinične raziskave)
(1) Za medicinske pripomočke, izdelane za posameznega
uporabnika, in medicinske pripomočke, namenjene za klinične raziskave, mora
proizvajalec medicinskih pripomočkov ali predstavnik proizvajalca sestaviti
pisno izjavo, ki vsebuje podatke o proizvajalcu medicinskih pripomočkov in
medicinskem pripomočku ter druge pomembne podatke. 
(2) Pri dajanju na trg ali v uporabo medicinskih pripomočkov
razreda IIa, IIb in III, ki so izdelani za posameznega uporabnika, mora biti
pisna izjava iz prejšnjega odstavka na razpolago uporabniku, za katerega je
medicinski pripomoček izdelan. Izjava vsebuje osebno ime uporabnika ali njegove
podatke v kodirani obliki. 
(3) Izjavo iz prvega odstavka tega člena mora proizvajalec
medicinskih pripomočkov hraniti najmanj pet let, v primeru medicinskih
pripomočkov za vsaditev pa najmanj 15 let. 
(4) Natančnejšo vsebino izjave iz prvega odstavka tega člena
in vrsto dokumentacije ter vsebino izjave za in vitro diagnostične medicinske
pripomočke za ovrednotenje delovanja iz drugega odstavka 38. člena tega zakona
določi minister.
25. člen
(izjeme v izrednih razmerah)
Organ, pristojen za medicinske pripomočke, lahko na podlagi
ustrezno utemeljene zahteve predlagatelja odobri dajanje na trg oziroma v
uporabo v Republiki Sloveniji tudi medicinskih pripomočkov, za katere niso bili
izvedeni postopki ugotavljanja skladnosti, v izrednih razmerah (epidemije,
zastrupitve, jedrska ali radiološka nesreča ali podobno) ali iz drugih
razlogov, če gre za varovanje javnega zdravja.
26. člen
(zaščitna klavzula)
(1) Če organ, pristojen za medicinske pripomočke, ugotovi, da
medicinski pripomočki ob pravilni namestitvi, vzdrževanju in uporabi za
predvideni namen škodljivo vplivajo na zdravje ali varnost bolnikov,
uporabnikov ali tretjih oseb ali varnost premoženja nemudoma sprejme začasni
ukrep, s katerim določi umik, prepoved ali omejitev njihovega dajanja na trg
oziroma v uporabo. 
(2) O ukrepih iz prejšnjega odstavka organ, pristojen za
medicinske pripomočke, nemudoma obvesti Evropsko komisijo z navedbo razlogov za
tako odločitev. Pri tem posebej navede, ali je razlog v neizpolnjevanju
bistvenih zahtev iz tega zakona, v nepravilni uporabi standardov iz 21. člena
tega zakona ali v pomanjkljivosti standardov samih. 
(3) Organ, pristojen za medicinske pripomočke, sprejme ukrepe
proti vsakomur, ki pritrdi oznako CE na medicinski pripomoček, ki ni v skladu s
tem zakonom. O izvedenih ukrepih obvesti Evropsko komisijo in organe drugih
držav članic Evropske unije, pristojne za medicinske pripomočke. 
(4) O ukrepih iz prvega odstavka tega člena organ, pristojen
za medicinske pripomočke, seznani javnost z objavo v medijih.
27. člen
(posebni ukrepi za spremljanje zdravstvenega stanja)
(1) Če organ, pristojen za medicinske pripomočke, v zvezi z
obravnavanim medicinskim pripomočkom ali skupino medicinskih pripomočkov meni,
da bi jih bilo treba za zagotovitev varovanja zdravja in varnosti ali za
zagotovitev spoštovanja zahtev javnega zdravja umakniti s trga ali jih ne dati
na trg, ali njihovo dajanje v uporabo prepovedati ali omejiti, ali zanje
sprejeti posebne zahteve, lahko sprejme vse potrebne in upravičene začasne
ukrepe. 
(2) Organ, pristojen za medicinske pripomočke, o izvedenih
ukrepih iz prejšnjega odstavka obvesti Evropsko komisijo in druge države
članice Evropske unije ter navede razloge za svojo odločitev. 
(3) O ukrepih iz prvega odstavka tega člena organ, pristojen
za medicinske pripomočke, seznani javnost z objavo v medijih.
V. OZNAKA CE
28. člen
(oznaka CE)
(1) Medicinski pripomočki, ki izpolnjujejo zahteve iz tega
zakona in na njegovi podlagi izdanih podzakonskih predpisov ter predpisov
Evropske unije, ki urejajo medicinske pripomočke, morajo, ko se dajejo na trg,
nositi oznako CE. Oznaka CE mora biti v vidni, berljivi in neizbrisni obliki
tudi na sterilnem zavoju, prodajni embalaži in v navodilih za uporabo. 
(2) Na medicinskih pripomočkih razreda IIa, IIb in III, na
aktivnih medicinskih pripomočkih za vsaditev in na in vitro diagnostičnih
medicinskih pripomočkih mora oznako CE spremljati identifikacijska številka
priglašenega organa, odgovornega za izvajanje postopkov ugotavljanja
skladnosti. 
(3) Oznako CE določi minister.
29. člen
(izjeme glede oznake CE)
(1) Določbe prejšnjega člena se ne uporabljajo za medicinske
pripomočke, ki so namenjeni za klinične raziskave, za medicinske pripomočke,
izdelane za posameznega uporabnika, in za in vitro diagnostične medicinske
pripomočke za ovrednotenje delovanja iz 38. člena tega zakona. 
(2) Za medicinske pripomočke, ki so predstavljeni na sejmih,
razstavah in predstavitvah, oznaka CE ni potrebna, če je na vidnem mestu
navedeno, da niso namenjeni za dajanje na trg ali v uporabo.
30. člen
(prepoved pritrditve oznake CE)
(1) Prepovedano je pritrditi oznako CE na izdelke, ki na
podlagi tega zakona niso medicinski pripomočki. 
(2) Prepovedano je na medicinski pripomoček pritrditi oznako
CE, če ni skladen s tem zakonom. 
(3) Prepovedano je na medicinski pripomoček pritrditi oznako
CE v nasprotju z določbami tega zakona. 
(4) Prepovedano je pritrjevanje oznak ali napisov, podobnih
oznaki CE, ki bi bili lahko zavajajoči glede pomena ali grafičnega videza
oznake CE. 
(5) Prepovedano je na medicinski pripomoček, embalažo ali
priložena navodila za uporabo pritrditi kakršno koli drugo oznako, ki bi
zmanjšala vidnost ali čitljivost oznake CE, jo prekrila ali povzročila
nejasnosti glede označevanja.
31. člen
(poseben postopek za sisteme in pakete medicinskih
pripomočkov)
(1) Če so medicinski pripomočki, ki nosijo oznako CE,
združeni v sistem ali paket z namenom dajanja na trg v takšni obliki v okviru
njihovega predvidenega namena in v mejah uporabe, ki jo je predvidel
proizvajalec medicinskih pripomočkov, na sistemu ali paketu ni treba izvesti
postopka za ugotavljanje skladnosti in pritrditi dodatne oznake CE. 
(2) Sistemu in paketu medicinskih pripomočkov morajo biti
priloženi podatki, ki so predpisani zanje, kjer je to ustrezno, pa jim morajo
biti priloženi tudi podatki o medicinskih pripomočkih, ki so združeni v sistemu
in paketu. 
(3) Poslovni subjekt, ki daje na trg sisteme ali pakete
medicinskih pripomočkov, mora dati pisno izjavo, da: 
-       
je preveril medsebojno združljivost medicinskih pripomočkov in izpeljal
postopke v skladu z navodili proizvajalca medicinskih pripomočkov, 
-       
je zapakiral sistem ali paket in priložil bistvene podatke za uporabnike
in 
-       
so bile vse aktivnosti izpeljane v skladu z ustreznimi metodami
notranjega preverjanja in nadzora. 
(4) Izjavo iz prejšnjega odstavka mora poslovni subjekt
hraniti najmanj pet let in jo dati na voljo organu, pristojnemu za medicinske
pripomočke, na njegovo zahtevo. 
(5) Kadar sistemi ali paketi medicinskih pripomočkov
vsebujejo medicinske pripomočke brez oznake CE ali kadar izbrana kombinacija
teh pripomočkov ni združljiva z njihovo izvirno namensko uporabo, se sistem ali
paket obravnava kot medicinski pripomoček sam po sebi in se mu po izvedenem
postopku ugotavljanja skladnosti iz 22. člena tega zakona pritrdi oznaka CE.
32. člen
(sterilizacija sistemov in paketov)
(1) Poslovni subjekt, ki za dajanje na trg sterilizira
sisteme ali pakete medicinskih pripomočkov ali druge medicinske pripomočke z
oznako CE, ki so jih proizvajalci medicinskih pripomočkov predvideli za
sterilizacijo pred uporabo, izvede postopek ocenjevanja sistema za celovito
zagotavljanje kakovosti ali sistema za zagotavljanje kakovosti proizvodnje, v
skladu s predpisom iz 22. člena tega zakona. Postopek in posredovanje priglašenega
organa se uporabita, da se zagotovi sterilnost do odprtja ali poškodbe sterilne
ovojnine. Po izvedeni sterilizaciji pritrditev nove oznake CE ni potrebna. 
(2) Poslovni subjekt da pisno izjavo, da je bila
sterilizacija opravljena v skladu z navodili proizvajalca medicinskega
pripomočka. Izjavo mora hraniti najmanj pet let in jo predložiti organu,
pristojnemu za medicinske pripomočke, na njegovo zahtevo.
VI. OZNAČEVANJE IN NAVODILO ZA UPORABO
33. člen
(označevanje in navodilo za uporabo)
(1) Medicinskemu pripomočku morajo biti priloženi podatki,
potrebni za varno in pravilno uporabo, ob upoštevanju usposobljenosti in znanja
morebitnih uporabnikov, ter za identifikacijo proizvajalca medicinskih
pripomočkov. Ti podatki so navedeni na prodajni embalaži ali nalepki in v
navodilu za uporabo. 
(2) Če je izvedljivo in primerno, morajo biti podatki,
potrebni za varno in pravilno uporabo medicinskega pripomočka, navedeni na
medicinskem pripomočku samem ali na embalaži vsake enote ali, kjer je to
primerno, na prodajni embalaži. Če pakiranje ali označevanje posameznih enot ni
mogoče, morajo biti navedeni v navodilu za uporabo, ki je priloženo enemu ali
več medicinskim pripomočkom. 
(3) Na prodajni embalaži morajo biti navedeni podatki, ki
označujejo medicinski pripomoček in namen uporabe ter ime in naslov
proizvajalca medicinskih pripomočkov ali predstavnika proizvajalca. 
(4) Navodilo za uporabo mora biti vključeno v prodajni
embalaži medicinskega pripomočka, razen za medicinske pripomočke razreda I in
IIa ali v upravičenih in izjemnih primerih za in vitro diagnostične medicinske
pripomočke, če jih je mogoče uporabljati varno tudi brez navodila za uporabo,
vendar je treba podatke o medicinskem pripomočku dati na voljo uporabniku na
njegovo zahtevo. 
(5) Navodila za uporabo morajo biti napisana v slovenskem
jeziku, čitljiva in uporabniku razumljiva ter morajo vsebovati datum izdaje ali
datum zadnjega popravka ali spremembe. Če so v slovenski jezik prevedena, mora
biti vsebina prevoda enaka izvirnemu navodilu za uporabo. Če je medicinski
pripomoček namenjen izključno za uporabo pri opravljanju dejavnosti, vpisane v
sodni ali poslovni register, je navodilo za uporabo lahko napisano v uporabniku
razumljivem jeziku. 
(6) Natančnejše podatke, ki jih mora imeti medicinski pripomoček
ali sistemi in paketi medicinskih pripomočkov na prodajni embalaži, nalepki in
v navodilu za uporabo, določi minister.
VII. PRIGLAŠENI ORGANI
34. člen
(pogoji za priglašeni organ)
(1) Poslovni subjekt s sedežem v Republiki Sloveniji mora
biti pred začetkom izvajanja postopkov ugotavljanja skladnosti iz 22. člena
tega zakona imenovan z odločbo organa, pristojnega za medicinske pripomočke, in
biti priglašen pri Evropski komisiji. 
(2) Priglašeni organi morajo glede na vrsto in obseg
postopkov ugotavljanja skladnosti izpolnjevati naslednje pogoje: 
-       
imeti primerno število strokovnjakov z ustreznim znanjem in poznavanjem
postopkov za presojanje medicinske funkcionalnosti in delovanja medicinskih
pripomočkov, njihove kakovosti oziroma sistema kakovosti proizvodnje; 
-       
imeti ustrezne prostore, naprave in opremo za ugotavljanje skladnosti
medicinskih pripomočkov; 
-       
imeti vzpostavljen sistem zagotavljanja kakovosti poslovanja; 
-       
voditi ustrezno dokumentacijo o postopkih ocenjevanja ter preverjanja
medicinskih pripomočkov in proizvajalcev medicinskih pripomočkov. 
(3) Natančnejše pogoje, ki jih mora izpolnjevati priglašeni
organ, in vsebino vloge za imenovanje organa za izvajanje postopkov
ugotavljanja skladnosti določi minister.
35. člen
(postopek imenovanja in priglasitve)
(1) Postopek imenovanja organa za izvajanje postopkov
ugotavljanja skladnosti, ki ima sedež v Republiki Sloveniji, se začne z vlogo
predlagatelja pri organu, pristojnem za medicinske pripomočke. V vlogi mora
predlagatelj navesti podatke in predložiti dokazila o izpolnjevanju pogojev iz
prejšnjega člena in navesti, za katere medicinske pripomočke glede na določbe
16. in 22. člena tega zakona bo ugotavljal skladnost, ter priložiti listine, s
katerimi izkazuje svojo usposobljenost za izpolnjevanje zahtev iz tega zakona
(npr. akreditacijska listina ali poročilo o usposobljenosti, če obstaja). 
(2) Organ, pristojen za medicinske pripomočke, po prejemu
popolne vloge imenuje komisijo za verifikacijo (v nadaljnjem besedilu:
komisija), ki jo sestavljajo strokovnjaki s področja delovanja organa za
izvajanje postopkov ugotavljanja skladnosti. Komisija izda mnenje o
izpolnjevanju pogojev predlagatelja in o morebitnih ukrepih za odpravo
ugotovljenih pomanjkljivosti. 
(3) Organ, pristojen za medicinske pripomočke, na podlagi
mnenja komisije o izpolnjevanju zahtev iz tega zakona izda odločbo o imenovanju
organa za izvajanje postopkov ugotavljanja skladnosti ali zavrnitvi imenovanja
v 60 dneh po prejemu popolne vloge. 
(4) Organ, pristojen za medicinske pripomočke, ob izdaji
odločbe o imenovanju organa za izvajanje postopkov ugotavljanja skladnosti
pošlje ministrstvu, pristojnemu za trg, odločbo za priglasitev pri Evropski
komisiji. 
(5) Minister, pristojen za trg, obvesti Evropsko komisijo in
druge države članice Evropske unije o imenovanju organa za izvajanje postopkov
ugotavljanja skladnosti skupaj s podatki o nalogah, za katere je organ
imenovan, v 15 dneh po prejemu odločbe iz prejšnjega odstavka. 
(6) Potem ko Evropska komisija opravi postopek ugotavljanja
izpolnjevanja zahtevanih pogojev, organ za izvajanje postopkov ugotavljanja
skladnosti pridobi identifikacijsko številko in lahko začne opravljati naloge
priglašenega organa.
36. člen
(spremljanje in preklic imenovanja)
(1) Organ, pristojen za medicinske pripomočke, spremlja
izvajanje postopkov ugotavljanja skladnosti iz 22. člena tega zakona, ki jih
izvaja priglašeni organ, in izpolnjevanje pogojev glede priglašenega organa iz
34. člena tega zakona. 
(2) Organ, pristojen za medicinske pripomočke, prekliče
odločbo o imenovanju, če ugotovi, da priglašeni organ ne izpolnjuje pogojev iz
34. člena tega zakona, in o tem nemudoma obvesti ministrstvo, pristojno za trg.
(3) Minister, pristojen za trg, o preklicu imenovanja iz
prejšnjega odstavka nemudoma obvesti Evropsko komisijo in druge države članice
Evropske unije. 
(4) Imenovanje in preklic imenovanja se objavita na spletni
strani organa, pristojnega za medicinske pripomočke.
37. člen
(način dela priglašenega organa)
(1) Priglašeni organ mora pri izvajanju svojih nalog in
pristojnosti ravnati nepristransko. 
(2) Priglašeni organ ne sme biti načrtovalec, proizvajalec,
dobavitelj ali dobaviteljica (v nadaljnjem besedilu: dobavitelj) ali uporabnik
medicinskih pripomočkov, ki jih pregleduje, ali predstavnik teh oseb. 
(3) Osebje priglašenega organa zaradi nezdružljivosti
interesov ne sme omogočati neupravičenih koristi ali dajati prednosti
posameznim predlagateljem postopkov. Spoštovati mora zaupnost tehničnih
podatkov o medicinskih pripomočkih in poslovnih podatkov o proizvajalcih
medicinskih pripomočkov. 
(4) Priglašeni organ mora organ, pristojen za medicinske
pripomočke, obvestiti o izdanih, spremenjenih in dopolnjenih certifikatih ES in
mu jih predložiti v 30 dneh po njihovi izdaji. 
(5) Priglašeni organ mora obvestiti organ, pristojen za
medicinske pripomočke, in druge priglašene organe s sedežem v državah članicah
Evropske unije o začasno preklicanih oziroma umaknjenih certifikatih ES ali
zavrnjenih zahtevkih za njihovo izdajo, na zahtevo pa tudi o izdanih
certifikatih ES in drugih ustreznih informacijah najpozneje v 15 dneh po
preklicu, umiku, zavrnitvi zahtevka oziroma po zahtevi. 
(6) Če priglašeni organ ugotovi, da zahteve iz tega zakona
niso bile izpolnjene, da jih proizvajalec medicinskih pripomočkov ne izpolnjuje
več ali da certifikat ES ne bi smel biti izdan, ob upoštevanju načela sorazmernosti
začasno prekliče ali umakne izdani certifikat ES ali ga omeji, če proizvajalec
medicinskih pripomočkov z izvajanjem ustreznih korektivnih ukrepov ne zagotovi
izpolnjevanja zahtev iz tega zakona. Priglašeni organ ob začasnem preklicu ali
umiku certifikata ES ali njegove omejitve ali kadar je potrebno posredovanje
organa, pristojnega za medicinske pripomočke, slednjega o tem obvesti. 
(7) Organ, pristojen za medicinske pripomočke, mora o ukrepih
iz prejšnjega odstavka obvestiti Evropsko komisijo in organe, pristojne za
medicinske pripomočke, drugih držav članic Evropske unije. 
(8) Priglašeni organ mora organu, pristojnemu za medicinske
pripomočke, in pristojnemu inšpektorju na njegovo zahtevo predložiti
dokumentacijo o postopkih ugotavljanja skladnosti medicinskih pripomočkov in
preverjanja proizvajalcev medicinskih pripomočkov, vključno s finančnimi
dokumenti o poslovanju priglašenega organa. 
(9) Podatki o certifikatih ES iz četrtega in petega odstavka
tega člena, razen podatkov o zavrnjenih zahtevkih za izdajo certifikatov ES, se
ne štejejo za zaupne.
VIII. KLINIČNE RAZISKAVE MEDICINSKIH PRIPOMOČKOV
38. člen
(klinične raziskave medicinskih pripomočkov)
(1) Klinična raziskava medicinskega pripomočka je
ugotavljanje njegove varnosti in zmogljivosti v skladu z namenom uporabe, ki jo
je predvidel proizvajalec medicinskih pripomočkov. 
(2) Za in vitro diagnostične medicinske pripomočke se za
ugotavljanje varnosti in zmogljivosti izvedejo študije ovrednotenja njihovega
delovanja.
39. člen
(postopek priglasitve klinične raziskave medicinskih
pripomočkov)
(1) Predlagatelj klinične raziskave je lahko proizvajalec
medicinskih pripomočkov ali predstavnik proizvajalca. 
(2) Predlagatelj mora klinično raziskavo pred njenim začetkom
priglasiti pri organu, pristojnem za medicinske pripomočke. Vloga za klinično
raziskavo mora vsebovati podatke o medicinskem pripomočku, načrt klinične
raziskave, mnenje komisije Republike Slovenije za medicinsko etiko in druge
podatke oziroma dokumentacijo, ki jih določi minister. 
(3) Predlagatelj mora študijo ovrednotenja delovanja in vitro
diagnostičnega medicinskega pripomočka pred njenim začetkom priglasiti pri
organu, pristojnem za medicinske pripomočke. Vloga mora vsebovati podatke o in
vitro medicinskem pripomočku, načrt ovrednotenja delovanja in druge podatke
oziroma dokumentacijo, ki jih določi minister. 
(4) Določbe prejšnjega odstavka se uporabljajo tudi za
medicinske pripomočke z oznako CE, kadar je cilj klinične raziskave uporaba
medicinskih pripomočkov v namene, ki niso predmet postopka ugotavljanja
skladnosti. 
(5) O vlogi za priglasitev klinične raziskave odloča organ,
pristojen za medicinske pripomočke. O priglasitvi se organ, pristojen za
medicinske pripomočke, izreče v 60 dneh od prejema popolne vloge in o tem izda
odločbo. V primeru molka organa se šteje, da je priglasitev ugodno rešena in da
se klinična raziskava lahko začne. 
(6) Če organ, pristojen za medicinske pripomočke, zavrne
priglasitev klinične raziskave, v odločbi navede razloge za zavrnitev in jih
utemelji z vidika varovanja javnega zdravja ali varovanja javnega interesa. O
zavrnitvi klinične raziskave mora obvestiti organe, pristojne za medicinske
pripomočke, v državah članicah Evropske unije in Evropsko komisijo. 
(7) Vsebino vloge za priglasitev klinične raziskave in
spremembe klinične raziskave natančneje določi minister.
40. člen
(potek klinične raziskave medicinskih pripomočkov)
(1) Izvajanje kliničnih raziskav medicinskih pripomočkov
glede na cilje in metode ter vrednotenje kliničnih podatkov in druge zahteve za
klinične raziskave medicinskih pripomočkov določi minister. 
(2) O zapletih z medicinskimi pripomočki med klinično
raziskavo predlagatelj obvesti organ, pristojen za medicinske pripomočke,
najpozneje v sedmih dneh od dogodka.
41. člen
(priglasitev spremembe v klinični raziskavi medicinskih
pripomočkov)
(1) Pri klinični raziskavi, ki že poteka, mora predlagatelj
klinične raziskave pri organu, pristojnem za medicinske pripomočke, priglasiti
spremembe v klinični raziskavi. 
(2) Priglašena sprememba se lahko uvede, če organ, pristojen
za medicinske pripomočke, v 30 dneh od prejema popolne vloge o spremembi ne
izda negativne odločbe.
42. člen
(prekinitev klinične raziskave medicinskih pripomočkov)
(1) Organ, pristojen za medicinske pripomočke, lahko zaradi
varovanja javnega zdravja ali zdravja preizkušancev ustavi klinično raziskavo,
jo začasno prekine ali zahteva njene spremembe. 
(2) Organ, pristojen za medicinske pripomočke, o ustavitvi
klinične raziskave in o razlogih zanjo obvesti organe, pristojne za medicinske
pripomočke, drugih držav članic Evropske unije in Evropsko komisijo. O zahtevi
za spremembe oziroma začasni prekinitvi klinične raziskave in razlogih zanje
obvesti organe, pristojne za medicinske pripomočke, zadevnih držav članic
Evropske unije. 
(3) Za prekinitev klinične raziskave se kadar koli lahko
odloči tudi predlagatelj klinične raziskave in o razlogih prekinitve obvesti
organ, pristojen za medicinske pripomočke, najpozneje v 15 dneh po prekinitvi.
Ob predčasni prekinitvi zaradi varnostnih razlogov mora organ, pristojen za
medicinske pripomočke, o tem obvestiti pristojne organe drugih držav članic
Evropske unije in Evropsko komisijo.
43. člen
(zaključek klinične raziskave medicinskih pripomočkov)
Predlagatelj priglašene klinične raziskave medicinskega
pripomočka mora v 30 dneh po njenem zaključku o tem obvestiti organ, pristojen
za medicinske pripomočke, in mu poslati zaključno poročilo.
IX. PROIZVODNJA MEDICINSKIH PRIPOMOČKOV
44. člen
(zahteve za proizvajalca medicinskih pripomočkov)
(1) Proizvajalec medicinskih pripomočkov mora za izdelavo
medicinskih pripomočkov zagotoviti: 
-       
ustrezno usposobljeno osebje, prostore, opremo in proizvodne postopke
ter voditi dokumentacijo glede na vzpostavljeni sistem kakovosti poslovanja, da
je zagotovljena proizvodnja medicinskih pripomočkov, ki so skladni z bistvenimi
zahtevami tega zakona, ki ne ogrožajo zdravja in varnosti bolnikov, uporabnikov
ali tretjih oseb, ki so izdelani ob upoštevanju dosežkov znanosti in
tehnologije ter tako, da je zmanjšano ali odstranjeno tveganje v zvezi z
njihovo uporabo; 
-       
odgovorno osebo za spremljanje in poročanje o zapletih z medicinskimi
pripomočki ter ukrepanje ob morebitnem tveganju; 
-       
zavarovanje svoje odgovornosti za morebitno škodo, ki bi nastala pri
bolniku, uporabniku ali tretji osebi zaradi neustrezne kakovosti ali varnosti
medicinskega pripomočka. 
(2) Natančnejše zahteve za proizvajalce medicinskih
pripomočkov iz prejšnjega odstavka določi minister.
45. člen
(vpis v register proizvajalcev medicinskih pripomočkov)
(1) Proizvajalec medicinskih pripomočkov s sedežem v
Republiki Sloveniji se mora najpozneje v 15 dneh po dajanju medicinskih
pripomočkov, ki jih izdeluje, na trg, priglasiti organu, pristojnemu za
medicinske pripomočke, za vpis v register proizvajalcev medicinskih pripomočkov
in navesti ime ali firmo, sedež ali naslov in naslov proizvodnih enot ter
seznam medicinskih pripomočkov, ki jih izdeluje. 
(2) O podatkih iz prejšnjega odstavka organ, pristojen za
medicinske pripomočke, na njihovo zahtevo obvesti Evropsko komisijo in
pristojne organe držav članic Evropske unije. 
(3) Podatke iz prvega odstavka tega člena natančneje določi
minister.
46. člen
(sprememba podatkov in izbris iz registra proizvajalcev
medicinskih pripomočkov)
(1) Proizvajalec medicinskih pripomočkov mora najpozneje v 15
dneh sporočiti organu, pristojnemu za medicinske pripomočke, vsako spremembo
podatkov iz prejšnjega člena. 
(2) Organ, pristojen za medicinske pripomočke, izbriše
proizvajalca medicinskih pripomočkov iz registra proizvajalcev medicinskih
pripomočkov po uradni dolžnosti, če proizvajalec medicinskih pripomočkov
preneha delovati, ali na podlagi pisne zahteve proizvajalca medicinskih
pripomočkov.
47. člen
(predstavnik proizvajalca)
(1) Predstavnik proizvajalca s sedežem v Republiki Sloveniji
se mora pri organu, pristojnemu za medicinske pripomočke, najpozneje v 15 dneh
od dajanja medicinskega pripomočka, za katerega je pooblaščen, na trg,
priglasiti za vpis v register proizvajalcev medicinskih pripomočkov. 
(2) Predstavnik proizvajalca mora ob priglasitvi navesti
svoje ime ali firmo in naslov ali sedež, ime ali firmo in naslov ali sedež
proizvajalca medicinskih pripomočkov, ki ga predstavlja, pisno pooblastilo
proizvajalca medicinskih pripomočkov in seznam medicinskih pripomočkov, ki jih
je dal na trg in za katere ga je proizvajalec medicinskih pripomočkov
pooblastil. 
(3) Predstavnik proizvajalca mora organu, pristojnemu za
medicinske pripomočke, sporočiti spremembe podatkov iz prejšnjega odstavka
najpozneje v 15 dneh od nastanka spremembe. 
(4) Organ, pristojen za medicinske pripomočke, izbriše
predstavnika proizvajalca iz registra proizvajalcev medicinskih pripomočkov po
uradni dolžnosti, če ta ni več predstavnik proizvajalca ali če preneha
delovati, ali na podlagi pisne zahteve predstavnika proizvajalca medicinskih
pripomočkov. 
(5) O podatkih iz drugega odstavka tega člena organ,
pristojen za medicinske pripomočke, na njihovo zahtevo obvesti Evropsko
komisijo in pristojne organe držav članic Evropske unije. 
(6) Podatke iz drugega odstavka tega člena natančneje določi
minister.
48. člen
(obveznosti poslovnih subjektov, ki dajejo medicinske
pripomočke na trg pod svojim imenom)
(1) Poslovni subjekti, ki sestavljajo, pakirajo, obdelujejo,
v celoti prenavljajo ali označujejo enega ali več gotovih izdelkov ali jim
določijo predvideni namen delovanja ali uporabe kot medicinskemu pripomočku,
ali jih sterilizirajo, vse zaradi dajanja na trg pod svojim imenom, morajo
izpolnjevati obveznosti, ki po tem zakonu veljajo za proizvajalce medicinskih
pripomočkov. 
(2) Določbe prejšnjega odstavka ne veljajo za poslovne
subjekte, ki sestavljajo ali prilagajajo medicinske pripomočke, ki so že na
trgu, za njihov predvideni namen za posameznega uporabnika.
49. člen
(priglasitev medicinskih pripomočkov)
(1) Proizvajalec medicinskih pripomočkov oziroma predstavnik
proizvajalca s sedežem v Republiki Sloveniji mora organu, pristojnemu za
medicinske pripomočke, priglasiti medicinske pripomočke za vpis v register
medicinskih pripomočkov najpozneje v 15 dneh od začetka njihovega dajanja na
trg. 
(2) Proizvajalci medicinskih pripomočkov in predstavniki
proizvajalcev morajo organu, pristojnemu za medicinske pripomočke, na njegovo
zahtevo predložiti dokumentacijo o aktivnih medicinskih pripomočkih za
vsaditev, medicinskih pripomočkih razreda IIa, IIb in III, o medicinskih
pripomočkih, ki so izdelani za posameznega uporabnika, in o in vitro
diagnostičnih medicinskih pripomočkih, ki jih dajejo v uporabo v Republiki
Sloveniji.
50. člen
(vpis v register medicinskih pripomočkov)
(1) Postopek za vpis v register medicinskih pripomočkov se
začne z vlogo proizvajalca medicinskih pripomočkov oziroma predstavnika
proizvajalca s sedežem v Republiki Sloveniji. Vloga poleg splošnih podatkov o
proizvajalcu medicinskih pripomočkov oziroma predstavniku proizvajalca vsebuje
podatke in dokumentacijo o zadevnih medicinskih pripomočkih, in sicer: 
-       
ime ali generično ime medicinskega pripomočka, 
-       
razred ali razvrstitev medicinskega pripomočka, 
-       
opis in namen uporabe medicinskega pripomočka, 
-       
izjavo ES o skladnosti, 
-       
kopijo certifikata ES, 
-       
navodilo za uporabo in 
-       
posebno navedbo, kadar gre za nov in vitro diagnostični medicinski
pripomoček, ki ga ni bilo na trgu Evropske unije v zadnjih treh letih za
ustrezni analit ali drug parameter, ali se za njegovo izdelavo uporablja
tehnologija, ki se v Evropski uniji ni uporabljala v zadnjih treh letih za
ustrezni analit ali drug parameter. 
(2) Organ, pristojen za medicinske pripomočke, najpozneje v
60 dneh od prejema popolne vloge izda odločbo o vpisu v register medicinskih
pripomočkov in medicinski pripomoček ali skupino pripomočkov vpiše v register
medicinskih pripomočkov. 
(3) Proizvajalec medicinskih pripomočkov oziroma predstavnik
proizvajalca s sedežem v Republiki Sloveniji mora sporočiti organu, pristojnemu
za medicinske pripomočke, spremembe podatkov iz prvega odstavka tega člena
najpozneje v 15 dneh od nastanka spremembe. 
(4) Natančnejšo vsebino vloge za vpis v register medicinskih
pripomočkov določi minister.
51. člen
(izjava o prosti prodaji medicinskega pripomočka)
(1) Organ, pristojen za medicinske pripomočke, lahko
proizvajalcu medicinskih pripomočkov s sedežem v Republiki Sloveniji na njegovo
zahtevo izda izjavo, s katero potrjuje, da je zadevni medicinski pripomoček ali
skupina medicinskih pripomočkov na trgu v skladu s predpisi Evropske unije, ki
urejajo področje medicinskih pripomočkov, s tem zakonom in na njegovi podlagi
izdanimi podzakonskimi predpisi ter da za ta medicinski pripomoček ni nobenih
omejitev za dajanje na trg. 
(2) Natančnejšo vsebino vloge za izdajo izjave o prosti
prodaji medicinskega pripomočka iz prejšnjega odstavka določi minister.
X. PROMET Z MEDICINSKIMI PRIPOMOČKI
52. člen
(promet z medicinskimi pripomočki na debelo)
(1) Promet z medicinskimi pripomočki na debelo lahko
opravljajo poslovni subjekti, ki izpolnjujejo pogoje za opravljanje trgovinske
dejavnosti, določene s predpisi o trgovini. 
(2) Poslovni subjekt iz prejšnjega odstavka se mora
najpozneje v 15 dneh od začetka opravljanja prometa z medicinskimi pripomočki
na debelo priglasiti organu, pristojnemu za medicinske pripomočke, za vpis v
register poslovnih subjektov, ki opravljajo promet z medicinskimi pripomočki na
debelo. 
(3) Poslovni subjekti, ki opravljajo promet z medicinskimi
pripomočki na debelo, morajo: 
-       
delovati s potrebno skrbnostjo za zagotovitev, da so vsi medicinski
pripomočki, ki jih dajejo v promet, skladni z zahtevami tega zakona; 
-       
preden dajo medicinske pripomočke v promet, preveriti, ali imajo
predpisano oznako CE ter ali so opremljeni z navodili za uporabo in drugimi
podatki, ki jih določa ta zakon; 
-       
zagotoviti pogoje skladiščenja in prevoza, ki ohranjajo skladnost
medicinskega pripomočka z zahtevami iz tega zakona; 
-       
imeti odgovorno osebo za vigilanco medicinskih pripomočkov z najmanj V.
stopnjo izobrazbe in usposobljenostjo za medicinske pripomočke, s katerimi
opravljajo promet na debelo. 
(4) Če je poslovni subjekt dal v promet medicinski
pripomoček, za katerega meni ali utemeljeno domneva, da ni skladen z zahtevami
tega zakona, takoj obvesti proizvajalca medicinskih pripomočkov ali
predstavnika proizvajalca in zagotovi potrebne ukrepe za odpravo pomankljivosti
ali če je to potrebno, umakne ali odpokliče medicinski pripomoček. Če
medicinski pripomoček ogroža zdravje ali življenje ljudi, poslovni subjekt
takoj obvesti tudi organ, pristojen za medicinske pripomočke, z navedbo držav
članic Evropske unije, v katere je dal medicinski pripomoček v promet, ter mu
predloži podatke o neizpolnjevanju zahtev in sprejetih ukrepih za odpravo
pomankljivosti. 
(5) Poslovni subjekt, ki opravlja promet na debelo z
medicinskimi pripomočki, mora na podlagi zahteve organa, pristojnega za
medicinske pripomočke, predložiti vse potrebne podatke in dokumentacijo o
medicinskih pripomočkih, s katerimi opravlja promet na debelo, ter sodelovati
pri izvajanju korektivnih ukrepov v okviru vigilance medicinskih pripomočkov. 
(6) Poslovni subjekt, ki opravlja promet z medicinskimi
pripomočki na debelo, mora organu, pristojnemu za medicinske pripomočke,
najpozneje v 15 dneh sporočiti spremembo podatkov iz osmega odstavka tega
člena. 
(7) Organ, pristojen za medicinske pripomočke, izbriše
poslovni subjekt, ki opravlja promet z medicinskimi pripomočki na debelo, iz
registra poslovnih subjektov, ki opravljajo promet z medicinskimi pripomočki na
debelo po uradni dolžnosti, če ta preneha delovati, ali na podlagi njegove
pisne zahteve. 
(8) Podatke za priglasitev poslovnega subjekta, ki opravlja
promet z medicinskimi pripomočki na debelo, natančneje določi minister.
53. člen
(promet z medicinskimi pripomočki na drobno)
(1) Promet z medicinskimi pripomočki na drobno se lahko
opravlja v lekarnah in specializiranih ali drugih prodajalnah, ki izpolnjujejo
pogoje za opravljanje trgovinske dejavnosti, določene s predpisi o trgovini. 
(2) Promet na drobno se lahko opravlja le z medicinskimi
pripomočki, ki izpolnjujejo zahteve tega zakona. 
(3) Promet na drobno z in vitro diagnostičnimi medicinskimi
pripomočki za samotestiranje HIV se lahko opravlja le v lekarnah. 
(4) Promet na drobno z medicinskimi pripomočki v
specializirani prodajalni lahko opravljajo poslovni subjekti, ki izpolnjujejo
pogoje za opravljanje trgovinske dejavnosti, imajo ustrezne prostore in osebje
za strokovno svetovanje uporabnikom medicinskih pripomočkov z ustrezno poklicno
kvalifikacijo in usposobljenostjo za medicinske pripomočke, s katerimi
opravljajo promet na drobno. 
(5) Poslovni subjekt iz prejšnjega odstavka se mora
najpozneje v 15 dneh od začetka opravljanja prometa z medicinskimi pripomočki
na drobno v specializirani prodajalni priglasiti organu, pristojnemu za
medicinske pripomočke, za vpis v register specializiranih prodajaln, ki
opravljajo promet z medicinskimi pripomočki na drobno. Tak poslovni subjekt
mora organu, pristojnemu za medicinske pripomočke, najpozneje v 15 dneh po
nastanku sporočiti spremembo podatkov iz osmega odstavka tega člena. 
(6) Organ, pristojen za medicinske pripomočke, izbriše
poslovni subjekt, ki opravlja promet z medicinskimi pripomočki na drobno v
specializirani prodajalni, iz registra poslovnih subjektov, ki opravljajo
promet z medicinskimi pripomočki na drobno po uradni dolžnosti, če preneha
delovati, ali na podlagi njegove pisne zahteve. 
(7) V drugih prodajalnah se lahko opravlja promet na drobno z
medicinskimi pripomočki, katerim v skladu s četrtim odstavkom 33. člena tega
zakona v prodajno embalažo ni treba vključiti navodila za uporabo, in
medicinskimi pripomočki, ki so namenjeni zaščiti pred prenosom nalezljivih
bolezni. 
(8) Pogoje iz četrtega odstavka tega člena in podatke za priglasitev
poslovnega subjekta, ki opravlja promet z medicinskimi pripomočki na drobno v
specializirani prodajalni, natančneje določi minister.
54. člen
(uvoz medicinskih pripomočkov)
(1) Poslovni subjekt lahko uvaža le medicinske pripomočke, ki
so skladni z zahtevami tega zakona in za katere ima proizvajalec medicinskih
pripomočkov iz tretje države pooblaščenega predstavnika s sedežem na ozemlju
Evropske unije. 
(2) Poslovni subjekt, ki uvaža medicinske pripomočke (v
nadaljnjem besedilu: uvoznik), mora izpolnjevati pogoje za opravljanje
trgovinske dejavnosti, ki jih določajo predpisi o trgovini. 
(3) Uvoznik ali uvoznica (v nadaljnjem besedilu: uvoznik)
mora poleg pogojev iz prejšnjega odstavka izpolnjevati tudi zahteve iz
tretjega, četrtega in petega odstavka 52. člena tega zakona in: 
-       
zagotoviti, da je proizvajalec medicinskih pripomočkov izvedel ustrezni
postopek ugotavljanja skladnosti medicinskega pripomočka, ki se uvaža; 
-       
zagotoviti, da je proizvajalec medicinskih pripomočkov pripravil
tehnično dokumentacijo o medicinskem pripomočku, ki se uvaža; 
-       
na medicinskem pripomočku, če to ni mogoče, pa na embalaži ali v
navodilu za uporabo navesti ime ali firmo, sedež ali naslov, na katerem je
dosegljiv v zvezi s podatki o medicinskem pripomočku; 
-       
dati na vpogled izjavo ES o skladnosti medicinskega pripomočka organu,
pristojnemu za medicinske pripomočke, na njegovo zahtevo v obdobju, v katerem
je ta pripomoček v uporabi. 
(4) Uvoznik, ki opravlja promet z medicinskimi pripomočki na
drobno, mora poleg pogojev iz prejšnjega odstavka izpolnjevati tudi pogoje iz
prejšnjega člena. 
(5) Uvoznik se mora pri organu, pristojnemu za medicinske
pripomočke, priglasiti za vpis v register poslovnih subjektov, ki opravljajo
promet z medicinskimi pripomočki na debelo, v skladu z 52. členom tega zakona. 
(6) Uvoznik iz četrtega odstavka tega člena se mora organu,
pristojnemu za medicinske pripomočke, priglasiti tudi za vpis v register
specializiranih prodajaln, ki opravljajo promet z medicinskimi pripomočki na
drobno, v skladu s prejšnjim členom.
55. člen
(prosti pretok medicinskih pripomočkov)
Prepovedano je ovirati dajanje na trg ali v uporabo ali
začetek uporabe medicinskih pripomočkov, ki ustrezajo zahtevam iz tega zakona
in na njegovi podlagi izdanih podzakonskih predpisov.
XI. VIGILANCA MEDICINSKIH PRIPOMOČKOV
56. člen
(obveščanje o zapletih z medicinskimi pripomočki)
(1) Proizvajalci medicinskih pripomočkov, predstavniki
proizvajalcev in poslovni subjekti, ki opravljajo promet z medicinskimi
pripomočki na debelo, morajo vzpostaviti in vzdrževati lasten sistem vigilance
medicinskih pripomočkov, ki zagotavlja zbiranje, vrednotenje in izmenjavo
podatkov o zapletih z medicinskimi pripomočki in sodelovati z organom,
pristojnim za medicinske pripomočke. 
(2) Zbiranje poročil o zapletih z medicinskimi pripomočki in
njihovo ocenjevanje izvaja organ, pristojen za medicinske pripomočke, ki
sodeluje s pristojnimi organi držav članic Evropske unije. 
(3) Proizvajalci medicinskih pripomočkov, predstavniki
proizvajalcev, poslovni subjekti, ki opravljajo promet z medicinskimi
pripomočki na debelo ali na drobno in uvozniki s sedežem v Republiki Sloveniji,
morajo najpozneje v 24 urah, ko so bili seznanjeni z zapletom, o tem obvestiti
organ, pristojen za medicinske pripomočke. 
(4) Izvajalci ali izvajalke (v nadaljnjem besedilu:
izvajalci) zdravstvene, lekarniške ali druge dejavnosti morajo najpozneje v 24
urah po zapletu oziroma po tem ko so bili z njim seznanjeni, o zapletu
obvestiti organ, pristojen za medicinske pripomočke. O tem zapletu lahko obvestijo
tudi proizvajalca medicinskih pripomočkov ali predstavnika proizvajalca. 
(5) Poročilo o zapletu z medicinskim pripomočkom iz tretjega
in četrtega odstavka tega člena mora vsebovati ime ali firmo in naslov ali
sedež poslovnega subjekta oziroma izvajalca dejavnosti in osebno ime
poročevalca ali poročevalke. 
(6) Proizvajalec medicinskih pripomočkov ali predstavnik
proizvajalca mora raziskati vsak zaplet z medicinskim pripomočkom, o katerem je
bil obveščen, in o svojih ugotovitvah obvestiti organ, pristojen za medicinske
pripomočke, v skladu s predpisom iz devetega odstavka tega člena. 
(7) Organ, pristojen za medicinske pripomočke, po oceni
zapleta z medicinskim pripomočkom, ki jo izvede, če je to možno, skupaj s
proizvajalcem ali predstavnikom proizvajalca, o ukrepih za odpravo zapleta z
medicinskim pripomočkom obvesti Evropsko komisijo in organe, pristojne za
medicinske pripomočke drugih držav članic Evropske unije. 
(8) Izvajalci zdravstvene dejavnosti, ki vsadijo medicinske
pripomočke, morajo za zagotavljanje njihove sledljivosti in ukrepanje ob
zapletih z njimi voditi seznam oseb, ki se jim medicinski pripomočki vsadijo.
Seznam obsega bolnikovo osebno ime, njegov naslov in telefonsko številko, datum
vsaditve, podatke o medicinskem pripomočku (tip in serijsko številko) ter o
proizvajalcu medicinskih pripomočkov. 
(9) Natančnejšo vsebino poročila iz petega odstavka tega
člena in pogoje celovitega delovanja sistema vigilance medicinskih pripomočkov
določi minister.
XII. OGLAŠEVANJE MEDICINSKIH PRIPOMOČKOV
57. člen
(oglaševanje medicinskih pripomočkov)
Oglaševanje medicinskih pripomočkov so vse oblike obveščanja
o medicinskih pripomočkih, vključno z obveščanjem od vrat do vrat,
propagiranjem ali spodbujanjem, ki je namenjeno pospeševanju prodaje ali uporabe
medicinskih pripomočkov.
58. člen
(pogoji oglaševanja medicinskih pripomočkov)
(1) Prepovedano je oglaševanje medicinskih pripomočkov, ki ne
izpolnjujejo zahtev iz tega zakona. 
(2) Ne glede na prejšnji odstavek lahko poslovni subjekti na
sejmih, razstavah, predstavitvah in podobnih dogodkih predstavljajo medicinske
pripomočke, ki niso skladni s tem zakonom, če je na vidnem mestu označeno, da
se ne prodajajo ali dajejo v uporabo, dokler ne bodo usklajeni s tem zakonom in
na njegovi podlagi izdanimi podzakonskimi predpisi. 
(3) Medicinski pripomočki, ki se uporabljajo le pri
opravljanju zdravstvene dejavnosti, se lahko oglašujejo v strokovni javnosti.
Strokovna javnost so zdravstveni delavci ali zdravstvene delavke (v nadaljnjem
besedilu: zdravstveni delavci), kakor jih opredeljuje zakon, ki ureja
zdravstveno dejavnost.
59. člen
(način oglaševanja)
(1) Oglaševanje medicinskih pripomočkov ne sme vsebovati
podatkov, ki: 
-       
nakazujejo, da so učinki uporabe medicinskega pripomočka popolnoma
zagotovljeni ali da je njegova uporaba enakovredna drugemu zdravljenju; 
-       
nakazujejo, da se zdravje osebe lahko izboljša le zaradi uporabe
oglaševanega medicinskega pripomočka; 
-       
nakazujejo, da bi se zdravje osebe brez uporabe medicinskega pripomočka
lahko poslabšalo; 
-       
so usmerjeni izključno ali pretežno k otrokom; 
-       
se sklicujejo na priporočila znanstvenikov ali znanstvenic, zdravstvenih
delavcev ali v javnosti znanih drugih oseb, ki bi zaradi svojega medijskega
vpliva lahko spodbujali uporabo medicinskega pripomočka; 
-       
bi zaradi opisa ali podrobne predstavitve anamneze lahko privedli do
napačne samodiagnoze; 
-       
uporabljajo neprimerne, vznemirljive ali zavajajoče izraze o možnostih
okrevanja; 
-       
uporabljajo neprimerne, vznemirljive ali zavajajoče izraze, slikovne
predstavitve sprememb v človeškem telesu, ki jih je povzročila bolezen ali
poškodba, razen če so te spremembe predstavljene v skladu z etiko in moralo,
ali 
-       
kršijo oziroma posegajo v človekovo dostojanstvo. 
(2) Pri oglaševanju medicinskih pripomočkov strokovni
javnosti je prepovedano dajati, ponujati ali obljubljati darila, finančne
ugodnosti ali materialne koristi, razen če so te majhne vrednosti, v višini,
kakršna velja za javne uslužbence ali uslužbenke (v nadaljnjem besedilu
uslužbenec). 
(3) Prepovedano je zavajajoče predstaviti medicinski
pripomoček glede njegovih lastnosti in namena uporabe. 
(4) Dovoljeno je dajanje vzorcev medicinskih pripomočkov
strokovni in splošni javnosti pod pogoji, ki jih določi minister.
60. člen
(prepoved zavajajoče predstavitve izdelkov)
Prepovedano je dajati na trg ali v uporabo izdelke,
predstavljene z lastnostmi medicinskega pripomočka, če se na podlagi tega
zakona ne razvrščajo med medicinske pripomočke.
61. člen
(uradne evidence)
Organ, pristojen za medicinske pripomočke, upravlja: 
-       
register medicinskih pripomočkov, katerih proizvajalci oziroma
predstavniki proizvajalcev imajo sedež v Republiki Sloveniji, ki vsebuje ime
ali generično ime medicinskih pripomočkov, njihovo razvrstitev in ime ali firmo
proizvajalca medicinskih pripomočkov oziroma predstavnika proizvajalca; 
-       
register proizvajalcev medicinskih pripomočkov s sedežem v Republiki
Sloveniji, ki vsebuje ime ali firmo, naslov ali sedež proizvajalca medicinskih
pripomočkov oziroma predstavnika proizvajalca ter vrsto medicinskih pripomočkov,
ki jih proizvaja oziroma za katere je pooblaščen; 
-       
register poslovnih subjektov, ki opravljajo promet z medicinskimi
pripomočki na debelo, ki vsebuje ime ali firmo, naslov ali sedež poslovnega
subjekta; 
-       
register specializiranih prodajaln, ki opravljajo promet z medicinskimi
pripomočki na drobno, ki vsebuje ime ali firmo, naslov ali sedež poslovnega
subjekta in specializirane prodajalne; 
-       
seznam priglašenih organov s sedežem v Republiki Sloveniji, ki vsebuje
ime ali firmo, naslov ali sedež priglašenega organa ter vrsto nalog, za katere
je imenovan.
XIII. PRISTOJBINE
62. člen
(pristojbine)
(1) Za stroške postopkov, ki jih določa ta zakon, plača
predlagatelj organu, pristojnemu za medicinske pripomočke, naslednje
pristojbine, razen, če zakon ne določa drugače: 
-       
za stroške strokovnega svetovanja iz 12. člena tega zakona, 
-       
za postopek razvrstitve izdelka med medicinske pripomočke iz 15. člena
tega zakona, 
-       
za postopek imenovanja priglašenega organa iz 35. člena tega zakona, 
-       
za postopek priglasitve klinične raziskave oziroma njene spremembe iz
39. in 41. člena tega zakona, 
-       
za postopke v zvezi z vpisom v register medicinskih pripomočkov iz 50.
člena tega zakona, 
-       
za izjavo o prosti prodaji medicinskega pripomočka iz prvega odstavka
51. člena tega zakona. 
(2) Priglašeni organi s sedežem v Republiki Sloveniji
plačujejo organu, pristojnemu za medicinske pripomočke, letne pristojbine za
spremljanje postopkov ugotavljanja skladnosti in izpolnjevanja pogojev v skladu
s prvim odstavkom 36. člena tega zakona. 
(3) Višino pristojbin iz prvega in drugega odstavka tega
člena določi minister.
XIV. NADZOR
63. člen
(pristojnosti pri nadzoru)
(1) Nadzor nad medicinskimi pripomočki opravlja organ,
pristojen za medicinske pripomočke. Naloge nadzora opravljajo inšpektorji
oziroma inšpektorice za medicinske pripomočke (v nadaljnjem besedilu:
inšpektorji). 
(2) Tržni inšpektorji oziroma tržne inšpektorice opravljajo
inšpekcijski nadzor nad izvajanjem določb prvega odstavka 52. člena, prvega in
četrtega odstavka 53. člena in drugega odstavka 54. člena tega zakona, ki se
nanašajo na izpolnjevanje pogojev iz predpisov o trgovini.
64. člen
(imenovanje inšpektorja)
(1) Za inšpektorja iz prvega odstavka prejšnjega člena je
lahko imenovana oseba, ki ima: 
-       
univerzitetno izobrazbo, 
-       
najmanj pet let delovnih izkušenj in 
-       
opravljen strokovni izpit za inšpektorja po zakonu, ki ureja
inšpekcijski nadzor. 
(2) Inšpektorje iz prvega odstavka prejšnjega člena imenuje
predstojnik ali predstojnica organa, pristojnega za medicinske pripomočke, v
skladu z zakonom, ki ureja javne uslužbence.
65. člen
(pristojnosti inšpektorjev)
(1) Inšpektorji imajo položaj, pravice in obveznosti, ki jih
za inšpektorje določata zakon, ki ureja inšpekcijski nadzor, in zakon, ki ureja
javne uslužbence. 
(2) Inšpektor ima poleg pristojnosti iz prejšnjega odstavka
še naslednje pristojnosti in naloge: 
-       
odredi poslovnemu subjektu, da uskladi svoje poslovanje z določbami tega
zakona in na njegovi podlagi izdanih predpisov v roku, ki ga določi; 
-       
prepove dajanje na trg ali odredi umik ali odpoklic medicinskih
pripomočkov, ki niso skladni s tem zakonom; 
-       
prepove dajanje v uporabo ali začetek uporabe, omeji ali odredi
prenehanje uporabe medicinskih pripomočkov, ki niso skladni s tem zakonom; 
-       
prepove izdelavo, klinično raziskavo ali promet z medicinskimi
pripomočki zaradi neizpolnjevanja pogojev iz tega zakona; 
-       
zahteva od poslovnega subjekta vse potrebne podatke ter vpogled v izdane
listine in drugo dokumentacijo; 
-       
odredi izvajanje ustreznih pregledov in preizkusov medicinskih pripomočkov
glede skladnosti s predpisi tudi po tem, ko so bili dani na trg ali so se
začeli uporabljati; 
-       
odredi uničenje neskladnih medicinskih pripomočkov, če je to potrebno za
zavarovanje zdravja in varnost ljudi; 
-       
odvzame vzorce medicinskih pripomočkov in jih odda v pregled skladnosti;
-       
prepove predstavljanje ali oglaševanje medicinskih pripomočkov, ki je v
nasprotju z določbami tega zakona; 
-       
odredi odstranitev ali uničenje materiala, uporabljenega za nedovoljeno
oglaševanje medicinskih pripomočkov; 
-       
odredi odpravo ugotovljenih neskladnosti s tem zakonom in na njegovi
podlagi izdanimi predpisi; 
-       
odredi ukrepe poslovnemu subjektu v zvezi z izvajanjem sistema vigilance
v skladu s tem zakonom in na njegovi podlagi izdanimi predpisi; 
-       
odredi priglašenemu organu uskladitev poslovanja z zahtevami tega
zakona; 
-       
odredi druge ukrepe, potrebne za izvajanje tega zakona in na njegovi
podlagi izdanih predpisov. 
(3) Pritožba zoper ukrepe iz prejšnjega odstavka, ki jih
odredi inšpektor v upravnem postopku, ne zadrži njihove izvršitve.
XV. KAZENSKE DOLOČBE
66. člen
(kazenske določbe)
(1) Z globo od 1.000 do 10.000 eurov se za prekršek kaznuje
pravna oseba, če: 
1.     
ne vzdržuje medicinskih pripomočkov v skladu z navodili proizvajalca
(drugi odstavek 19. člena); 
2.     
ne hrani v predpisanem obdobju ali ne da na razpolago dokumentacije iz
sedmega odstavka 23. člena tega zakona; 
3.     
ne hrani pisne izjave o medicinskih pripomočkih, izdelanih za
posameznega uporabnika, in medicinskih pripomočkih, namenjenih za klinične
raziskave, v rokih v skladu s tretjim odstavkom 24. člena tega zakona; 
4.     
sistemu in paketu medicinskih pripomočkov, ki so namenjeni dajanju na
trg ali v uporabo, niso priloženi predpisani podatki (drugi odstavek 31.
člena); 
5.     
ne da pisne izjave, je ne hrani najmanj pet let ali je ne da na voljo
organu, pristojnemu za medicinske pripomočke, na njegovo zahtevo (tretji in
četrti odstavek 31. člena); 
6.     
ne izvede postopka za ocenjevanje sistema za celovito zagotavljanje
kakovosti ali postopka za ocenjevanje sistema za zagotavljanje kakovosti proizvodnje
(prvi odstavek 32. člena); 
7.     
ne da pisne izjave, je ne hrani najmanj pet let ali je ne da na voljo
organu, pristojnemu za medicinske pripomočke, na njegovo zahtevo (drugi
odstavek 32. člena); 
8.     
medicinskemu pripomočku ne priloži oziroma ne navede predpisanih
podatkov ali jih priloži oziroma navede v nasprotju s 33. členom tega zakona
ali na podlagi tega zakona izdanimi podzakonskimi predpisi; 
9.     
k medicinskemu pripomočku priloži navodilo za uporabo, ki ni v skladu s
petim odstavkom 33. člena tega zakona ali na njegovi podlagi izdanim
podzakonskim predpisom; 
10.  
ne priglasi spremembe klinične raziskave, v skladu z 41. členom tega
zakona; 
11.  
ne obvesti organa, pristojnega za medicinske pripomočke, o prekinitvi
klinične raziskave (tretji odstavek 42. člena); 
12.  
v predpisanem roku organa, pristojnega za medicinske pripomočke, ne
obvesti o zaključku klinične raziskave oziroma mu ne pošlje zaključnega
poročila (43. člen); 
13.  
ne sporoči sprememb podatkov v skladu s 46. členom tega zakona; 
14.  
se ne vpiše v register proizvajalcev medicinskih pripomočkov ali ne
sporoči sprememb podatkov v skladu s 47. členom tega zakona; 
15.  
ne izpolnjuje obveznosti, ki veljajo za proizvajalce medicinskih
pripomočkov v skladu s prvim odstavkom 48. člena tega zakona; 
16.  
kot proizvajalec ne priglasi medicinskih pripomočkov v skladu z 49.
členom tega zakona; 
17.  
kot proizvajalec ne sporoči sprememb podatkov v skladu s tretjim
odstavkom 50. člena tega zakona; 
18.  
se ne priglasi organu, pristojnemu za medicinske pripomočke, za vpis v
register poslovnih subjektov, ki opravljajo promet z medicinskimi pripomočki na
debelo, ali ne sporoči sprememb podatkov (drugi in šesti odstavek 52. člena); 
19.  
se ne priglasi organu, pristojnemu za medicinske pripomočke, za vpis v
register specializiranih prodajaln, ki opravljajo promet z medicinskimi
pripomočki na drobno, ali ne sporoči sprememb podatkov v skladu s petim
odstavkom 53. člena tega zakona; 
20.  
opravlja promet z medicinskimi pripomočki na drobno, ki ni v skladu s
53. členom tega zakona; 
21.  
ne obvesti organa, pristojnega za medicinske pripomočke, o zapletu z
medicinskim pripomočkom (tretji odstavek 56. člena); 
22.  
ne vodi seznama oseb v skladu s 56. členom tega zakona. 
(2) Z globo od 500 do 5.000 eurov se za prekršek iz
prejšnjega odstavka kaznuje samostojni podjetnik posameznik in posameznik, ki
samostojno opravlja dejavnost. 
(3) Z globo od 200 do 2.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika.
67. člen
(kazenske določbe)
(1) Z globo od 15.000 do 150.000 eurov se za prekršek kaznuje
pravna oseba, če: 
1.     
daje na trg ali v uporabo medicinske pripomočke, ki niso skladni z
zahtevami tega zakona (prvi odstavek 19. člena); 
2.     
ne izdela izjave ES o skladnosti v skladu s šestim odstavkom 23. člena
tega zakona; 
3.     
ne pritrdi oznake CE v skladu s šestim odstavkom 23. člena tega zakona; 
4.     
pritrdi oznako CE na izdelek, ki na podlagi tega zakona ni medicinski
pripomoček (prvi odstavek 30. člena); 
5.     
pritrdi oznako CE na medicinski pripomoček, ki ni skladen s tem zakonom
oziroma jo pritrdi v nasprotju z določbami tega zakona (drugi in tretji
odstavek 30. člena); 
6.     
pritrdi oznako ali napis, podoben oznaki CE, ki je zavajajoč glede
pomena ali grafičnega videza oznake CE (četrti odstavek 30. člena); 
7.     
na medicinski pripomoček, embalažo ali navodila za uporabo pritrdi
kakršno koli oznako tako, da prekrije oznako CE ali povzroči nejasnosti glede
označevanja (peti odstavek 30. člena); 
8.     
opravlja naloge priglašenega organa, ne da bi bil imenovan in priglašen v
skladu s prvim odstavkom 34. člena tega zakona; 
9.     
ne obvesti organa, pristojnega za medicinske pripomočke, oziroma mu ne
predloži certifikatov ES v skladu s četrtim odstavkom 37. člena tega zakona; 
10.  
ne obvesti organa, pristojnega za medicinske pripomočke, o certifikatih
ES v skladu s petim odstavkom 37. člena tega zakona; 
11.  
začne klinično raziskavo, če niso izpolnjeni pogoji iz 39. člena tega
zakona in na podlagi tega zakona izdanimi podzakonskimi predpisi; 
12.  
izvaja klinično raziskavo v nasprotju s 40. členom tega zakona in na
njegovi podlagi izdanimi predpisi; 
13.  
ne izpolnjuje pogojev iz 44. člena tega zakona; 
14.  
se ne vpiše v register proizvajalcev medicinskih pripomočkov (prvi
odstavek 45. člena); 
15.  
ne izpolnjuje pogojev ali obveznosti iz tretjega, četrtega in petega
odstavka 52. člena tega zakona; 
16.  
opravlja promet na drobno z in vitro diagnostičnimi medicinskimi
pripomočki za samotestiranje HIV izven lekarne (tretji odstavek 53. člena); 
17.  
opravlja promet z medicinskimi pripomočki na drobno brez osebja z
ustrezno poklicno kvalifikacijo in ustrezno usposobljenostjo za strokovno
svetovanje (četrti odstavek 53. člena); 
18.  
opravlja promet z medicinskimi pripomočki v nasprotju s sedmim odstavkom
53. člena tega zakona; 
19.  
ne izpolnjuje pogojev iz tretjega in četrtega odstavka 54. člena tega
zakona; 
20.  
se ne priglasi organu, pristojnemu za medicinske pripomočke, v skladu s
petim ali šestim odstavkom 54. člena tega zakona; 
21.  
ovira prosti pretok medicinskih pripomočkov (55. člen); 
22.  
ne izpolni obveznosti iz šestega odstavka 56. člena tega zakona; 
23.  
oglašuje medicinski pripomoček v nasprotju s prvim ali tretjim odstavkom
58. člena tega zakona; 
24.  
oglašuje medicinski pripomoček s podatki iz prvega odstavka 59. člena
tega zakona; 
25.  
pri oglaševanju medicinskih pripomočkov strokovni javnosti daje, ponuja
ali obljublja darila, finančne ugodnosti ali materialne koristi, razen če so te
majhne vrednosti (drugi odstavek 59. člena); 
26.  
zavajajoče predstavlja lastnosti in namen uporabe medicinskih
pripomočkov (tretji odstavek 59. člena); 
27.  
daje vzorce medicinskih pripomočkov v nasprotju s četrtim odstavkom 59.
člena tega zakona; 
28.  
daje na trg ali v uporabo izdelke, predstavljene z lastnostmi
medicinskega pripomočka, ki se na podlagi tega zakona ne razvrščajo med
medicinske pripomočke (60. člen). 
(2) Z globo od 700 do 7.000 eurov se za prekršek iz
prejšnjega odstavka kaznuje samostojni podjetnik posameznik in posameznik, ki
samostojno opravlja dejavnost. 
(3) Z globo od 300 do 3.000 eurov se za prekršek iz prvega
odstavka tega člena kaznuje odgovorna oseba pravne osebe ali odgovorna oseba
samostojnega podjetnika posameznika.
XVI. PREHODNE IN KONČNE DOLOČBE
68. člen
(izdaja podzakonskih predpisov)
(1) Podzakonski predpisi na podlagi tega zakona se izdajo do
začetka uporabe tega zakona. 
(2) Do začetka uporabe tega zakona, se uporabljajo naslednji
podzakonski predpisi, izdani na podlagi Zakona o medicinskih pripomočkih
(Uradni list RS, št. 101/99, 70/00, 7/02, 13/02 – Zkrmi, 67/02, 47/04 – ZdZPZ
in 31/06 – ZZdr-1), kolikor niso v nasprotju s tem zakonom ali če ta zakon ne
določa drugače: 
-       
Pravilnik o pogojih, ki jih morajo izpolnjevati specializirane
prodajalne za promet z medicinskimi pripomočki na drobno (Uradni list RS, št.
73/00); 
-       
Pravilnik o medicinskih pripomočkih (Uradni list RS, št. 71/03, 51/04 in
98/06); 
-       
Pravilnik o in vitro diagnostičnih medicinskih pripomočkih (Uradni list
RS, št. 47/02, 75/03 in 51/04); 
-       
Pravilnik o oglaševanju zdravil in medicinskih pripomočkov (Uradni list
RS, št. 76/01 in 105/08).
69. člen
(postopki po uveljavitvi zakona)
(1) Medicinski pripomočki, katerih proizvajalci oziroma
predstavniki proizvajalcev imajo sedež v Republiki Sloveniji in so na trgu na
dan začetka uporabe tega zakona, se vpišejo v register medicinskih pripomočkov
v skladu s tem zakonom do 21. 9. 2010. 
(2) Registri, vzpostavljeni po določbah Zakona o medicinskih
pripomočkih (Uradni list RS, št. 101/99, 70/00, 7/02, 13/02 – ZKrmi, 67/02,
47/04 – ZdZPZ in 31/06 – ZZdr-1), se od začetka uporabe tega zakona upravljajo
kot registri po tem zakonu, njihovo vsebino pa je treba uskladiti z določbami
tega zakona do 21. 9. 2010. 
(3) Priglašeni organ, ki je bil imenovan do začetka uporabe
tega zakona, mora pridobiti imenovanje po tem zakonu najkasneje do 21. 9. 2010.
70. člen
(postopki pred uveljavitvijo zakona)
Postopki, ki so se začeli pred začetkom uporabe tega zakona,
se dokončajo po določbah tega zakona.
71. člen
(razveljavitev)
Z dnem uveljavitve tega zakona preneha veljati Zakon o
medicinskih pripomočkih (Uradni list RS, št. 101/99, 70/00, 7/02, 13/02 –
ZKrmi, 67/02, 47/04 – ZdZPZ in 31/06 – ZZdr-1), ki se uporablja do začetka
uporabe tega zakona.
72. člen
(uveljavitev zakona in začetek uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 21. marca 2010.
Št. 520-04/09-1/79
Ljubljana, dne 25. novembra 2009
EPA 579-V
Državni zbor 
Republike Slovenije 
dr. Pavel Gantar l.r. 
Predsednik