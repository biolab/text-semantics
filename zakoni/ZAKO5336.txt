I. SPLOŠNE DOLOČBE
1. člen
(predmet zakona)
Ta zakon ureja postopek za vzpostavitev etažne lastnine s sodno
odločbo na predlog pridobitelja ali pridobiteljice (v nadaljnjem besedilu:
pridobitelj) posameznega dela stavbe in postopek za določanje pripadajočega
zemljišča, ki pripada stavbi v etažni lastnini.
2. člen
(uporaba zakona)
V postopku za vzpostavitev etažne lastnine po tem zakonu se
določbe stvarnopravnega zakonika o nastanku etažne lastnine uporabljajo, če ta
zakon ne določa drugače.
3. člen
(pridobitelj posameznega dela stavbe)
Pridobitelj posameznega dela stavbe je po tem zakonu oseba,
ki s pravnim naslovom izkazuje upravičenje do pridobitve lastninske pravice na
posameznem delu stavbe, tudi če niso izpolnjeni pogoji, ki jih za vpis
lastninske pravice na posameznem delu stavbe določa zakon, ki ureja zemljiško
knjigo.
4. člen
(pravni naslov)
Pravni naslov je po tem zakonu listina o pravnem poslu ali
pravnomočna odločba sodišča ali drugega pristojnega državnega organa, s katero
se v korist pridobitelja in v breme zemljiškoknjižnega lastnika ali lastnice (v
nadaljnjem besedilu: lastnik) vzpostavlja, ugotavlja ali prenaša lastninska
pravica na posameznem delu stavbe.
5. člen
(pravno nasledstvo)
(1) Če pravni naslov ni sklenjen z zemljiškoknjižnim
lastnikom oziroma izdan v breme zemljiškoknjižnega lastnika, mora pridobitelj
posameznega dela stavbe za izkazovanje upravičenosti do pridobitve lastninske
pravice na posameznem delu stavbe v postopku za vzpostavitev etažne lastnine po
tem zakonu izkazati tudi večkratni zaporedni prenos upravičenja do pridobitve
lastninske pravice na posameznem delu stavbe od zemljiškoknjižnega lastnika do
osebe, od katere se izkazuje prenos upravičenja do pridobitve lastninske
pravice na pridobitelja posameznega dela stavbe.
(2) Večkratni zaporedni prenos upravičenja do pridobitve
lastninske pravice na posameznem delu stavbe se izkazuje tako, da se vsak
posamezen prenos od zemljiškoknjižnega lastnika do pravnega prednika ali
prednice (v nadaljnjem besedilu: prednik) zadnjega pridobitelja izkaže bodisi z
javno listino, ki izkazuje univerzalno pravno nasledstvo, bodisi s pravnim naslovom.
6. člen
(pogoji za priposestvovanje)
(1) Ne glede na določbo prejšnjega člena izkazovanje pravnega
nasledstva ni potrebno, če pridobitelj v postopku po tem zakonu verjetno izkaže
pogoje za priposestvovanje lastninske pravice na posameznem delu stavbe.
(2) V postopku za vzpostavitev etažne lastnine po tem zakonu
se šteje, da so verjetno izkazani pogoji za priposestvovanje posameznega dela
stavbe, če pridobitelj izkaže, da je skupaj s svojimi pravnimi predniki, po
katerih izkazuje pravno nasledstvo v skladu s prejšnjim členom, izvrševal vsaj
10 let trajajočo posest na posameznem delu stavbe.
(3) V postopku za vzpostavitev etažne lastnine po tem zakonu
se šteje, da je neposredna posest izkazana, če jo pridobitelj izkaže s
potrdilom pristojnega organa o prijavi prebivališča oziroma registraciji sedeža
pravne osebe oziroma poslovnega obrata.
(4) V postopku za vzpostavitev etažne lastnine po tem zakonu
se šteje, da je posredna posest pridobitelja posameznega dela stavbe izkazana,
če ta z registrirano najemno pogodbo oziroma z javno ali po zakonu overjeno
listino izkaže, da je bil tisti, ki je izvrševal neposredno posest in je to
izkazano v skladu s prejšnjim odstavkom, nelastniški posestnik ali posestnica
(v nadaljnjem besedilu: posestnik), ki je neposredno posest izvrševal za
pridobitelja oziroma njegovega pravnega prednika.
7. člen
(pripadajoče zemljišče)
(1) Pripadajoče zemljišče k stavbi po tem zakonu je last
vsakokratnega lastnika stavbe. Če je stavba v etažni lastnini, je pripadajoče
zemljišče k stavbi po tem zakonu skupni del stavbe, ki je v solastnini
vsakokratnih etažnih lastnikov stavbe.
(2) V postopku za vzpostavitev etažne lastnine po tem zakonu
se za pripadajoče zemljišče k stavbi šteje zemljiška parcela, na kateri stavba
stoji, če na zemljiški parceli stoji več stavb ali če je med udeleženci
postopka spor o obsegu pripadajočega zemljišča, pa zemljišče, na katerem stavba
stoji (zemljišče pod stavbo).
(3) V postopku za določitev pripadajočega zemljišča k stavbi
po tem zakonu sodišče kot pripadajoče zemljišče določi tisti del zemljiške
parcele, na kateri stavba stoji, ki je neposredno namenjeno za redno rabo
stavbe. Pripadajoče zemljišče sodišče določi tudi na drugih zemljiških
parcelah, če so te nastale iz zemljiške parcele, na kateri stavba stoji, in če
to ne posega v pravice tretjih oseb, ki so na takih zemljiških parcelah pridobile
pravice v dobri veri.
(4) Za zemljišče, ki je neposredno namenjeno za redno rabo
stavbe v smislu prejšnjega odstavka se šteje zemljišče, ki je bilo kot tako
načrtovano v prostorskih aktih ali določeno v upravnih dovoljenjih, na podlagi
katerih je bila stavba zgrajena, ali v drugih upravnih aktih, s katerimi je
bilo določeno takšno zemljišče. Če pripadajočega zemljišča na tak način ni
mogoče ugotoviti, ga določi sodišče, upoštevajoč vse okoliščine primera, pri
čemer upošteva zlasti:
1.     
tisto zemljišče, ki predstavlja dostopne poti, dovoze, parkirne
prostore, prostore za smetnjake, prostore za igro in podobno,
2.     
preteklo redno rabo zemljišča in
3.     
merila in pogoje iz prostorskih aktov, ki v času odločanja sodišča
veljajo na območju, kjer zemljišče leži.
8. člen
(pripadajoče zemljišče k več stavbam)
(1) Če sodišče v postopku za določitev pripadajočega
zemljišča k stavbi po tem zakonu na podlagi kriterijev iz četrtega odstavka
prejšnjega člena ugotovi, da je pripadajoče zemljišče neposredno namenjeno za
redno rabo tudi drugih stavb, takšno zemljišče določi kot pripadajoče zemljišče
k več stavbam.
(2) Pripadajoče zemljišče k več stavbam se šteje za skupno
lastnino vsakokratnih lastnikov stavb, katerih redni rabi je namenjeno.
9. člen
(domneve v postopku za vzpostavitev etažne lastnine)
Če je v postopku za vzpostavitev etažne lastnine po tem
zakonu med udeleženci spor o tem, kateri deli nepremičnine predstavljajo skupne
dele stavbe, kateri so posamezni deli v stavbi ali o višini solastniških
idealnih deležev na skupnih delih, in če ni drugače izkazano s pravnomočno
odločbo sodišča ali drugega pristojnega državnega organa, se v postopku za
vzpostavitev etažne lastnine po tem zakonu domneva:
1.     
da je skupni del stavbe samo pripadajoče zemljišče,
2.     
da so posamezni etažni deli stavbe samo tisti posamezni deli, ki so
vpisani v katastru stavb, in
3.     
da je solastniški idealni delež vsakokratnega lastnika posameznega
etažnega dela iz prejšnje točke na skupnih delih stavbe enak razmerju med
površino posameznega etažnega dela in skupno površino vseh posameznih etažnih
delov po podatkih iz katastra stavb.
10. člen
(ureditev medsebojnih razmerij med etažnimi lastniki)
(1) Pogodbena ureditev medsebojnih razmerij med etažnimi
lastniki ni predmet postopka za vzpostavitev etažne lastnine po tem zakonu.
(2) Če po vzpostavitvi etažne lastnine po tem zakonu etažni
lastniki ne sklenejo pogodbe o medsebojnih razmerjih, lahko posamezni etažni
lastnik zahteva ureditev teh razmerij z odločbo sodišča po določbah zakona, ki
ureja nepravdni postopek, o ureditvi razmerij med solastniki.
11. člen
(ohranitev solastninske skupnosti po vzpostavitvi etažne
lastnine)
Če je nepremičnina po podatkih zemljiške knjige v solastnini,
se ob vzpostavitvi etažne lastnine na stavbi na posameznih delih, ki po sklepu
sodišča o vzpostavitvi etažne lastnine ne pripadejo posameznim pridobiteljem
etažne lastnine, ohrani solastninska pravica v korist oseb, ki so bile vpisane
v zemljiško knjigo kot solastniki celotne nepremičnine, razen če se
zemljiškoknjižni lastniki do izdaje sklepa o vzpostavitvi etažne lastnine
sporazumejo drugače.
12. člen
(prehod bremen ob vzpostavitvi etažne lastnine)
(1) Bremena, ki so bila ustanovljena na nepremičnini kot
celoti, po vzpostavitvi etažne lastnine preidejo na vse posamezne etažne dele.
(2) Ne glede na določbo prejšnjega odstavka breme,
ustanovljeno na nepremičnini na podlagi sodnega sklepa o izvršbi, ne preide na
tiste posamezne etažne dele, za katere pridobitelji izkažejo, da so pravne
naslove pridobili pred dnevom, od katerega učinkuje zemljiškoknjižni vpis
bremena na nepremičnini.
(3) V primerih iz prejšnjega odstavka se v postopku za
vzpostavitev etažne lastnine po tem zakonu šteje, da je pravni naslov
pridobljen v trenutku, ko je bila listina o pravnem poslu po zakonu overjena,
če je pravni naslov odločba sodišča ali drugega državnega organa, pa glede na
dan izdaje odločbe, ki predstavlja pravni naslov.
II. POSTOPEK ZA VZPOSTAVITEV ETAŽNE LASTNINE
13. člen
(subsidiarna uporaba)
V postopku za vzpostavitev etažne lastnine po tem zakonu se
za vprašanja, ki niso urejena s tem zakonom, uporabljajo določbe zakona, ki
ureja nepravdni postopek.
14. člen
(upravičeni predlagatelj)
Postopek za vzpostavitev etažne lastnine po tem zakonu se
začne na predlog pridobitelja posameznega dela stavbe.
15. člen
(zaznamba postopka vzpostavljanja etažne lastnine)
(1) Če sodišče ne zavrže predloga za vzpostavitev etažne
lastnine po tem zakonu, nemudoma po uradni dolžnosti odredi vpis zaznambe
postopka vzpostavljanja etažne lastnine, če predlagatelj ali predlagateljica (v
nadaljnjem besedilu: predlagatelj) v zemljiški knjigi ni sam predlagal takšne
zaznambe.
(2) Za zaznambo postopka vzpostavljanja etažne lastnine se
smiselno uporabljajo določbe zakona, ki ureja zemljiško knjigo, o zaznambi
spora.
16. člen
(udeleženci)
(1) Udeleženci postopka za vzpostavitev etažne lastnine po
tem zakonu so predlagatelj, zemljiškoknjižni lastnik nepremičnine, upravnik ali
upravnica (v nadaljnjem besedilu: upravnik), imenovan v skladu z določbami
stvarnopravnega zakonika, pod pogoji iz četrtega do šestega odstavka tega člena
pa tudi osebe iz četrtega in petega odstavka tega člena.
(2) Zemljiškoknjižnim lastnikom se pisanja vročajo na
naslovu, s katerim so vpisani v zemljiško knjigo. Če vročitev na tem naslovu ni
uspešna, se pisanja vročajo na naslovu iz centralnega registra prebivalstva
oziroma iz poslovnega registra. Če tudi taka vročitev ni uspešna, se pisanje
nabije na sodno desko in se šteje, da je vročitev zemljiškoknjižnemu lastniku
opravljena 15. dan po nabitju pisanja na sodno desko.
(3) V primerih iz prejšnjega odstavka se ne uporabljajo
določbe zakona o pravdnem postopku o domnevi vročitve.
(4) Do izdaje sklepa o vzpostavitvi etažne lastnine lahko
prijavijo udeležbo v postopku za vzpostavitev etažne lastnine po tem zakonu
tudi drugi pridobitelji posameznih delov stavbe.
(5) Do izdaje sklepa o vzpostavitvi etažne lastnine lahko
prijavijo udeležbo v postopku za vzpostavitev etažne lastnine po tem zakonu
tudi druge osebe, ki izkažejo pravni interes, zlasti imetniki drugih stvarnih
in obligacijskih pravic na posameznih delih ali na stavbi kot celoti.
(6) V primerih iz četrtega in petega odstavka tega člena se
za prijavo udeležencev v postopku za vzpostavitev etažne lastnine po tem zakonu
smiselno uporabljajo določbe 20. člena tega zakona.
(7) Sodišče posameznemu udeležencu ali udeleženki (v
nadaljnjem besedilu: udeleženec) dopusti sodelovanje pri posameznem procesnem
dejanju v obsegu pravic, ki jih ta uveljavlja v postopku za vzpostavitev etažne
lastnine po tem zakonu.
(8) V primeru smrti ali prenehanja udeleženca med postopkom
ali pred njegovim začetkom sodišče na predlog in stroške kateregakoli
udeleženca ali druge zainteresirane osebe pravnim naslednikom umrlega
udeleženca oziroma udeleženca, ki je prenehal obstajati, postavi skrbnika ali
skrbnico za poseben primer za čas, dokler pravni nasledniki ne prevzamejo
postopka, razen če lahko sodišče brez odlašanja ugotovi pravne naslednike in
jih povabi, naj prevzamejo postopek. Postavljeni skrbnik zastopa pravne
naslednike tudi v postopkih katastrskih vpisov, vpisov v zemljiško knjigo in
drugih postopkih, ki se začnejo na podlagi določb 23. do 25. člena tega zakona.
17. člen
(sporna dejstva)
Kadar bi moralo sodišče po določbah zakona, ki ureja
nepravdni postopek, o predhodnem vprašanju zaradi spornih dejstev prekiniti
postopek in posameznega udeleženca napotiti na pravdo, sodišče postopka za
vzpostavitev etažne lastnine po tem zakonu ne prekine, temveč odloči v skladu z
domnevami iz tega zakona, če se te ne nanašajo na sporna vprašanja, pa v korist
tistega udeleženca, katerega pravico šteje za bolj verjetno.
18. člen
(naroki)
(1) Sodišče opravi narok, kadar je po njegovem mnenju to
smotrno.
(2) Namesto zapisnika se lahko o naroku napravi uradni
zaznamek.
(3) Sodišče lahko zasliši udeleženca v postopku zunaj naroka,
če se mu zdi potrebno za razjasnitev posameznih vprašanj ali za izjavo o
kakšnem predlogu udeleženca.
(4) Če en ali noben od udeležencev ne pride na narok ali če
na vabilo sodišča ne pride k zaslišanju, to ni ovira za nadaljnje postopanje
sodišča.
19. člen
(izključitev izrednih pravnih sredstev)
Zoper sklep sodišča, izdan v postopku za vzpostavitev etažne
lastnine po tem zakonu, obnova postopka in revizija nista dopustni.
20. člen
(predlog)
(1) V predlogu za vzpostavitev etažne lastnine po tem zakonu
(v nadaljnjem besedilu: predlog) mora predlagatelj zahtevati vzpostavitev
etažne lastnine na posameznem delu stavbe, ki mu pripada na podlagi pravnega
naslova.
(2) Če predlagatelj v predlogu ne navede identifikacijskega
znaka stavbe ali posameznega dela stavbe, na katerem zahteva vzpostavitev
etažne lastnine, mora stavbo opredeliti vsaj z ulično številko in krajem,
posamezni del pa z opisom bistvenih elementov, potrebnih za ugotovitev
identifikacijskega znaka iz katastra stavb (npr. etaža, površina, lega,
namembnost in podobno).
(3) Predlagatelj mora k predlogu priložiti pravni naslov in,
če je to potrebno po določbah 5. člena tega zakona, listine, ki izkazujejo
pravno nasledstvo po zemljiškoknjižnemu lastniku oziroma priposestvovanje
posameznega dela stavbe.
(4) Predlog s prilogami mora biti vložen v toliko izvodih,
kolikor jih je treba za sodišče, zemljiškoknjižnega lastnika in upravnika
nepremičnine, ki je predmet predloga.
(5) Če niso podani pogoji iz tega člena, sodišče ravna v
skladu s pravili zakona o pravdnem postopku o nepopolnih vlogah.
21. člen
(obvestilo o postopku in izjava udeležencev)
(1) Če sodišče ne zavrže predloga, za potrebe odločanja v
postopkih po tem zakonu po uradni dolžnosti pridobi podatke iz zemljiške knjige
o vpisanih imetnikih lastninske in drugih pravic na nepremičnini ter iz
centralnega registra prebivalstva in poslovnega registra o tem, kdo ima na
naslovu stavbe prijavljeno prebivališče oziroma registrirano poslovno
dejavnost. Sodišče pridobi naslednje podatke: osebno ime, enotno matično
številko občana, naslov stalnega ali začasnega prebivališča, firmo in sedež
pravne osebe ter osebno ime in naslov prebivališča njenega zastopnika.
(2) Sodišče predlog posreduje v izjavo zemljiškoknjižnemu
lastniku in po uradni dolžnosti o postopku obvesti vse osebe, za katere izve,
da bi lahko uveljavljale vzpostavitev lastninske pravice ali druge pravice na
posameznih delih stavbe ali nepremičnini kot celoti, zlasti pa osebe, za katere
izve na podlagi poizvedb iz prejšnjega odstavka.
(3) V obvestilu o postopku sodišče opredeli stavbo z ulico,
hišno številko in krajem ter identifikacijskim znakom nepremičnine, naslovnika
ali naslovnico pa pouči o tem, da lahko vstopi v postopek in uveljavlja
lastninsko pravico na posameznem delu stavbe oziroma druge stvarne in
obligacijske pravice na nepremičnini kot celoti ali posameznih delih stavbe.
(4) Obvestilo iz prejšnjega odstavka se brez osebnih podatkov
naslovnika ali naslovnice iz prejšnjega odstavka objavi tudi na spletni strani
sodišča.
(5) Glede na okoliščine primera sodišče dodeli primeren rok,
da se zemljiškoknjižni lastnik izjavi o predlogu oziroma da osebe, ki prejmejo
obvestilo o postopku, prijavijo svojo udeležbo.
22. člen
(zavrnitev predloga)
Če sodišče ugotovi, da predlagatelj ne izkazuje upravičenja
do pridobitve lastninske pravice na posameznem delu stavbe, drugi pridobitelji
posameznih delov, ki so prijavili udeležbo v postopku za vzpostavitev etažne
lastnine po tem zakonu, pa ne predlagajo nadaljevanja postopka, sodišče predlog
zavrne.
23. člen
(pripravljalna opravila sodišča)
(1) Sodišče v postopku za vzpostavitev etažne lastnine po tem
zakonu po uradni dolžnosti:
1.     
ugotovi identifikacijski znak stavbe, ki je predmet predloga,
2.     
ugotovi pripadajoče zemljišče k stavbi, ki je predmet predloga,
3.     
pri pristojnem upravnem organu zahteva vpis stavbe in posameznih delov,
če stavba in njeni posamezni deli v kataster stavb še niso vpisani, oziroma
zahteva izvedbo postopka za spremembo podatkov v katastru stavb, če ugotovi, da
ne odražajo v postopku ugotovljenega dejanskega stanja, in
4.     
pri pristojnem upravnem organu zahteva parcelacijo zemljiške parcele, če
je to potrebno za ugotovitev pripadajočega zemljišča k stavbi, ki je predmet
predloga.
(2) Če sodišče oceni, da je za opravila iz prejšnjega
odstavka potrebno povabiti izvedenca ali izvedenko ustrezne stroke, stori to po
uradni dolžnosti.
(3) Stroške za izvedbo vpisa stavbe in posameznih delov v
kataster stavb in parcelacijo zemljiške parcele ter stroške za izvedence iz
prejšnjega odstavka nosijo predlagatelj in drugi pridobitelji posameznih delov
stavbe, ki so prijavili svojo udeležbo v postopku, po enakih delih. Če
zavezanec ali zavezanka (v nadaljnjem besedilu: zavezanec) ne založi stroškov,
se šteje, da je umaknil predlog oziroma prijavo udeležbe v postopku, o čemer ga
mora sodišče obvestiti v pozivu za plačilo stroškov.
(4) Kadar je za stavbo po določbah stvarnopravnega zakonika
obvezen rezervni sklad, stroške iz prejšnjega odstavka plača upravnik oziroma
skupnost lastnikov iz sredstev rezervnega sklada, pri čemer se takšni stroški
štejejo za stroške rednega upravljanja stavbe. Če upravnik oziroma skupnost
lastnikov na poziv sodišča ne plača stroškov, sodišče poziv za plačilo
posreduje zavezancem iz prejšnjega odstavka, pri čemer se v takem primeru
uporablja prejšnji odstavek. Zavezanci iz prejšnjega odstavka lahko plačane
stroške uveljavljajo v breme rezervnega sklada.
(5) Če pridobitelj posameznega dela stavbe ali imetnik druge
stvarne ali obligacijske pravice, ki uveljavlja svoja upravičenja v postopku,
na zahtevo sodišča ne more predložiti izvirnika pravnega naslova, ker se je ta
izgubil ali je bil uničen, lahko najkasneje v roku, ki mu ga določi sodišče,
predlaga vzpostavitev pravnega naslova. O tem predlogu odloči sodišče, ki vodi
postopek za vzpostavitev etažne lastnine, pred izdajo odločbe o vzpostavitvi
etažne lastnine ob smiselni uporabi določb predpisov, ki urejajo zemljiško
knjigo, o vzpostavitvi zemljiškoknjižne listine.
23.a člen
(izvajanje katastrskih vpisov)
(1) Za opravljanje vpisov oziroma evidentiranje sprememb v
katastru stavb ali zemljiškem katastru (v nadaljnjem besedilu: katastrski
vpis), ki jih v postopku za vzpostavitev etažne lastnine po tem zakonu zahteva
sodišče, se določbe predpisov, ki urejajo evidentiranje nepremičnin,
uporabljajo, kolikor to ni v nasprotju z določbami tega člena.
(2) Sodišče lahko za potrebe priprave strokovne podlage za
katastrski vpis namesto izvedenca imenuje tudi osebo, ki izpolnjuje pogoje za
pripravo strokovne podlage za katastrski vpis po predpisih, ki urejajo
evidentiranje nepremičnin.
(3) Uporabniki stavbe in njenih delov morajo osebi, ki je s
strani sodišča imenovana za pripravo strokovne podlage za katastrski vpis,
omogočiti vstop v prostore, ji dati potrebne podatke in omogočiti izvedbo
strokovnih opravil, kolikor je to potrebno za pripravo strokovne podlage za
katastrski vpis. Če kateri od udeležencev postopka za vzpostavitev etažne
lastnine tega ne omogoči, se šteje, da je umaknil predlog oziroma prijavo
udeležbe v postopku za vzpostavitev etažne lastnine. Obveznost iz tega odstavka
in posledice njenega nespoštovanja so del izreka sklepa, s katerim imenuje
izvedenca ali drugo osebo za pripravo strokovne podlage za katastrski vpis.
(4) Podatki o delih stavbe, v katere ni bil omogočen vstop,
se v strokovni podlagi za katastrski vpis določijo glede na zunanje obrise
stavbe in primerjajoče podatke o drugih delih stavbe, podatke iz registra
nepremičnin ter druge razpoložljive podatke.
(5) Pri pripravi strokovne podlage za katastrski vpis se ne
uporabljajo določbe predpisov, ki urejajo evidentiranje nepremičnin, glede
predhodne obravnave na kraju samem in seznanitve strank, zainteresirane osebe
pa se lahko izjavijo o strokovni podlagi v postopku za vzpostavitev etažne
lastnine pred sodiščem.
(6) Ko sodišče ugotovi, da je strokovna podlaga primerna za
izvedbo katastrskega vpisa, o tem izda sklep, zoper katerega je dopustna pritožba,
po pravnomočnosti sklepa pa pri pristojnem upravnem organu zahteva izvedbo
vpisa. Če strokovna podlaga ne omogoča vpisa stavbe v kataster stavb ali
obstajajo druge ovire za izvedbo predlaganega vpisa, upravni organ o tem
obvesti sodišče, ki poskrbi za dopolnitev strokovne podlage oziroma za odpravo
drugih ovir.
(7) Zoper odločbo, s katero je upravni organ odredil
katastrski vpis na zahtevo sodišča, je pritožba dopustna le iz razloga, če
odrejeni katastrski vpis ni skladen z zahtevo sodišča.
(8) Če je bil v postopku za vzpostavitev etažne lastnine po
tem zakonu na zahtevo sodišča opravljen katastrski vpis, sodišče pa po
opravljenem katastrskem vpisu pravnomočno zavrže ali zavrne predlog za
vzpostavitev etažne lastnine, lahko lastnik nepremičnine, pri kateri je bil
opravljen katastrski vpis, v roku treh mesecev od pravnomočnega dokončanja
postopka za vzpostavitev etažne lastnine zahteva, da se odločba o katastrskem
vpisu po uradni dolžnosti odpravi, stanje katastra pa vrne v stanje, kakršno je
bilo pred opravljenim vpisom.
24. člen
(odločba o vzpostavitvi etažne lastnine)
(1) Če sodišče ne zavrže ali zavrne predloga, z odločbo o
vzpostavitvi etažne lastnine:
1.     
odloči, da se na nepremičnini vzpostavi etažna lastnina,
2.     
določi pripadajoče zemljišče in druge skupne dele stavbe, ki se
vpisujejo v zemljiško knjigo,
3.     
določi morebitna bremena na skupnih delih stavbe in njihove imetnike, če
se vpisujejo v zemljiško knjigo,
4.     
določi posamezne dele stavbe in solastniške idealne deleže, ki pripadajo
njihovim vsakokratnim lastnikom na skupnih delih stavbe,
5.     
za vsak posamezni del stavbe določi lastnika, morebitna bremena in
njihove imetnike, če se vpisujejo v zemljiško knjigo in so jih uveljavljali v
tem postopku,
6.     
odredi vpis etažne lastnine v zemljiški knjigi v vrstnem redu vpisane
zaznambe postopka vzpostavljanja etažne lastnine ob upoštevanju določb predpisov,
ki urejajo zemljiško knjigo.
(2) Odločba o vzpostavitvi etažne lastnine se izvede v
zemljiški knjigi po uradni dolžnosti.
25. člen
(uveljavljanje zahtevkov po vzpostavitvi etažne lastnine)
(1) Po vzpostavitvi etažne lastnine v postopku za
vzpostavitev etažne lastnine po tem zakonu lahko udeleženci in druge osebe
svoje zahtevke na skupnih in posameznih delih uveljavljajo v pravdi oziroma v
drugih postopkih, pri čemer odločitev sodišča v postopku za vzpostavitev etažne
lastnine ni ovira za ponovno odločanje o spornem vprašanju.
(2) Če je bil v postopku za vzpostavitev etažne lastnine po
tem zakonu izveden tudi vpis stavbe v kataster stavb oziroma je bila izvedena
sprememba podatkov katastra stavb, lahko oseba, ki se z izvedenim vpisom
oziroma s spremembo ne strinja, od lastnika dela stavbe, na katerega se nanaša
sporni vpis, s tožbo zahteva dopustitev spremembe vpisa. Če sodišče tožbi
ugodi, lahko tožeča stranka na podlagi sodbe zahteva dopuščeno spremembo vpisa
v katastru stavb ne glede na to, ali je legitimirana za vložitev zahteve po
predpisih, ki urejajo evidentiranje nepremičnin.
(3) Če je tožba oziroma predlog vložen v roku šestih mesecev
od začetka zemljiškoknjižnega postopka za izvedbo sklepa o vzpostavitvi etažne
lastnine, predmet zahtevka pa je nepremičnina, ki je bila s sklepom o
vzpostavitvi etažne lastnine vpisana v zemljiško knjigo, lahko tožeča stranka
oziroma predlagatelj pri tej nepremičnini predlaga zaznambo spora ne glede na
to, ali zatrjuje pridobitev pravice na izviren ali kakšen drug način.
III. POSTOPEK ZA DOLOČITEV PRIPADAJOČEGA ZEMLJIŠČA K STAVBI
26. člen
(postopek za določitev pripadajočega zemljišča)
(1) Če je bila etažna lastnina na stavbi vzpostavljena v
postopku po tem zakonu, lahko udeleženci tega postopka in druge osebe, ki
izkazujejo pravni interes, pri sodišču predlagajo ugotovitev oziroma določitev
pripadajočega zemljišča k tej stavbi.
(2) O predlogu iz prejšnjega odstavka sodišče odloči po pravilih
nepravdnega postopka, če ta zakon ne določa drugače.
(3) V postopku za določitev pripadajočega zemljišča k stavbi
so poleg predlagatelja iz prvega odstavka tega člena udeleženci postopka tudi
zemljiškoknjižni lastnik zemljiške parcele, ki bi lahko prišla v poštev za
določitev pripadajočega zemljišča k stavbi, zemljiškoknjižni lastnik stavbe, h
kateri se določa pripadajoče zemljišče, druga oseba, katere pravni interes
utegne biti s sodno odločbo prizadet, in občina, na območju katere se nahaja
stavba, h kateri se določa pripadajoče zemljišče.
(4) V postopku za določitev pripadajočega zemljišča k stavbi
v etažni lastnini se smiselno uporabljajo določbe 15. člena, sedmega in osmega
odstavka 16. člena ter 23., 23.a in 24. člena tega zakona.
(5) Določitev oziroma ugotovitev lastninske pravice na
pripadajočem zemljišču k stavbi po tem zakonu ne vpliva na razmerja v zvezi z
infrastrukturo državnega in lokalnega pomena, ki se nahaja na tej nepremičnini,
in na pravice njenih vsakokratnih lastnikov oziroma upravljavcev v zvezi z
dostopom in vzdrževanjem te infrastrukture, prav tako pa ne vpliva na druge
stvarne in obligacijske pravice oseb, ki niso sodelovale in niso bile obveščene
o postopku. Šteje se, da oseba ni bila obveščena že zgolj z objavo obvestila o
postopku na spletni strani sodišča.
27. člen
(zastopanje v postopku)
(1) Kadar ima stavba upravnika po določbah stvarnopravnega
zakonika, upravnik v postopku za določitev pripadajočega zemljišča zastopa vse
lastnike takšne stavbe.
(2) Ne glede na določbo prejšnjega odstavka lahko vsak etažni
lastnik sam sodeluje v postopku za določitev pripadajočega zemljišča, če v
postopku prijavi svojo udeležbo.
28. člen
(določanje pripadajočega zemljišča k več stavbam)
(1) Kadar sodišče ugotovi, da pripadajoče zemljišče k stavbi
v etažni lastnini predstavlja pripadajoče zemljišče k več stavbam ali da na
zemljiški parceli, na kateri je treba odmeriti pripadajoče zemljišče k stavbi,
stojijo drugi objekti, ob smiselni uporabi 21. člena tega zakona obvesti tudi
osebe, ki bi lahko prišle v poštev kot skupni lastniki pripadajočega zemljišča
k več stavbam.
(2) Pred posredovanjem obvestila iz prejšnjega odstavka
sodišče po uradni dolžnosti opravi poizvedbe v registru upravnikov, ali ima
kakšna od stavb, katerim bi lahko pripadalo zemljišče iz prejšnjega odstavka,
upravnika imenovanega v skladu z določbami stvarnopravnega zakonika. Če ima
takšna stavba upravnika, se obvestilo iz prejšnjega odstavka vroči njemu in se
šteje, da so s tem o postopku obveščeni vsi lastniki te stavbe, sicer pa se za
obvestilo smiselno uporabljajo določbe 21. člena tega zakona.
(3) Sodišče po uradni dolžnosti pridobi od pristojnega
upravnega organa podatke o izdanih upravnih aktih glede določitve
funkcionalnega zemljišča ali gradbene parcele ter od pristojnega organa lokalne
skupnosti podatke o opredelitvi teh zemljišč v prostorskih aktih.
(4) Pripadajoče zemljišče k več stavbam se odmeri kot
samostojna zemljiška parcela in se vpiše v zemljiško knjigo kot splošni skupni
del v korist stavb, h katerim pripada, kot skupna lastnina vsakokratnih
imetnikov posameznih delov stavb.

Zakon o vzpostavitvi etažne lastnine na
predlog pridobitelja posameznega dela stavbe in o določanju pripadajočega
zemljišča k stavbi – ZVEtL (Uradni list RS, št. 45/08)
vsebuje naslednje prehodne in končne določbe:
»IV. PREHODNE IN KONČNE DOLOČBE
29. člen
(pravni naslov)
(1) Če je pravni naslov prodajna pogodba, sklenjena na
podlagi določb Stanovanjskega zakona (Uradni list RS/I, št. 18/91 in 19/91 –
popravek ter Uradni list RS, št. 9/94 – odločba US, 21/94, 23/96, 24/96 –
odločba US, 44/96 – odločba US, 1/00 – odločba US, 1/00, 22/00 – ZJS, 87/02 –
SPZ in 29/03 – odločba US) o privatizaciji stanovanjskih hiš in stanovanj v
družbeni lastnini, ali Uredbe o izvedbi privatizacije stanovanjskih hiš in
stanovanj, prevzetih od organov in organizacij bivše SFRJ in JLA (Uradni list
RS, št. 61/92), pridobitelju posameznega dela stavbe v postopku za vzpostavitev
etažne lastnine po tem zakonu ni potrebno izkazovati pravnega nasledstva med
zemljiškoknjižnim lastnikom in prodajalcem ali prodajalko iz prodajne pogodbe.
(2) Kadar uveljavlja lastninsko pravico na stanovanju
Republika Slovenija, občina ali druga oseba javnega prava, se v postopku za
vzpostavitev etažne lastnine po tem zakonu šteje za pravni naslov tudi seznam
iz 144. člena Stanovanjskega zakona Uradni list RS/I, št. 18/91 in 19/91 –
popravek ter Uradni list RS, št. 9/94 – odločba US, 21/94, 23/96, 24/96 –
odločba US, 44/96 – odločba US, 1/00 – odločba US, 1/00, 22/00 – ZJS, 87/02 –
SPZ, 29/03 – odločba US in 69/03 – SZ-1).
(3) Za pravni naslov se v postopku za vzpostavitev etažne
lastnine po tem zakonu šteje tudi vpis v B. listu zemljiške knjige, v katerem
je vpisana lastninska pravica na posameznem delu stavbe.
30. člen
(določanje pripadajočega
zemljišča za stavbe, zgrajene pred 1. januarjem 2003)
(1) Če je bila stavba zgrajena pred 1. januarjem 2003 in niso
izpolnjeni pogoji za vknjižbo lastninske pravice lastnika stavbe na
pripadajočem zemljišču, lahko upravičena oseba predlaga ugotovitev
pripadajočega zemljišča v postopku iz 26. člena tega zakona ne glede na to, ali
je bil predhodno izveden postopek za vzpostavitev etažne lastnine po tem
zakonu.
(2) Upravičena oseba iz prejšnjega odstavka, ki lahko zahteva
začetek postopka po prejšnjem odstavku, je:
-       
lastnik stavbe iz prejšnjega odstavka, ki je vpisan v zemljiško knjigo,
-       
oseba, ki je po določbah tega zakona pridobitelj posameznega dela v stavbi
iz prejšnjega odstavka, ali
-       
oseba, ki ob smiselni uporabi določb 3. do 6. člena oziroma 29. člena
tega zakona izkazuje pridobitev lastninske pravice na stavbi kot celoti.
(3) Če je bila do uveljavitve tega zakona že izdana
pravnomočna odločba o določitvi funkcionalnega zemljišča ali gradbene parcele k
posamezni stavbi ali k več stavbam, se ne glede na druge določbe tega zakona v
postopku za določitev pripadajočega zemljišča po tem zakonu šteje, da je
pripadajoče zemljišče k stavbi oziroma k več stavbam tisto zemljišče, ki je
bilo določeno kot funkcionalno zemljišče ali kot gradbena parcela po
pravnomočni odločbi o določitvi funkcionalnega zemljišča ali gradbene parcele k
posamezni stavbi ali več stavbam.
(4) V primerih, ko za stavbe, zgrajene pred 1. januarjem
2003, pripadajočega zemljišča ni mogoče ugotoviti na podlagi prostorskih aktov
ali upravnih dovoljenj, na podlagi katerih je bila stavba zgrajena, ali drugih
upravnih aktov, s katerimi je bilo določeno takšno zemljišče, sodišče pri
določitvi pripadajočega zemljišča ne glede na določbo 3. točke četrtega
odstavka 7. člena tega zakona upošteva merila in pogoje iz tistih prostorskih
aktov, ki so veljali v času izgradnje stavbe.
31. člen
(dokončanje postopkov za
vzpostavitev etažne lastnine na stavbi kot celoti)
Vzpostavitev etažne lastnine se dokonča po postopku za
vzpostavitev etažne lastnine po tem zakonu tudi v primerih, ko se je etažna
lastnina na posameznih delih že vpisala na podlagi Zakona o posebnih pogojih za
vpis lastninske pravice na posameznih delih stavb v zemljiško knjigo (Uradni
list RS, št. 89/99, 97/01, 32/02 – odločba US, 15/03 in 58/03 – ZZK-1), če
etažna lastnina ni bila vzpostavljena na stavbi kot celoti.
32. člen
(nepremičnine, ki so
predmet postopkov denacionalizacije)
(1) Če sodišče pred pravnomočnostjo odločbe o vzpostavitvi
etažne lastnine oziroma določitvi pripadajočega zemljišča izve, da je
nepremičnina, ki je predmet postopka po temu zakonu, hkrati tudi predmet
postopka po predpisih o vračanju podržavljenega premoženja, postopek po tem
zakonu nemudoma prekine do pravnomočnega zaključka postopka, v katerem se odloča
o vračanju nepremičnine.
(2) Če je bila odločba o vzpostavitvi etažne lastnine po tem
zakonu izdana kljub temu, da za isto nepremičnino poteka postopek po predpisih
o vračanju podržavljenega premoženja, takšna odločba ne vpliva na pravice
upravičenca do vračila nepremičnine po predpisih o vračanju podržavljenega
premoženja.
33. člen
(prenehanje veljavnosti)
(1) Z dnem uveljavitve tega zakona se prenehata uporabljati
drugi in tretji stavek tretjega odstavka 190. člena Stanovanjskega zakona
(Uradni list RS, št. 69/03, 18/04 – ZVKSES in 47/06 – ZEN).
(2) Postopki, začeti po določbah iz prejšnjega odstavka, se
dokončajo po dosedanjih predpisih.
34. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
vzpostavitvi etažne lastnine na predlog pridobitelja posameznega dela stavbe in
o določanju pripadajočega zemljišča k stavbi – ZVEtL-A (Uradni list RS, št. 59/11)
spreminja 30. člen zakona tako, da se glasi:
»30. člen
(določanje pripadajočega
zemljišča za stavbe, zgrajene pred 1. januarjem 2003)
(1) Če je bila stavba zgrajena pred 1. januarjem 2003 in niso
izpolnjeni pogoji za vknjižbo lastninske pravice lastnika stavbe na
pripadajočem zemljišču, lahko upravičena oseba predlaga ugotovitev
pripadajočega zemljišča v postopku iz 26. člena tega zakona ne glede na to, ali
je bil predhodno izveden postopek za vzpostavitev etažne lastnine po tem
zakonu.
(2) Upravičena oseba iz prejšnjega odstavka, ki lahko zahteva
začetek postopka po prejšnjem odstavku, je:
-       
lastnik stavbe iz prejšnjega odstavka, ki je vpisan v zemljiško knjigo,
-       
oseba, ki je po določbah tega zakona pridobitelj posameznega dela v stavbi
iz prejšnjega odstavka,
-       
oseba, ki ob smiselni uporabi določb 3. do 6. člena oziroma 29. člena
tega zakona izkazuje pridobitev lastninske pravice na stavbi kot celoti,
-       
zemljiškoknjižni lastnik pripadajočega zemljišča, ali
-       
občina, na območju katere stavba stoji.
(3) Če se vodi postopek za ugotovitev pripadajočega zemljišča
k stavbi, zgrajeni pred 1. januarjem 2003, na kateri ni vzpostavljena etažna
lastnina, se smiselno uporablja 21. člen tega zakona.
(4) Ne glede na določbo tretjega odstavka 7. člena tega
zakona se za stavbe, zgrajene pred 1. januarjem 2003, lahko pripadajoče
zemljišče določi tudi na zemljiških parcelah, ki niso nastale iz zemljiške
parcele, na kateri stavba stoji.
(5) Če je bila do uveljavitve tega zakona že izdana
pravnomočna odločba o določitvi funkcionalnega zemljišča ali gradbene parcele k
posamezni stavbi ali k več stavbam, se ne glede na druge določbe tega zakona v
postopku za določitev pripadajočega zemljišča po tem zakonu šteje, da je
pripadajoče zemljišče k stavbi oziroma k več stavbam tisto zemljišče, ki je
bilo določeno kot funkcionalno zemljišče ali kot gradbena parcela po
pravnomočni odločbi o določitvi funkcionalnega zemljišča ali gradbene parcele k
posamezni stavbi ali več stavbam.
(6) V primerih, ko za stavbe, zgrajene pred 1. januarjem
2003, pripadajočega zemljišča ni mogoče ugotoviti na podlagi prostorskih aktov
ali upravnih dovoljenj, na podlagi katerih je bila stavba zgrajena, ali drugih
upravnih aktov, s katerimi je bilo določeno takšno zemljišče, sodišče pri
določitvi pripadajočega zemljišča ne glede na določbo 3. točke četrtega
odstavka 7. člena tega zakona upošteva merila in pogoje iz tistih prostorskih
aktov, ki so veljali v času izgradnje stavbe.«;
dodaja 32.a člen zakona, ki se glasi:
»32.a člen
(prednostna obravnava)
Zadeve, v katerih je predlog vložen do 31. decembra 2013, se
rešujejo prednostno.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
13. člen
V postopkih za določitev pripadajočega zemljišča k stavbam,
zgrajenim pred 1. januarjem 2003, ki so se do uveljavitve tega zakona že
začeli, lahko predlagatelji uskladijo predloge z določbo četrtega odstavka 30.
člena zakona brez privolitve nasprotnih udeležencev.
14. člen
(1) Minister, pristojen za pravosodje, ob izpolnitvi
tehničnih pogojev za objavo oklica o začetku postopka vzpostavitve pravnega
naslova iz petega odstavka 23. člena zakona na portalu e-ZK z odredbo določi
datum, od katerega je mogoča objava oklica na portalu e-ZK.
(2) Do izdaje odredbe iz prejšnjega odstavka se oklic o
začetku postopka vzpostavitve pravnega naslova nabije na oglasni deski sodišča
in objavi v Uradnem listu Republike Slovenije.
15. člen
Ta zakon začne veljati petnajsti dan po objavi v Uradnem
listu Republike Slovenije.«.