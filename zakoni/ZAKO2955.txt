1. SPLOŠNE DOLOČBE
1. člen
Ta zakon določa nacionalno stanovanjsko varčevalno shemo kot
sistemsko podlago za vzpodbujanje dolgoročnega stanovanjskega varčevanja (v
nadaljnjem besedilu: varčevanje), povečanje obsega ugodnega dolgoročnega
stanovanjskega kreditiranja ter subvencije mladim družinam za prvo reševanje
stanovanjskega vprašanja.
Nacionalna stanovanjska varčevalna shema (v nadaljnjem besedilu:
NSVS) s sistemom državnih premij omogoča in zagotavlja državljanom ugodno
dolgoročno varčevanje  s pravico do nizko obrestovanih bančnih dolgoročnih
stanovanjskih posojil (v nadaljnjem besedilu: posojilo) po pogojih tega zakona.
2. člen
Ta zakon določa:
1.     
obseg varčevanja,
2.     
pogoje varčevanja,
3.     
višino in pogoje za premijo kot državno vzpodbudo za varčevanje,
4.     
pogoje za uporabo pridobljenih posojil in premij iz prejšnje točke,
5.     
pogoje stanovanjskega kreditiranja in
6.     
subvencioniranje mladih družin za prvo reševanje stanovanjskega
vprašanja.
3. člen
Pri določanju obsega in pogojev varčevanja, višine in pogojev
za premije in pogojev stanovanjskega kreditiranja veljajo splošna pravila bančništva
in predpisi, s katerimi je urejeno vodenje monetarne politike, nadzor bančnega
poslovanja in skrb za stabilnost finančnega sistema, če ni s tem zakonom drugače
določeno.
4. člen
(razveljavljen)
2. OBSEG VARČEVANJA
(črtano)
5. člen
(črtan)
6. člen
(črtan)
7. člen
(črtan)
8. člen
(črtan)
9. člen
(črtan)
3. POGOJI VARČEVANJA V NSVS
10. člen
(črtan)
11. člen
Stranka varčevalne pogodbe je poleg varčevalca in banke še
Stanovanjski sklad Republike Slovenije, ki jamči za izplačilo premij skladno s
tem zakonom.
Obveznosti in pravice iz pogodbe iz prejšnjega odstavka lahko
varčevalec kadarkoli prenese na zakonca oziroma osebo, kateri v skladu s
predpisi o zakonski zvezi pripadajo enake pravice kot zakonskemu partnerju,
otroke ali vnuke.
Banka ne sme zaračunavati dodatnih stroškov za sklenitev in
vodenje varčevalne pogodbe, odobritev in sklenitev posojilne pogodbe ter
vodenje posojila.
3.1. Način varčevanja
12. člen
(črtan)
13. člen
(črtan)
14. člen
Varčevalec lahko vplačuje pogodbene mesečne obroke vsak
mesec, za več mesecev skupaj ali enkrat na leto.
15. člen
Varčevalec lahko v okviru posameznega varčevalnega leta
vplača poljubno število mesečnih obrokov tudi vnaprej. V okviru varčevalnega
leta mora biti vplačan znesek v višini vsaj desetih mesečnih varčevalnih
zneskov. Višina privarčevanih sredstev se ugotavlja na osnovi vseh vplačil v
okviru varčevalnega leta.
16. člen
(črtan)
3.2. Varčevalna doba
17. člen
Varčevalna doba v NSVS je najmanj pet let in največ deset
let. Dolžina varčevalne dobe se opredeli s pogodbo. Varčevalec lahko podaljša
varčevalno dobo, če to sporoči banki en mesec pred iztekom varčevalne pogodbe,
kar uredita z aneksom k pogodbi.
18. člen
Varčevanje po varčevalni pogodbi preneha zadnji dan v
šestdesetem oziroma v vsakem nadaljnjem dvanajstem mesecu po sklenitvi
varčevalne pogodbe.
Varčevalec lahko razpolaga s privarčevanimi sredstvi v
petnajstih dneh po izteku varčevalne pogodbe. Za privarčevana sredstva se
štejejo vsa plačila po pogodbi in obresti, brez premij.
Premija pripada tistemu varčevalcu, ki v dveh letih po izteku
varčevalne pogodbe privarčevana sredstva porabi za namene, določene s tem
zakonom, oziroma najame posojilo za namene, določene s tem zakonom.
Banka mora v primeru, da varčevalec ne ravna v skladu s
prejšnjim odstavkom, vrniti Stanovanjskemu skladu Republike Slovenije znesek
sredstev, enak višini plačanih premij za to varčevalno pogodbo. Banka mora
sredstva vrniti v tridesetih dneh po preteku roka, v katerem je varčevalec
dolžan dokazati namensko porabo privarčevanih sredstev ali najeti posojilo.
19. člen
Banka obrestuje varčevalcu vplačila po obrestnih merah, ki
jih s sklepom določi Vlada Republike Slovenije ob sprejetju sklepa o določitvi
obsega pravic za sklepanje varčevalnih pogodb, v odvisnosti od donosnosti
dolgoročnih državnih vrednostnih papirjev.
Banka obračunava obresti iz prejšnjega odstavka na zneske
vplačil varčevalca od dneva nakazila in jih pripiše glavnici ob koncu vsakega
pogodbenega leta.
20. člen
Obrestne mere za varčevanje iz 19. člena tega zakona so
fiksne za obdobje enega leta.
Ne glede na morebitne spremembe obrestnih mer pa obrestni
razmik z obrestnimi merami iz 30. člena tega zakona ostaja praviloma
nespremenjen.
Vlada Republike Slovenije določi obrestno mero v višini 75%
tržne donosnosti obveznic Republike Slovenije v domači valuti s fiksno obrestno
mero in ročnostjo nad devet let in šest mesecev. Obrestna mera se spremeni,
kadar donosnost odstopa od izhodišča za več kakor 10%. V tem primeru se
spremenijo tudi obrestne mere, in sicer za odstotek odstopanja donosnosti.
Odstopanja se ugotavljajo dvakrat na leto, prilagoditev pa se
opravi enkrat na leto, če v dveh zaporednih ugotavljanjih donosnost odstopa za
več kakor 10%.
V primeru iz prejšnjega odstavka se novo izhodišče določi na
dan drugega ugotavljanja odstopanja od izhodišča. Ugotavljanje se opravi 15.
maja in 15. novembra oziroma zadnji delovni dan pred tem datumom, če je ta na
dela prost dan oziroma na dan, ko se podatki ne objavljajo. Sprememba obrestne
mere se začne uporabljati 1. januarja ali 1. julija.
21. člen
Varčevalec obvesti banko o odstopu od pogodbe s priporočenim
pismom ali s podpisom izjave banki. V tem primeru mu pripadajo samo obresti na
privarčevana sredstva, ne pa tudi premije, in sicer:
1.     
Pri odstopu pred enim letom varčevanja – kot za vloge na vpogled, ki
veljajo pri banki, s katero je sklenjena pogodba;
2.     
Pri odstopu po enem letu varčevanja – v pogodbeni višini.
Šteje se, da je varčevalec odstopil od pogodbe z dnem, ko je
banka prejela priporočeno pismo z obvestilom o odstopu, oziroma z dnem podpisa
izjave banki, oziroma po poteku roka iz 22. člena tega zakona.
Vsa sredstva, ki so jih banke vrnile Stanovanjskemu skladu
Republike Slovenije iz naslova premij in poračuna obresti v tekočem mesecu,
Stanovanjski sklad Republike Slovenije v 15 dneh nakaže v integralni proračun
Republike Slovenije.
22. člen
Če varčevalec ne vplača v varčevalnem letu vsaj desetih
mesečnih zneskov, mu mora banka s priporočenim pismom dati dodatni rok za
izpolnitev njegove obveznosti. Če v roku, ki ne sme biti krajši od 15 dni,
varčevalec ne vplača manjkajočih zneskov, se šteje, da je od varčevalne pogodbe
odstopil z dnem izteka dodatnega roka za vplačilo.
4. PREMIJA
23. člen
Premija po tem zakonu je znesek, ki pripade varčevalcu v NSVS
kot spodbuda za namensko porabo privarčevanih sredstev ali najem posojila za
namene iz tega zakona.
Premija je vsako leto varčevanja enaka 1/24 letnih vplačil,
vendar največ do 1/24 pogodbenega letnega varčevalnega zneska.
Banka nakaže upravičencem, ki so po koncu varčevalnega leta
izpolnili pogoje iz tega zakona, premije na njihov varčevalni račun.
Sredstva za premije iz prejšnjega odstavka se zagotavljajo bankam
za upravičence iz sredstev Stanovanjskega sklada Republike Slovenije in iz
sredstev državnega proračuna. Ta sredstva, ki jih je v skladu z zakonom o
javnih financah za vsako leto posebej dolžno načrtovati ministrstvo, pristojno
za stanovanjske zadeve v sodelovanju s Stanovanjskim skladom Republike Slovenije,
upravičencem izplačuje Stanovanjski sklad Republike Slovenije. Način njihovega
izplačevanja se podrobneje uredi s pogodbo, ki jo skleneta ministrstvo,
pristojno za stanovanjske zadeve in Stanovanjski sklad Republike Slovenije.
Vsakoletna višina sredstev za premije se določa na podlagi
poprej ocenjenih potreb v skladu z določbami 12. člena tega zakona ter upoštevaje
primere, kot jih omogoča drugi odstavek 24. člena tega zakona.
24. člen
Pri izkazani upravičenosti do premij po določbah tega zakona
varčevalcu pripada premija, s katero ob koncu varčevanja prosto razpolaga v
skladu z namenom, določenim v 34. členu tega zakona.
Če varčevalec ne izkaže upravičenosti do premije, banka
razknjiži letno pripisane premije na njegovem varčevalnem računu in sredstva
vrne Stanovanjskemu skladu Republike Slovenije.
25. člen
Upravičenost varčevalca do premij vsako leto ugotavlja
Stanovanjski sklad Republike Slovenije na podlagi poročila bank o vplačilih, ob
koncu varčevanja pa banka, pri kateri je varčevalec sklenil varčevalno pogodbo.
26. člen
(črtan)
4.a SUBVENCIJE
(črtano)
26.a člen
(črtan)
26.b člen
(črtan)
26.c člen
(črtan)
26.č člen
(črtan)
26.d člen
(črtan)
4.a.a. Subvencioniranje nakupa, gradnje, rekonstrukcije ali
spremembe namembnosti
26.e člen
(črtan)
26.f člen
(črtan)
4.a.b. Subvencioniranje najema
26.g člen
(črtan)
26.h člen
(črtan)
26.i člen
(črtan)
5. POSOJILA
27. člen
Varčevalec, ki je redno varčeval, pridobi pravico do posojila
za namene in pod pogoji iz tega zakona.
28. člen
Višina posojila, ki ga zagotavlja banka varčevalcu iz 27. člena
tega zakona, je najmanj dvojni znesek privarčevanih sredstev.
Za privarčevana sredstva se šteje vsa plačila po pogodbi, pripadajoče
premije za celotno varčevalno dobo in obresti.
29. člen
Odplačilna doba za posojila iz 27. člena tega zakona je
praviloma enaka dvojnemu številu let varčevanja, za katera je varčevalcu
pripadla premija.
30. člen
Obrestne mere za posojila iz 27. člena tega zakona so enake
obrestnim meram za varčevanje, povečanim za obrestni razmik v višini ene
odstotne točke.
31. člen
Obrestne mere za posojila iz 27. člena tega zakona so fiksne
za obdobje enega leta.
Spremenijo se po enakih pogojih kot obrestne mere za
varčevanje.
32. člen
(črtan)
33. člen
Varčevalec iz 27. člena oziroma oseba iz tretjega odstavka 11.
člena tega zakona, ki se odloči, da izkoristi pravico do posojila pod pogoji
tega zakona (v nadaljnjem besedilu: posojilojemalec), z banko sklene posojilno pogodbo
za namene iz 34. člena tega zakona.
Posojilo je lahko odobreno kreditno sposobnemu
posojilojemalcu. Če posojilojemalec sam ni kreditno sposoben, lahko v posojilni
odnos vstopi eden ali več soplačnikov, ki sočasno z njim podpišejo posojilno
pogodbo in so tudi odgovorni za odplačilo celotnega dolga.
Kreditno sposobnost posojilojemalca in soplačnikov ugotavlja
banka v skladu z veljavnimi predpisi in poslovno politiko banke.
Posojilojemalec mora kredit ustrezno zavarovati v skladu s
poslovno politiko banke.
34. člen
Posojilojemalec odobreno posojilo lahko porabi samo za:
1.     
nakup stanovanja ali stanovanjske hiše,
2.     
gradnjo individualne stanovanjske hiše (tudi nadomestno gradnjo,
nadzidavo ali dozidavo, izgradnjo podstrešnega stanovanja),
3.     
rekonstrukcijo lastnega stanovanja ali stanovanjske hiše ali
4.     
adaptacijo lastnega stanovanja ali stanovanjske hiše,
5.     
nakup stavbnega zemljišča za gradnjo stanovanjske hiše,
6.     
plačilo stroškov za opremljanje stavbnega zemljišča,
7.     
plačilo odškodnine za spremembo namembnosti kmetijskega zemljišča v
stavbno zemljišče,
8.     
plačilo projektne dokumentacije v zvezi z nameni iz prejšnjih točk tega člena,
9.     
poplačilo že najetih posojil za namene, navedene v tem členu.
Pri namenski porabi privarčevanih sredstev se lahko del
posojila v višini največ 30% varčevalcu izplača v gotovini.
Črpanje odobrenega posojila je dokumentarno.
35. člen
Banka je dolžna varčevalca tri mesece pred iztekom varčevalne
dobe iz 18. oziroma 27. člena tega zakona pisno opozoriti na pravico do
pridobitve posojila pod pogoji tega zakona.
Banka zagotavlja posojilojemalcem možnost najema posojila po
pogojih iz tega zakona, vendar najkasneje v roku dveh let po izpolnitvi pogojev
iz 27. člena tega zakona.
Varčevalec mora zahtevi za pridobitev posojila predložiti dokaz,
da bo odobreno posojilo namenil za stanovanjske potrebe iz prvega odstavka 34. člena
tega zakona. Za takšen dokaz se šteje:
-       
v primeru nakupa stanovanja ali stanovanjske hiše pogodba o takšnem
nakupu,
-       
v primeru gradnje individualne stanovanjske hiše in rekonstrukcije
lastnega stanovanja oziroma stanovanjske hiše veljavno gradbeno dovoljenje,
-       
v primeru adaptacije lastnega stanovanja oziroma stanovanjske hiše
najmanj predračune oziroma, če je za adaptacijo potrebno, gradbeno dovoljenje,
-       
v primeru nakupa stavbnega zemljišča za gradnjo stanovanjske hiše
pogodba o takšnem nakupu in potrdilo pristojnega občinskega organa, da
prostorski izvedbeni akt na takšnem zemljišču omogoča gradnjo stanovanjske hiše,
-       
v primeru plačila stroškov za opremljanje stavbnega zemljišča pravnomočna
odločba občinskega organa o odmeri komunalnega prispevka,
-       
v primeru plačila odškodnine za spremembo namembnosti kmetijskega zemljišča
pravnomočna odločba pristojne upravne enote o odmeri odškodnine zaradi
spremembe namembnosti kmetijskega zemljišča in gozda,
-       
v primeru plačila projektne dokumentacije pogodba med investitorjem in
projektivnim podjetjem o izdelavi te dokumentacije, in
-       
v primeru poplačila že najetih posojil za namene iz 34. člena tega
zakona pogodba o stanovanjskem posojilu.
6. POROČANJE
36. člen
Stanovanjski sklad Republike Slovenije v sodelovanju z bankami
za vsako leto izdela poročilo o izvajanju NSVS in ga posreduje Vladi Republike
Slovenije najpozneje do 31. marca za preteklo leto.
Poročilo skupaj z mnenjem Banke Slovenije obravnava in
sprejme Vlada Republike Slovenije ter ga nato objavi tako, da je dostopno
javnosti.
37. člen
Poročilo iz 36. člena tega zakona vsebuje zlasti:
-       
pregled izbranih bank, vključenih v izvajanje NSVS,
-       
podatek o številu varčevalcev,
-       
podatek o številu sklenjenih varčevalnih pogodb,
-       
način varčevanja,
-       
varčevalne zneske,
-       
obseg privarčevanih sredstev,
-       
podatek o številu prekinjenih varčevalnih pogodb,
-       
podatek o številu upravičencev do premij,
-       
obseg izplačanih in vrnjenih premij,
-       
podatek o številu in obsegu danih posojil,
-       
druge pomembne podatke.
38. člen
Banka za vsako leto izdela poročilo o izvajanju NSVS in ga
posreduje Banki Slovenije najpozneje do konca februarja za preteklo leto.
Poročilo iz prejšnjega odstavka obravnava in sprejme Banka
Slovenije v skladu s predpisu o bančništvu.
7. NADZOR
39. člen
V bankah opravljajo nadzor nad izvajanjem bančnih in z njimi
povezanih varčevalnih in kreditnih poslov, vezanih na NSVS, pristojni organi
Banke Slovenije.
Nadzor nad delom in poslovanjem Stanovanjskega sklada Republike
Slovenije v zvezi z izvajanjem NSVS opravlja pristojni minister, nad zakonito
in namensko porabo sredstev pa tudi Računsko sodišče Republike Slovenije.
8. KAZENSKA DOLOČBA
40. člen
(črtan)

Zakon o nacionalni stanovanjski varčevalni
shemi – ZNSVS (Uradni list RS, št. 86/00)
vsebuje naslednje prehodne in končne določbe:
»9. PREHODNE IN KONČNE DOLOČBE
41. člen
Obseg pravic za sklepanje varčevalnih pogodb se za leto 2000
določi v višini 13.300 petletnih in v višini 13.300 desetletnih lotov.
42. člen
Stanovanjski sklad Republike Slovenije najkasneje v roku 30
dni od uveljavitve tega zakona objavi javni razpis iz prvega odstavka 8. člena
tega zakona.
Stanovanjski sklad Republike Slovenije najkasneje v roku 60
dni od uveljavitve tega zakona objavi javni poziv iz prvega odstavka 10. člena
tega zakona s začetkom sklepanja varčevalnih pogodb v roku 15 dni od objave.
43. člen
Določbe tega zakona se ne uporabljajo za pogodbe o varčevanju,
sklenjene v izbranih bankah na podlagi javnega razpisa z dne 22. 4. 1999, v
okviru nacionalne stanovanjske varčevalne sheme, ki jo je sprejela Vlada
Republike Slovenije 25. marca 1999 in 6. aprila 1999.
Ne glede na določbo prejšnjega odstavka pa se za sredstva iz
teh pogodb uporablja določba 4. člena tega zakona, če banke, kjer so te pogodbe
sklenjene, izpolnjujejo pogoje iz tega zakona.
44. člen
Ta zakon začne veljati petnajsti dan po objavi v Uradnem listu
Republike Slovenije.«.

Odločba o delni razveljavitvi zakona o
nacionalni stanovanjski varčevalni shemi (Uradni list RS, št. 79/01)
spreminja 43. člen zakona tako, da se glasi:
»43. člen
Določbe tega zakona se ne uporabljajo za pogodbe o
varčevanju, sklenjene v izbranih bankah na podlagi javnega razpisa z dne 22. 4.
1999, v okviru nacionalne stanovanjske varčevalne sheme, ki jo je sprejela
Vlada Republike Slovenije 25. marca 1999 in 6. aprila 1999.«;
ter v zvezi z razveljavitvijo 4. člena in
drugega odstavka 43. člena zakona določa:
»Razveljavitev začne učinkovati en mesec po objavi odločbe v
Uradnem listu Republike Slovenije.«.

Zakon o spremembah in dopolnitvah Zakona o
nacionalni stanovanjski varčevalni shemi – ZNSVS-A (Uradni list RS, št. 14/06)
vsebuje naslednjo prehodno in končno določbo:
»Prehodna in končna določba
31. člen
Banki, ki varčevalcem, ki so že vključeni v NSVS, omogoči
podaljšanje roka za sklenitev posojilne pogodbe v skladu z 18. členom zakona,
se ustrezno podaljša rok za vračilo premij.
32. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
nacionalni stanovanjski varčevalni shemi in subvencijah mladim družinam za prvo
reševanje stanovanjskega vprašanja – ZNSVS-B (Uradni list RS, št. 60/07)
vsebuje naslednji prehodni in končno določbo:
»PREHODNI IN KONČNA DOLOČBA
4. člen
Ne glede na določbo 26.f člena zakona pripada mladi družini,
ki je do uveljavitve tega zakona že pridobila pravico do subvencije v skladu z
Zakonom o nacionalni stanovanjski varčevalni shemi in subvencijah mladim
družinam za prvo reševanje stanovanjskega vprašanja (Uradni list RS, št. 44/06
- uradno prečiščeno besedilo), prva štiri leta subvencija najmanj v višini 160
eurov, naslednja štiri leta pa najmanj v višini 100 eurov na družinskega člana.
Ne glede na določbo prvega stavka 26.č člena zakona se javni
poziv za dodelitev subvencij po tem zakonu za leto 2007 objavi najkasneje v
dveh mesecih po uveljavitvi tega zakona.
5. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
4. Zakon o nacionalni stanovanjski varčevalni shemi in
subvencijah mladim družinam za prvo reševanje stanovanjskega vprašanja
207. člen
Država zagotavlja možnost varčevanja v nacionalni
stanovanjski varčevalni shemi z realizacijo pogodb o varčevanju v nacionalni
stanovanjski varčevalni shemi, sklenjenih do uveljavitve tega zakona.
208. člen
Z dnem uveljavitve tega zakona preneha veljati Sklep o višini
subvencije, ki pripada mladi družini na družinskega člana za prvo reševanje
stanovanjskega vprašanja (Uradni list RS, št. 47/11).«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.