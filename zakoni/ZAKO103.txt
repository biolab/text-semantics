1. člen
Ta zakon določa način zagotavljanja in uporabe sredstev
Republike Slovenije za pospeševanje gospodarskega razvoja in za razvojno
sanacijo podjetij (v nadaljnjem besedilu: sredstva za intervencije).
2. člen
Sredstva za intervencije se zagotavljajo: 
-       
z izdajo vrednostnih papirjev, 
-       
z zadolževanjem doma in v tujini. 
Sredstva za intervencije se vodijo na posebnem računu
republiškega proračuna in ne smejo preseči 4.900 milijonov din (700 milijonov
DEM).
3. člen
Sredstva za intervencije se uporabljajo: 
-       
za sofinanciranje investicijskih programov, 
-       
za razvojno-sanacijske programe podjetij in nosilcev samostojnega
osebnega dela, katerih prestrukturiranje prispeva k razvojnim ciljem Republike
Slovenije, 
-       
za odkup zapadlih terjatev po posebnih republiških zakonih, 
-       
za plačilo zapadlih poroštvenih obveznosti, ki jih je Republika
Slovenija prevzela v zvezi z naložbami v gospodarstvo.
4. člen
O uporabi sredstev za intervencije odloča Izvršni svet
Skupščine Republike Slovenije. O uporabi dvakrat letno obvešča Skupščino
Republike Slovenije. 
Predloge za intervencije izvršnega sveta po tem zakonu
pripravlja medresorska skupina predstavnikov Republiškega sekretariata za
finance, Republiškega sekretariata za družbeno planiranje, Republiškega
sekretariata za industrijo in gradbeništvo, Republiškega sekretariata za drobno
gospodarstvo, Republiškega sekretariata za turizem in gostinstvo, Republiškega
sekretariata za raziskovalno dejavnost in tehnologijo, Republiškega
sekretariata za delo, Republiškega sekretariata za kmetijstvo, gozdarstvo in
prehrano in Republiškega sekretariata za tržišče in splošne gospodarske zadeve.
Kreditne in druge pogodbe za uporabo sredstev po tem zakonu
sklepa Republiški sekretariat za finance.
5. člen
Izvršni svet Skupščine Republike Slovenije predpiše postopek
za pridobivanje sredstev za intervencije ter podrobnejše pogoje in merila za
uporabo teh sredstev.
6. člen
Sredstva za intervencije se dajejo kot kredit z valutno
klavzulo. Kredite je mogoče pretvoriti v trajno naložbo Republike Slovenije.
7. člen
Podjetjem, ki izpolnjujejo pogoje za dodeljevanje sredstev za
intervencije po tem zakonu, se lahko daje poroštvo Republike Slovenije za
njihove obveznosti iz kreditnih razmerij. 
Poroštva po prvem odstavku se lahko dajejo največ do višine
sredstev za intervencije, ki se zagotavljajo v skladu s tem zakonom.
8. člen
Podjetja, ki kandidirajo za sredstva za intervencije, morajo:
-       
izdelati investicijski oziroma razvojno-sanacijski program, 
-       
pridobiti sredstva sovlagateljev, 
-       
zagotoviti sodelovanje poslovnih bank, 
-       
zagotoviti sodelovanje delavcev pri financiranju razvojne sanacije, 
-       
zagotoviti oceno investicijskega oziroma razvojno-sanacijskega programa
ene od svetovalnih organizacij, ki jih določi Izvršni svet Skupščine Republike
Slovenije.
9. člen
Prednost pri dodelitvi sredstev za intervencije ima podjetje,
katerega investicijski oziroma razvojno-sanacijski program zagotavlja: 
-       
večjo interno in narodnogospodarsko donosnost, 
-       
večjo udeležbo sovlagateljev, 
-       
ohranjanje in zagotavljanje novih delovnih mest, 
-       
varovanje okolja.
10. člen
Z dnem, ko začne veljati ta zakon, preneha veljati zakon o
kriterijih za usmerjanje sredstev za prestrukturiranje gospodarstva (Uradni
list SRS, št. 5/90).
11. člen
Ta zakon začne veljati naslednji dan po objavi v Uradnem
listu Republike Slovenije, uporablja pa se od 31. decembra 1991.
Št. 411-05/90-13
Ljubljana, dne 6. decembra 1990.
Skupščina
Republike Slovenije
Predsednik
dr. France Bučar l. r.