(delno
prenehal veljati)
I. SPLOŠNE IN SKUPNE DOLOČBE
1. člen
Glede ravnanja z eksplozivnimi snovmi,
vnetljivimi tekočinami in plini ter drugimi nevarnimi snovmi veljajo določbe
zakona o prometu eksplozivnih snovi (Uradni list SFRJ, št. 29/76), zakona o
prevozu nevarnih snovi (Uradni list SFRJ, št. 24/74), določbe tega zakona ter
določbe izvršilnih predpisov, izdanih na podlagi teh zakonov.
2. člen
Določbe tega zakona ne veljajo za
Jugoslovansko ljudsko armado in teritorialno obrambo. Določbe o hrambi
eksplozivnih snovi ne veljajo za hrambo eksplozivnih snovi v jamskih skladiščih
rudarskih organizacij združenega dela, kot tudi ne za primere, ko se ob
naravnih nesrečah opravljajo dela za preprečitev splošne nevarnosti ali za odpravo
posledic take nevarnosti. Določbe tega zakona o uporabi eksplozivnih snovi pa
ne veljajo za uporabo eksplozivnih snovi pri raziskovanju in izkoriščanju
rudnin.
3. člen
Za eksplozivne snovi se štejejo snovi, ki
so kot take določene v zakonu o prometu eksplozivnih snovi.
Pirotehnični izdelki, ki pri normalni
namembni uporabi ne morejo imeti škodljivih učinkov za ljudi in premoženje se,
po tem zakonu ne štejejo za eksplozivne snovi.
4. člen
Vnetljive tekočine in plini ter druge
nevarne snovi so snovi, ki so kot take določene v zakonu o prevozu nevarnih
snovi.
5. člen
Na delovnih mestih, na katerih imajo
delavci opravka z eksplozivnimi snovmi, vnetljivimi tekočinami in plini ter
drugimi nevarnimi snovmi, smejo delati le polnoletne telesno in duševno zdrave
osebe, ki so za to strokovno usposobljene.
Strokovna usposobljenost oseb iz prvega
odstavka tega člena obsega:
-       
znanje o fizikalno-kemijskih lastnostih snovi, s katerimi ravnajo, in
nevarnostih pri ravnanju s temi snovmi;
-       
znanje predpisov in kemičnih normativov o nevarnih snoveh;
-       
usposobljenost za gašenje požarov pri snoveh, s katerimi ravnajo.
6. člen
Organizacije združenega dela in druge
organizacije ter državni organi (v nadaljnjem besedilu: organizacije), ki
proizvajajo, hranijo ali uporabljajo eksplozivne snovi, vnetljive tekočine in
pline ter osebe, ki uporabljajo te snovi, morajo z vsemi preventivnimi
varnostnimi ukrepi poskrbeti za varnost ljudi in materialnih dobrin ter za
varstvo človekovega okolja.
Objekti, v katerih se proizvajajo ali
hranijo eksplozivne snovi, vnetljive tekočine in plini ter druge nevarne snovi,
morajo biti zgrajeni iz negorljivih snovi in dovolj oddaljeni od komunikacij in
drugih objektov, v katerih bi bili lahko ogroženi ljudje, ali iz katerih bi se
lahko razvil požar. Ti objekti morajo biti fizično ali tehnično varovani v
skladu z določbami zakona o družbeni samozaščiti, varnosti in notranjih
zadevah.
Objekti iz prejšnjega odstavka tega člena
morajo biti postavljeni tako, da je do njih mogoč dostop pri gašenju in
reševanju ter opremljeni z napravami za signaliziranje in gašenje požara.
7. člen
Organizacije združenega dela in druge
organizacije morajo preventivno-varnostne ukrepe določiti v svojih samoupravnih
splošnih aktih, z njimi seznanjati svoje delavce in organizirati ter stalno
opravljati nadzorstvo nad uresničevanjem teh ukrepov. Sprejeti morajo načrte za
ukrepe v primerih, ko pride do eksplozije, požara, razlitja, fizičnega posega
in podobnega.
II. EKSPLOZIVNE SNOVI
8. člen
Organizacije druženega dela lahko
proizvajajo eksplozivne snovi in opravljajo raziskave za pripravo novih vrst
eksplozivnih snovi, če imajo za to dovoljenje Republiškega sekretariata za
notranje zadeve. Dovoljenje izda Republiški sekretariat za notranje zadeve,
potem ko dobi mnenje Republiškega sekretariata za ljudsko obrambo, Republiškega
sekretariata za industrijo, Republiškega sekretariata za delo in Republiškega
sekretariata za urbanizem.
9. člen
Organizacije združenega dela, ki imajo
dovoljenje za proizvodnjo snovi, smejo proizvajati le tiste eksplozivne snovi,
katerih promet je dovoljen.
Omejitev iz prvega odstavka tega člena se
ne nanaša na eksplozivne snovi, ki so namenjene izključno za izvoz.
10. člen
Za kakovost proizvedenih eksplozivnih snovi
odgovarja proizvajalec.
Proizvajalec je dolžan za vsako eksplozivno
snov izdati atest in mu priložiti navodilo o načinu uporabe, skladiščenja in
uničevanje te snovi.
11. člen
Proizvajalec je dolžan proizvedene
eksplozivne snovi embalirati in označiti na način, ki je predpisan za posamezno
vrsto eksplozivne snovi.
Vsaka embalirana enota mora biti označena s
serijsko številko, serijo in datumom proizvodnje.
12. člen
Organizacija združenega dela, ki se ukvarja
z množičnim razstreljevanjem, lahko izdeluje eksplozivne mešanice na
deloviščih, če ima za to dovoljenje Republiškega sekretariata za notranje
zadeve.
Organizacija združenega dela iz prejšnjega
odstavka tega člena eksplozivne mešnice ne sme hraniti ali je dati v uporabo
drugim organizacijam ali občanom.
13. člen
Eksplozivne snovi morajo biti varno
shranjene v posebnih objektih, ki so izključno namenjeni za hrambo eksplozivnih
snovi in katerih lega, urejenost, zmogljivost in način gradnje ustreza
tehničnim in varnostnim predpisom.
14. člen
Sredstev za aktiviranje eksploziva ni
dovoljeno hraniti skupaj z drugimi eksplozivnimi snovmi v istem prostoru.
Eksplozivne snovi se morajo hraniti in
varovati tako, da do njih ne morejo priti nepoklicane osebe.
15. člen
Za skladiščenje eksplozivnih snovi se lahko
uporabljajo tudi tipizirana prenosna ali prevozna skladišča (v nadaljnjem
besedilu: kontejnerska skladišča), ki so posebej zgrajena za skladiščenje
eksplozivnih snovi.
Kontejnerska skladišča morajo biti zgrajena
tako, da so varna pred vlomom in da zaradi zunanjega toplotnega ali drugega
vira ne more priti do eksplozije v skladiščenih snovi. Nameščena morajo biti
tako, da so zasidrana v tla.
16. člen
Eksplozivne snovi se zaradi nakladanja,
razkladanja ali uporabe lahko začasno hranijo izven objektov, ki so namenjeni
za njihovo hrambo, vendar samo na za to posebej določenih krajih na območju
organizacij, ki jih proizvajajo, prevažajo ali uporabljajo.
Pri začasni hrambi iz prejšnjega odstavka
tega člena je treba izvršiti vse varnostne ukrepe, ki onemogočajo eksplozijo,
požar in pristop nepoklicanih oseb.
17. člen
Kraje za nakladanje in razkladanje
eksplozivnih snovi izven območja organizacij združenega dela, ki te snovi
proizvajajo ali jih uporabljajo, določi za notranje zadeve pristojni občinski
upravni organ.
18. člen
Organizacije, ki imajo večje število
delovišč, na katerih načrtujejo razstreljevanje za daljše obdobje, morajo
zgraditi za taka delovišča glavno skladišče eksplozivnih snovi.
19. člen
Lokacijsko dovoljenje za skladišče
eksplozivnih snovi izda Republiški sekretariat za urbanizem v soglasju z
Republiškim inšpektoratom za požarno varnost.
Lokacijsko dovoljenje za postavitev
prenosnega skladišča eksplozivnih snovi izda za urbanizem pristojni upravni
organ občine v soglasju z Republiškim inšpektoratom za požarno varnost.
Uporabno dovoljenje za objekt iz prejšnjega
odstavka se izda največ za dobo dveh let.
20. člen
Eksplozivne snovi se smejo prevažati v
notranjem prometu z dovoljenjem za notranje zadeve pristojnega upravnega organa
občine, z območja katere se pošiljka pošilja.
Dovoljenje iz prejšnjega odstavka ni potrebno
za prevoz eksplozivnih snovi do 5 kilogramov, vendar pa mora biti način prevoza
naveden v dovoljenju za nakup eksplozivne snovi.
21. člen
Eksplozivno snov sme imeti v posesti in jo
uporabljati le organizacija oziroma oseba, ki ima dovoljenje za nakup
eksplozivne snovi.
Dovoljenje za nakup eksplozivne snovi izda
za notranje zadeve pristojni občinski upravni organ občine, na območju katere
je sedež organizacije, ki kupuje eksplozivno snov oziroma na območju katere ima
stalno prebivališče oseba, ki kupuje eksplozivno snov.
22. člen
Organizacije in osebe smejo kupljene
eksplozivne snovi uporabljati izključno v namene, za katere jim je bilo izdano
dovoljenje za nakup.
Minerska dela lahko opravljajo le za to
strokovno usposobljene osebe.
23. člen
Organizacija ali oseba, ki razstreljuje v
bližini ceste, železnice, naftovoda, plinovoda, vodovoda, električnega ali
telefonskega voda ali drugih podobnih objektov, mora o tem predhodno obvestiti
organizacijo oziroma organ, ki upravlja ustrezni objekt in za notranje zadeve
pristojni občinski upravni organ.
24. člen
Pred pričetkom razstreljevanja mora
organizacija oziroma oseba, ki uporablja eksplozivno snov, poskrbeti za varnost
ljudi, materialnih dobrin in okolja. Razglasiti mora kraj in čas
razstreljevanja, ogroženo območje in pomen opozorilnih zvočnih signalov ter
izvršiti druge predpisane varnostne ukrepe. Če gre za razstreljevanje, ki bo
trajalo dlje časa, mora postaviti opozorilne table.
25. člen
Organizacija združenega dela, ki po 19.
členu zakona o prometu eksplozivnih snovi uniči neporabljene eksplozivne snovi,
mora o kraju, času in načinu uničenja obvestiti za notranje zadeve pristojni
občinski upravni organ občine, na območju katere bodo eksplozivne snovi
uničene.
26. člen
S prometom eksplozivnih snovi se smejo
ukvarjati organizacije združenega dela, ki imajo dovoljenje Republiškega
sekretariata za notranje zadeve.
27. člen
Organizacije, ki proizvajajo in hranijo
eksplozivne snovi, morajo voditi evidenco o proizvedenih in shranjenih
eksplozivnih snoveh.
III. VNETLJIVE TEKOČINE IN PLINI
28. člen
V objektih, v katerih se proizvajajo,
predelujejo, pretakajo ali hranijo vnetljive tekočine ali gorljivi plini ni
dovoljeno v conah, v katerih lahko pride do sproščanja v ozračje hlapov
vnetljivih tekočin ali gorljivih plinov, uporabljati naprav, ki povzročajo žar,
plamen ali iskre, in tudi ne kaditi.
Organizacije so dolžne v svojih objektih z
oznakami in napisi opozoriti na cono in prepovedi iz prejšnjega odstavka tega
člena.
29. člen
(delno
prenehal veljati)
30. člen
Lokacijska, gradbena in uporabna dovoljenja
za objekte, v katerih se proizvajajo, predelujejo ali hranijo vnetljive
tekočine in plini, in za plinovode ter naftovode izda pristojni organ, ko dobi
predhodno soglasje Republiškega inšpektorata za požarno varnost oziroma organa
občinske požarne inšpekcije v skladu z določbami zakona o varstvu pred požarom
(Uradni list SRS, št. 2/76). (delno
prenehal veljati)
Tehnična dokumentacija za graditev objektov
iz prvega odstavka tega člena mora vsebovati tudi izračun požarne obremenitve
objekta in predvideti za to obremenitev ustrezen način varstva pred požarom.
31. člen
Vnetljive tekočine in plini morajo biti v
posodah, ki ustrezajo tehničnim normativom m standardom, predpisanim za
posamezno vrsto vnetljive tekočine ali plina.
32. člen
Na posodi z vnetljivo tekočino mora biti
vidno označena skupina, v katero vnetljiva tekočino sodi glede na njeno
plamenišče.
IV. DOVOLJENJE ZA PREVOZ RADIOAKTIVNIH SNOVI
33. člen
(prenehal
veljati)
V. NADZORSTVO
34. člen
Splošno nadzorstvo nad izvajanjem
varnostnih ukrepov, ki so predpisani v zakonu o prevozu nevarnih snovi,
opravljajo postaje policije.
Strokovno nadzorstvo nad izvajanjem
varnostnih ukrepov pri prevozu nevarnih snovi iz 1., 2., 3., 4., 5., 6. in
7. točke prvega odstavka 2. člena zakona o prevozu nevarnih snovi opravljajo
organi občinske požarne inšpekcije in Republiški inšpektorat za požarno varnost
v skladu z določbami o njeni pristojnosti po 20. členu zakona o varstvu
pred požarom. (delno
prenehal veljati)
Strokovno nadzorstvo nad izvajanjem
varnostnih ukrepov pri prevozu nevarnih snovi iz 8., 9., 10.. 11. In 12. točke
prvega odstavka 2. člena zakona o prevozu nevarnih snovi opravlja Republiški
sanitarni inšpektorat.
35. člen
Nadzor nad izvajanjem varstvenih in drugih
varnostnih ukrepov, ki jih predpisuje zakon o prometu eksplozivnih snovi,
opravljajo postaje policije, glede skladiščenja pa
Republiški inšpektorat za požarno varnost.
36. člen
(delno
prenehal veljati)
37. člen
(delno
prenehal veljati)
VI. IZVRŠILNI PREDPISI
38. člen
Republiški sekretar za notranje zadeve
izda:
1.     
v soglasju z republiškim sekretarjem za ljudsko obrambo in republiškim
sekretarjem za industrijo natančnejše predpise o kategoriji pirotehničnih
izdelkov glede na njihovo kakovost in količino eksplozivnega polnjenja;
2.     
v soglasju z republiškim sekretarjem za ljudsko obrambo in republiškim
sekretarjem za delo natančnejše predpise o ukrepih za varnost in zavarovanje
skladišč eksplozivnih snovi in pogojih za skladiščenje eksplozivnih snovi.
39. člen
Republiški sekretar za urbanizem izda v
soglasju z republiškim sekretarjem za notranje zadeve natančnejše predpise o
lokaciji proizvodnih objektov in skladišč eksplozivnih snovi.
40. člen
Republiški sekretar za delo predpiše v
soglasju z republiškim sekretarjem za industrijo pogoje za strokovno izobrazbo,
ki je potrebna za delo na posameznih delovnih mestih, na katerih se ravna z
eksplozivnimi snovmi, vnetljivimi tekočinami in plini, in način opravljanja
preizkusa znanja oseb, ki delajo na teh delovnih mestih.
41. člen
Republiški sekretar za industrijo izda v
soglasju z republiškim sekretarjem za notranje zadeve in republiškim
sekretarjem za delo natančnejše predpise o gradnji, vrstah, notranji ureditvi
in tehnični opremljenosti proizvodnih objektov in skladišč eksplozivnih snovi
ter o zaščitnih ukrepih pri površinskem razstreljevanju v primerih, ko ne gre
za rudarska dela.
42. člen
Republiški sekretar za notranje zadeve izda
natačnejše predpise o vodenju evidenc ter o obrazcih evidenčnih knjig, ki se
uporabljajo pri izvajanju tega zakona oziroma predpisov, izdanih na njegovi
podlagi.
43. člen
Izvršilni predpisi iz tega poglavja morajo
biti izdani najpozneje v dveh letih po tem, ko začne veljati ta zakon.
VII. KAZENSKE DOLOČBE
44. člen
Z denarno kaznijo od 5.000 do 30.000
dinarjev se kaznuje za prekršek organizacija združenega dela ali druga pravna
oseba:
1.     
če razporedi na delovno mesto, za katero se zahteva določena starost in
strokovna usposobljenost, osebo, ki ne izpolnjuje teh pogojev (5. člen);
2.     
če primerno ne zavaruje objektov, v katerih proizvaja ali hrani
eksplozivne snovi, vnetljive tekočine in pline ali druge nevarne snovi, ali jih
ne opremi z napravami za signaliziranje in gašenje požara, ali ne stori drugih
ukrepov za varnost ljudi in premoženja (6. člen);
3.     
če ne ravna v skladu s 7. členom tega zakona;
4.     
če proizvaja, ima v posesti ali uporabi eksplozivno snov, ne da bi imela
za to dovoljenje (8. in 21. člen);
5.     
če proizvaja eksplozivno snov, katere promet ni dovoljen, ali če
proizvedene eksplozivne snovi ne embalira in označi na predpisan način oziroma
če zanje ne izda atesta ali ne priloži predpisanih navodil (9., 10. in 11.
člen);
6.     
če izdela eksplozivno mešanico na samem delovišču, pa nima za to
dovoljenja (prvi odstavek 12. člena) ali če ravna s tako mešanico v nasprotju z
drugim odstavkom 12. člena tega zakona;
7.     
če hrani eksplozivne snovi v nasprotju s 13. in 14. členom tega zakona;
8.     
če začasno hrani eksplozivne snovi izven objektov, ki so namenjeni za
njihovo hrambo v nasprotju s pogoji, predpisanimi v prvem odstavku 16. člena
tega zakona, ali če pri tem ne izvrši varnostnih ukrepov iz drugega odstavka
16. člena tega zakona;
9.     
če ne zgradi glavnega skladišča eksplozivnih snovi v primeru iz 18.
člena tega zakona;
10.  
če se v njenem objektu, v coni, v kateri lahko pride do sproščanja v
ozračju hlapov vnetljivih tekočin in plinov, kadi ali povzroči žar, plamen ali
iskre (prvi odstavek 28. člena);
11.  
ki nima v svojem objektu naprave iz 29. člena tega zakona.
Z denarno kaznijo od 300 do 3.000 dinarjev
se kaznuje za prekršek tudi odgovorna oseba organizacije združenega dela ali
druge pravne osebe, ki stori kakšno dejanje iz prvega odstavka tega člena.
45. člen
Z denarno kaznijo od 2.000 do 20.000 dinarjev
se kaznuje za prekršek organizacija združenega dela ali druga pravna oseba:
1.     
če uporabi eksplozivno snov za namen, ki ni potrjen v dovoljenju za njen
nakup (prvi odstavek 22. člena);
2.     
če pri uporabi eksplozivnih snovi ne ravna v skladu s 23. in 24. členom
tega zakona;
3.     
če ne vodi ali ne vodi v redu evidence iz 27. člena tega zakona;
4.     
če ne namesti opozorilnih oznak in napisov iz drugega odstavka 28. člena
tega zakona;
5.     
če hrani vnetljive tekočine ali pline v neustreznih posodah (31. člen),
ali če posod z vnetljivimi tekočinami predpisano ne označi (32. člen).
Z denarno kaznijo do 2.000 dinarjev se
kaznuje za prekršek tudi odgovorna oseba organizacije združenega dela ali druge
pravne osebo, ki stori kakšno dejanje iz prvega odstavka tega člena.
46. člen
Z denarno kaznijo do 2.000 dinarjev se
kaznuje za prekršek oseba, ki stori kakšno dejanje iz 3. ali 4. točke prvega
odstavka 44. člena ali iz 1. ali 2. točke prvega odstavka 45. člena tega
zakona, če opravlja minerska dela, pa za to ni strokovno usposobljena (drugi
odstavek 22. člena), ali če ravna v nasprotju z določbo prvega odstavka 28.
člena tega zakona.
47. člen
Za prekršek iz 4., 6., 7. in 8. točke
prvega odstavka 44. člena ter iz 1. in 2. točke prvega odstavka 45. člena tega
zakona se lahko izreče poleg denarne kazni tudi varstveni ukrep odvzema
eksplozivne snovi.

Zakon o eksplozivnih snoveh, vnetljivih
tekočinah, plinih ter o drugih nevarnih snoveh (Uradni list SRS, št. 18/77)
vsebuje naslednje prehodne in končne določbe:
»VIII. PREHODNE IN KONČNE DOLOČBE
48. člen
Postopki za izdajo dovoljenj za proizvodnjo
eksplozivnih snovi, ki do uveljavitve tega zakona niso pravnomočno končani, se
dokončajo po dosedanjih predpisih.
49. člen
Dokler ne bodo izdani ustrezni izvršilni
predpisi, se uporabljajo:
-       
pravilnik o spravljanju in hrambi kurilnega olja (Uradni list SFRJ, št.
5/67);
-       
pravilnik o gradnji naprav za vnetljive tekočine ter o uskladiščevanju
in pretakanju vnetljivih tekočin (Uradni list SFRJ, št. 20/71);
-       
pravilnik o gradnji naprav za tekoči naftni plini in o uskladiščenju in
pretakanju tekočega naftnega plina (Uradni list SFRJ, št. 24/71);
-       
pravilnik o gradnji postaj za preskrbo motornih vozil z gorivom in o
uskladiščevanju in pretakanju goriva (Uradni list SFRJ, št. 27/71);
-       
pravilnik o varstvu pri izdelovanju razstreliv in smodnika in pri
manipuliranju z razstrelivi in smodniki (Uradni list SFRJ, št. 55/69).
50. člen
Dokler ne bodo izdani predpisi iz 41. člena
tega zakona, se uporabljajo pri površinskem razstreljevanju, poleg ukrepov,
predpisanih s tem zakonom, varnostni ukrepi o površinskem miniranju, ki so
predpisani v pravilniku o varstvenih ukrepih pri ravnanju z razstrelilnimi
sredstvi in miniranju v rudarstvu (Uradni list SFRJ, št. 9/67).
51. člen
Ta zakon začne veljati osmi dan po objavi v
Uradnem listu SRS.«.

Zakon o spremembi zakona o notranjih zadevah
(Uradni list RS, št. 4/92)
vsebuje naslednjo končno določbo:
»3. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o eksplozivih – ZE (Uradni list RS, št. 96/02)
vsebuje naslednjo končno določbo:
»61. člen
(veljavnost
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
šestih mesecev od objave.«.

Zakon o spremembah in dopolnitvah Zakona o
prevozu nevarnega blaga – ZPNB-A (Uradni list RS, št. 101/05)
vsebuje naslednjo končno določbo:
»33. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
varstvu pred požarom – ZVPoz-D (Uradni list RS, št. 83/12)
vsebuje naslednjo končno določbo:
»25. člen
(veljavnost)
Ta zakon začne veljati petnajsti dan po
objavi v Uradnem listu Republike Slovenije.«.