1. člen
Ta zakon ureja začasno prehodno obdobje za
zaposlovanje in delo državljank oziroma državljanov (v nadaljnjem besedilu:
državljan) Republike Hrvaške v Republiki Sloveniji po vstopu Republike Hrvaške
v Evropsko unijo v skladu s prilogo V Akta o pogojih pristopa Republike Hrvaške
in prilagoditvah Pogodbe o Evropski uniji, Pogodbe o delovanju Evropske unije
in Pogodbe o ustanovitvi Evropske skupnosti za atomsko energijo, priloženega
Pogodbi med Kraljevino Belgijo, Republiko Bolgarijo, Češko republiko,
Kraljevino Dansko, Zvezno republiko Nemčijo, Republiko Estonijo, Irsko,
Helensko republiko, Kraljevino Španijo, Francosko republiko, Italijansko
republiko, Republiko Ciper, Republiko Latvijo, Republiko Litvo, Velikim
vojvodstvom Luksemburg, Republiko Madžarsko, Republiko Malto, Kraljevino
Nizozemsko, Republiko Avstrijo, Republiko Poljsko, Portugalsko republiko,
Romunijo, Republiko Slovenijo, Slovaško republiko, Republiko Finsko, Kraljevino
Švedsko, Združenim kraljestvom Velika Britanija in Severna Irska (državami
članicami Evropske unije) ter Republiko Hrvaško o pristopu Republike Hrvaške k
Evropski uniji, ki je bila ratificirana z Zakonom o ratifikaciji Pogodbe med
Kraljevino Belgijo, Republiko Bolgarijo, Češko republiko, Kraljevino Dansko,
Zvezno republiko Nemčijo, Republiko Estonijo, Irsko, Helensko republiko,
Kraljevino Španijo, Francosko republiko, Italijansko republiko, Republiko
Ciper, Republiko Latvijo, Republiko Litvo, Velikim vojvodstvom Luksemburg,
Republiko Madžarsko, Republiko Malto, Kraljevino Nizozemsko, Republiko
Avstrijo, Republiko Poljsko, Portugalsko republiko, Romunijo, Republiko
Slovenijo, Slovaško republiko, Republiko Finsko, Kraljevino Švedsko, Združenim
kraljestvom Velika Britanija in Severna Irska (državami članicami Evropske
unije) ter Republiko Hrvaško o pristopu Republike Hrvaške k Evropski uniji s
Sklepno listino (Uradni list RS – MP, št. 7/13).
2. člen
Državljani Republike Hrvaške se v Republiki
Sloveniji po vstopu v Evropsko unijo še naprej zaposlujejo in delajo pod
pogoji, ki jih določajo predpisi Republike Slovenije, ki urejajo zaposlovanje
in delo državljanov držav, ki niso članice Evropske unije, Evropskega
gospodarskega prostora ali Švicarske konfederacije.
3. člen
(1) Ta zakon začne veljati naslednji
dan po objavi v Uradnem listu Republike Slovenije, uporabljati pa se začne z
dnem začetka veljavnosti pogodbe iz 1. člena tega zakona.
(2) Ta zakon preneha veljati
30. junija 2015.
Št. 101-08/13-11/10
Ljubljana, dne 20. junija 2013
EPA 1234-VI
Državni zbor 
Republike Slovenije
Janko Veber l.r.
Predsednik