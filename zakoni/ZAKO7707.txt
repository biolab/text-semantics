I. Splošne določbe
1. člen
(vsebina zakona)
Ta zakon ureja področje informacijske varnosti in ukrepe za
doseganje visoke ravni varnosti omrežij in informacijskih sistemov v Republiki
Sloveniji, ki so bistvenega pomena za nemoteno delovanje države v vseh
varnostnih razmerah ter zagotavljajo bistvene storitve za ohranitev ključnih
družbenih in gospodarskih dejavnosti v Republiki Sloveniji. Določa minimalne varnostne
zahteve in zahteve za priglasitev incidentov za zavezance tega zakona. Prav
tako ureja pristojnosti, naloge, organizacijo in delovanje pristojnega
nacionalnega organa za informacijsko varnost (v nadaljnjem besedilu: pristojni
nacionalni organ), enotne kontaktne točke za informacijsko varnost (v
nadaljnjem besedilu: enotna kontaktna točka), nacionalne skupine za obravnavo
incidentov s področja varnosti elektronskih omrežij in informacij (v nadaljnjem
besedilu: nacionalni CSIRT) in skupine za obravnavo incidentov s področja
varnosti elektronskih omrežij in informacij organov državne uprave (v nadaljnjem
besedilu: CSIRT organov državne uprave) na področju zagotavljanja informacijske
varnosti.
2. člen
(namen in področje uporabe zakona)
(1) Namen zakona je ureditev področja informacijske varnosti in
zagotovitev visoke ravni varnosti omrežij in informacijskih sistemov v
Republiki Sloveniji, ki so bistvenega pomena za nemoteno delovanje države v
vseh varnostnih razmerah in zagotavljajo bistvene storitve za ohranitev
ključnih družbenih in gospodarskih dejavnosti.
(2) S tem zakonom se v pravni red Republike Slovenije prenaša
Direktiva (EU) 2016/1148/ES Evropskega parlamenta in Sveta z dne 6. julija
2016 o ukrepih za visoko skupno raven varnosti omrežij in informacijskih
sistemov v Uniji (UL L št. 194 z dne 19. 7. 2016, str. 1), (v nadaljnjem
besedilu: Direktiva 2016/1148/ES).
(3) Ta zakon se ne uporablja za pravne ali fizične osebe, v
kolikor zagotavljajo javna komunikacijska omrežja ali javno dostopne
elektronske komunikacijske storitve (operaterji), za katere veljajo posebne
obveznosti glede varnosti in celovitosti omrežij in storitev iz zakona, ki
ureja elektronske komunikacije, ter za ponudnike storitev zaupanja, za katere
veljajo zahteve iz 19. člena Uredbe (EU) št. 910/2014 Evropskega parlamenta in
Sveta z dne 23. julija 2014 o elektronski identifikaciji in storitvah zaupanja
za elektronske transakcije na notranjem trgu in razveljavitvi Direktive
1999/93/ES (UL L št. 257 z dne 28. 8. 2014, str. 73).
3. člen
(obdelava podatkov)
(1) Obdelava osebnih podatkov na podlagi tega zakona se
izvaja skladno s predpisi, ki urejajo varstvo osebnih podatkov.
(2) Podatki in informacije, ki se obdelujejo na podlagi tega
zakona in so opredeljeni kot tajni ali kot poslovna skrivnost, se obravnavajo v
skladu s predpisi, ki urejajo področje tajnih podatkov in poslovno skrivnost.
4. člen
(pomen izrazov)
Izrazi, uporabljeni v tem zakonu, imajo za potrebe tega
zakona naslednji pomen:
1.     
Bistvena storitev je storitev, ki se zagotavlja na področjih iz drugega
odstavka 5. člena tega zakona, in je bistvena za ohranitev ključnih družbenih
in gospodarskih dejavnosti.
2.     
CSIRT je skupina, ki se odziva na incidente na področju informacijske
varnosti, sprejema prijave o kršitvah varnosti, izvaja analize in pomaga
priglasiteljem pri obvladovanju incidentov.
3.     
Digitalna infrastruktura so stičišča omrežij, register domenskih imen
najvišje ravni in ponudniki storitev sistema domenskih imen.
4.     
Digitalna storitev so naslednje storitve informacijske družbe: storitve
spletne tržnice, spletnega iskalnika in računalništva v oblaku.
5.     
Incident je vsak dogodek, ki ima dejanski negativen učinek na varnost
omrežij in informacijskih sistemov.
6.     
Informacijsko okolje je skupek družbenih omrežij in kibernetskega
prostora, vključno z informacijami.
7.     
Informacijska varnost je zaščita, varovanje in obramba informacijskega
okolja pred nedovoljenim dostopom, uporabo, razkritjem, motenjem, spreminjanjem
ali uničenjem, z namenom zagotavljanja zaupnosti, avtentičnosti, celovitosti in
razpoložljivosti.
8.     
Izvajalec bistvenih storitev je javni ali zasebni subjekt, ki spada v
katero od področij, navedenih v 5. členu tega zakona, in izpolnjuje merila,
določena v 7. členu tega zakona, ter dodatna področna merila, določena s
predpisi.
9.     
Kibernetska grožnja je možnost zlonamernega poskusa poškodovanja ali
prekinitve računalniškega omrežja, sistema, storitev in podatkov.
10.  
Kibernetska obramba je celota ukrepov in dejavnosti države, s katerimi
se odvrača, onemogoča, preprečuje ali odbija kibernetske napade v
informacijskem okolju.
11.  
Kibernetska varnost je sposobnost zaščititi, varovati in braniti kibernetski
prostor pred kibernetskimi grožnjami, incidenti in kibernetskimi napadi.
12.  
Kibernetski napad je napad prek kibernetskega prostora z namenom
zlonamernega uničevanja, izpostavljanja, nadzorovanja ali spreminjanja,
onemogočanja, zbiranja in oviranja kateregakoli dela kibernetskega prostora,
vključno glede informacij, ki so bistvenega pomena za nemoteno delovanje
države.
13.  
Kibernetski prostor je globalno informacijsko okolje, ustvarjeno s
pomočjo elektronsko komunikacijskih omrežij in informacijskih sistemov.
Kibernetski prostor omogoča nastanek, obdelavo in izmenjavo informacij.
14.  
Ključni deli nacionalnega varnostnega sistema so omrežja in
informacijski sistemi, namenjeni področju obrambe, varstva pred naravnimi in
drugimi nesrečami, policije, obveščevalno-varnostne dejavnosti ter zunanjih
zadev.
15.  
Ključni informacijski sistemi so vsi informacijski sistemi subjekta,
brez katerih ni mogoče neprekinjeno izvajati storitev.
16.  
Krmilni informacijski sistemi so informacijski sistemi, ki omogočajo
izvajanje pravilnih postopkov in izvajajo ustrezno sosledje delovanja ključnih
informacijskih sistemov subjekta.
17.  
Kvalificiran revizor je revizor s področja informacijske varnosti, ki je
certifikat pridobil pri eni izmed neodvisnih revizijskih organizacij.
18.  
Mreža skupin CSIRT je povezava, v kateri sodelujejo skupine CSIRT iz
držav članic in CERT-EU.
19.  
Nacionalni center za krizno upravljanje je center, določen v predpisu,
ki ureja organizacijo in delovanje nacionalnega centra za krizno upravljanje.
20.  
Nadzorni informacijski sistemi so informacijski sistemi, ki skrbijo za
izvajanje nadzorstvene funkcije informacijskih sistemov subjekta.
21.  
Obvladovanje incidentov so vsi postopki, ki omogočajo odkrivanje,
analizo in zajezitev incidentov ter odzivanje nanje.
22.  
Omrežje in informacijski sistem so:
- 
elektronsko komunikacijsko omrežje, ki vključuje prenosne sisteme in,
kjer je primerno, komutacijsko ali usmerjevalno opremo ter druge vire, vključno
z omrežnimi elementi, ki niso aktivni, ki omogočajo prenos signalov po žicah, z
radijskimi valovi, z optičnimi ali drugimi elektromagnetnimi sredstvi, vključno
s satelitskimi omrežji, fiksnimi (vodovno in paketno komutiranimi, vključno z
internetom) in mobilnimi prizemnimi omrežji, električnimi kabelskimi sistemi,
če se uporabljajo za prenos signalov, omrežij, ki se uporabljajo za radijsko in
televizijsko radiodifuzijo, ter z omrežji kabelske televizije, ne glede na
vrsto prenesenih informacij;
- 
vsaka naprava ali skupina med seboj povezanih ali sorodnih naprav, od
katerih ena ali več njih na podlagi programa opravlja samodejno obdelavo
digitalnih podatkov, ali
- 
digitalni podatki, ki jih elementi iz prve in prejšnje alineje te točke
shranjujejo, obdelujejo, pridobivajo ali prenašajo za namene njihovega
delovanja, uporabe, varovanja in vzdrževanja.
23.  
Ponudnik digitalnih storitev je vsaka fizična ali pravna oseba, ki
zagotavlja digitalno storitev.
24.  
Ponudnik storitev sistema domenskih imen je subjekt, ki zagotavlja
storitve sistema domenskih imen na internetu.
25.  
Predstavnik je vsaka fizična ali pravna oseba s sedežem v Evropski uniji
(v nadaljnjem besedilu: EU), ki je izrecno določena, da deluje v imenu
ponudnika digitalnih storitev, ki nima sedeža v Uniji, in s katero lahko
pristojni nacionalni organ ali nacionalni CSIRT vzpostavi stik namesto s
ponudnikom digitalnih storitev, kar zadeva obveznosti tega ponudnika digitalnih
storitev na podlagi tega zakona.
26.  
Register domenskih imen najvišje ravni je subjekt, ki upravlja in izvaja
registracijo imen internetnih domen v okviru določene domene najvišje ravni.
27.  
Revizijska sled je nespremenljiva sled oziroma niz podatkov, ki se je
zgodil v informacijskem sistemu ali napravi, z natančnim časovnim zapisom v
obliki dnevniškega zapisa, ki omogoča natančen pregled vseh zapisov, povezanih
z vsemi dogodki in vsemi shranjenimi informacijami, od nastanka podatka ali
informacije naprej do trenutnega stanja.
28.  
Sistem domenskih imen je hierarhičen porazdeljen sistem dodeljevanja
imen v omrežju, ki posreduje poizvedbe za domenska imena.
29.  
Skupina za sodelovanje je skupina, ki jo sestavljajo predstavniki držav
članic EU, Evropske komisije in Agencije Evropske unije za varnost omrežij in
informacij (agencija ENISA).
30.  
Specifikacija je dokument, ki predpisuje tehnične zahteve, ki jih mora
izpolniti proizvod, proces, storitev ali sistem.
31.  
Spletna tržnica je digitalna storitev, ki potrošnikom (vsaka fizična
oseba, ki deluje za namene zunaj okvira svoje trgovske, poslovne, obrtne ali
poklicne dejavnosti) oziroma trgovcem (vsaka fizična ali pravna oseba v zasebni
ali javni lasti, ki sama ali prek osebe, ki nastopa v njenem imenu ali po
njenem naročilu, deluje za namene v zvezi s svojo trgovsko, poslovno, obrtno
ali poklicno dejavnostjo) omogoča, da na spletišču spletne tržnice ali na
spletišču trgovca, ki uporablja računalniške storitve spletne tržnice, s
trgovci sklenejo pogodbe o spletni prodaji ali pogodbe o spletnih storitvah.
32.  
Spletni iskalnik je digitalna storitev, ki uporabnikom na podlagi
poizvedbe o katerikoli temi v obliki ključne besede, fraze ali drugega vnosa
omogoča iskanje po načeloma vseh spletiščih ali spletiščih v določenem jeziku,
ponudi pa povezave do strani z informacijami o zahtevani vsebini.
33.  
Standard je tehnična specifikacija, ki jo je sprejel priznan organ za
standardizacijo za večkratno ali stalno uporabo.
34.  
Stičišče omrežij je omrežna zmogljivost, ki omogoča medsebojno povezavo
več kot dveh neodvisnih avtonomnih sistemov, predvsem zaradi izmenjave
internetnega prometa in zagotavlja medsebojno povezavo le avtonomnih sistemov
ter omogoča izmenjavo internetnega prometa med katerimakoli sodelujočima avtonomnima
sistemoma, brez prehoda prek tretjega avtonomnega sistema, prav tako pa ne
spreminja takšnega prometa ali kako drugače posega vanj.
35.  
Storitev informacijske družbe je katerakoli storitev, ki se običajno
opravi odplačno, na daljavo (storitev se opravi, ne da bi bile stranke sočasno
navzoče), elektronsko (storitev se pošlje na začetnem kraju in sprejme na cilju
z elektronsko opremo za obdelavo in shranjevanje podatkov ter se v celoti
prenaša, pošilja in sprejema po žici, radijsko, z optičnimi ali drugimi
elektromagnetnimi sredstvi) in na posamezno zahtevo prejemnika storitev
(storitev opravi s prenosom podatkov na posamezno zahtevo).
36.  
Storitev računalništva v oblaku je digitalna storitev, ki omogoča dostop
do prožnega in po obsegu prilagodljivega nabora deljivih računalniških virov.
37.  
Strategija kibernetske varnosti je nacionalna strategija za varnost
omrežij in informacijskih sistemov ter pomeni okvir s strateškimi cilji in
prednostnimi nalogami na področju varnosti omrežij in informacijskih sistemov v
Republiki Sloveniji.
38.  
Tveganje je vsaka razumno določljiva okoliščina ali dogodek, ki ima
lahko negativen učinek na varnost omrežij in informacijskih sistemov.
39.  
Varnost omrežij in informacijskih sistemov je zmožnost omrežij in
informacijskih sistemov, da na določeni ravni zaupanja preprečijo vse dogodke,
ki ogrožajo razpoložljivost, avtentičnost, celovitost ali zaupnost shranjenih,
prenesenih ali obdelanih podatkov ali pripadajočih storitev, ki jih navedena
omrežja in informacijski sistemi zagotavljajo ali so prek njih dostopni.
40.  
Varnostno operativni center je notranja organizacijska enota posameznih
organov državne uprave, ki se odziva na incidente na področju informacijske
varnosti.
II. Zavezanci
5. člen
(zavezanci)
(1) Zavezanci po tem zakonu so:
-       
izvajalci bistvenih storitev,
-       
ponudniki digitalnih storitev in
-       
organi državne uprave, ki upravljajo z informacijskimi sistemi in deli
omrežja oziroma izvajajo informacijske storitve, nujne za nemoteno delovanje
države ali za zagotavljanje nacionalne varnosti (v nadaljnjem besedilu: organi
državne uprave).
(2) Izvajalci bistvenih storitev so subjekti, ki delujejo na
naslednjih področjih:
1.     
energija,
2.     
digitalna infrastruktura,
3.     
oskrba s pitno vodo in njena distribucija,
4.     
zdravstvo,
5.     
promet,
6.     
bančništvo,
7.     
infrastruktura finančnega trga,
8.     
preskrba s hrano in
9.     
varstvo okolja.
6. člen
(določitev izvajalcev bistvenih storitev)
(1) Za namen določitve izvajalcev bistvenih storitev Vlada Republike
Slovenije (v nadaljnjem besedilu: vlada) določi seznam bistvenih storitev iz
predpisa, ki ureja standardno klasifikacijo dejavnosti.
(2) Posameznega izvajalca bistvenih storitev na podlagi meril
iz 7. člena tega zakona določi vlada.
(3) Ne glede na določbo prejšnjega odstavka vlada kot
izvajalce bistvenih storitev določi tudi tiste upravljavce kritične
infrastrukture, ki so določeni v skladu s predpisi, ki urejajo področje
kritične infrastrukture, in nosilce obrambnega načrtovanja, ki so določeni v
skladu s predpisi, ki urejajo področje obrambe, katerih zagotavljanje storitev
je odvisno od omrežij in informacijskih sistemov.
(4) Če izvajalec zagotavlja bistveno storitev v Republiki
Sloveniji in še kateri drugi državi članici EU, se pristojni nacionalni organ
pred določitvijo izvajalcev bistvenih storitev iz drugega odstavka ali
prejšnjega odstavka tega člena v skladu z Direktivo 2016/1148/ES posvetuje s
pristojnim nacionalnim organom države članice EU, kjer izvajalec takšne
storitve zagotavlja.
7. člen
(merila − metodologija)
(1) Pri določitvi izvajalcev bistvenih storitev iz drugega
odstavka 5. člena tega zakona se upošteva naslednja merila:
-       
subjekt zagotavlja storitev, ki je bistvena za ohranitev ključnih
družbenih oziroma gospodarskih dejavnosti;
-       
zagotavljanje te storitve je odvisno od omrežij in informacijskih sistemov
in
-       
incident bi imel pomemben negativen vpliv na zagotavljanje te storitve.
(2) Pri določanju, kako pomemben je negativen vpliv iz tretje
alineje prejšnjega odstavka, se upoštevajo vsaj trije od naslednjih
medpodročnih dejavnikov:
1.     
število uporabnikov, ki so odvisni od storitve subjekta;
2.     
odvisnost drugih področij iz drugega odstavka 5. člena tega zakona od
storitve subjekta;
3.     
stopnja in trajanje vpliva, ki bi ga incidenti lahko imeli na
gospodarske in družbene dejavnosti ali javno varnost;
4.     
tržni delež subjekta;
5.     
geografska razširjenost, kar zadeva območje, ki bi ga incident lahko
prizadel;
6.     
pomen subjekta za ohranitev zadostne ravni storitve, ob upoštevanju
razpoložljivosti alternativnih načinov za zagotavljanje storitve.
(3) Pri odločanju, ali bi incident imel pomemben negativen vpliv,
se upoštevata vsaj dva od naslednjih področnih dejavnikov:
-       
število uporabnikov, ki jih je prizadela motnja pri zagotavljanju bistvene
storitve;
-       
trajanje incidenta;
-       
geografska razširjenost, kar zadeva območje, na katerega vpliva
incident.
(4) Metodologijo za določitev izvajalcev bistvenih storitev
podrobneje določi vlada.
8. člen
(določitev ponudnikov digitalnih storitev)
(1) Ponudniki digitalnih storitev iz druge alineje prvega
odstavka 5. člena tega zakona so zavezanci za izpolnjevanje obveznosti po tem
zakonu.
(2) Ne glede na prejšnji odstavek niso zavezanci ponudniki digitalnih
storitev, ki imajo manj kot 50 zaposlenih in imajo letni promet oziroma letno
bilančno vsoto, ki ne presega deset milijonov eurov.
9. člen
(določitev organov državne uprave)
(1) Vlada določi organe državne uprave iz tretje alineje
prvega odstavka 5. člena tega zakona in CSIRT organov državne uprave.
(2) Ne glede na prejšnji odstavek se CSIRT organov državne uprave
ne določi, če imajo organi državne uprave v svoji notranji organizacijski
strukturi zagotovljene lastne zmogljivosti vsaj na ravni varnostno operativnega
centra.
10. člen
(določitev kontaktne osebe zavezancev)
(1) Izvajalec bistvene storitve v 15 dneh od odločitve iz
drugega odstavka 6. člena tega zakona določi kontaktno osebo za informacijsko
varnost in njenega namestnika ter pristojnemu nacionalnemu organu posreduje
njune kontaktne podatke.
(2) Organ državne uprave lahko določi kontaktno osebo za
informacijsko varnost in njenega namestnika ter pristojnemu nacionalnemu organu
posreduje njune kontaktne podatke.
(3) Ponudnik digitalnih storitev, ki ima skladno s prvim
odstavkom 15. člena tega zakona glavni sedež v Republiki Sloveniji, lahko
določi in pooblasti kontaktno osebo za informacijsko varnost in njenega
namestnika ter te kontaktne podatke posredujejo pristojnemu nacionalnemu
organu.
(4) Če ponudnik digitalnih storitev nima sedeža v EU, vendar
določi sedež svojega predstavnika za EU v Republiki Sloveniji skladno z drugim
odstavkom 15. člena tega zakona, ta predstavnik velja za njegovo kontaktno
osebo. Kontaktne podatke predstavnika lahko ponudniki digitalnih storitev
posredujejo pristojnemu nacionalnemu organu.
(5) Zavezanci iz prvega odstavka tega člena o spremembi
kontaktnih podatkov obvestijo pristojni nacionalni organ v roku 15 delovnih dni
po nastali spremembi.
III. Informacijska varnost izvajalcev bistvenih storitev
11. člen
(varnostne zahteve)
(1) Izvajalci bistvenih storitev skladno z metodologijo iz
tretjega odstavka 12. člena tega zakona, določijo svoje ključne, krmilne in
nadzorne informacijske sisteme ter dele omrežja, s katerimi zagotavljajo
izvajanje bistvenih storitev.
(2) Izvajalci bistvenih storitev izvedejo analizo, oceno in
vrednotenje tveganj ter na tej osnovi pripravijo in izvedejo potrebne ukrepe za
obvladovanje tveganj glede varnosti omrežij in informacijskih sistemov, ki jih
uporabljajo pri bistvenih storitvah.
(3) Izvajalci bistvenih storitev sprejmejo ustrezne ukrepe za
preprečitev in zmanjšanje vpliva incidentov, ki vplivajo na varnost tistih
omrežij in informacijskih sistemov, ki se uporabljajo za zagotavljanje
bistvenih storitev, da bi zagotovili neprekinjeno izvajanje teh storitev.
(4) Če izvajalci bistvenih storitev za opravljanje svoje
dejavnosti črpajo vhodne podatke in informacije iz ključnih delov nacionalno
varnostnega sistema, vzpostavijo vse potrebne varnostne zahteve ob soglasju
pristojnega ministrstva za posamezni ključni del nacionalno varnostnega
sistema.
12. člen
(varnostna dokumentacija in varnostni ukrepi)
(1) Izvajalci bistvenih storitev za zagotavljanje
informacijske varnosti ter visoke ravni varnosti omrežij in informacijskih
sistemov vzpostavijo in vzdržujejo dokumentiran sistem upravljanja varovanja
informacij ter sistem upravljanja neprekinjenega poslovanja, ki mora obsegati
najmanj:
1.     
analizo obvladovanja tveganj z oceno sprejemljive ravni tveganj;
2.     
politiko neprekinjenega poslovanja z načrtom njegovega upravljanja;
3.     
seznam njegovih ključnih, krmilnih in nadzornih informacijskih sistemov
in delov omrežja ter pripadajočih podatkov, ki so bistvenega pomena za
delovanje bistvenih storitev;
4.     
načrt obnovitve in ponovne vzpostavitve delovanja informacijskih
sistemov iz prejšnje alineje;
5.     
načrt odzivanja na incidente s protokolom obveščanja nacionalnega CSIRT;
6.     
načrt varnostnih ukrepov za zagotavljanje celovitosti, zaupnosti in
razpoložljivosti omrežja in informacijskih sistemov, ki upoštevajo področne
posebnosti.
(2) Izvajalci bistvenih storitev na podlagi varnostne
dokumentacije iz prejšnjega odstavka pripravijo in izvajajo potrebne varnostne
ukrepe, ki se delijo na organizacijske, logično-tehnične in tehnične ukrepe.
(3) Vlada podrobneje določi vsebino in strukturo varnostne
dokumentacije iz prvega odstavka tega člena ter minimalen obseg in vsebino
varnostnih ukrepov iz prejšnjega odstavka. Pri tem predpiše tudi metodologiji
za pripravo analize obvladovanja tveganj ter za določitev ključnih, krmilnih in
nadzornih informacijskih sistemov in delov omrežja ter pripadajočih podatkov iz
2. in 3. točke prvega odstavka tega člena.
(4) Če ima izvajalec bistvenih storitev za zagotavljanje
varnosti svojih omrežij in informacijskih sistemov že izdelano varnostno
dokumentacijo na podlagi drugih predpisov, jo dopolni skladno s tem zakonom.
(5) Izvajalci bistvenih storitev za namen obvladovanja
incidentov, skladno z analizo obvladovanja tveganj z oceno sprejemljive ravni
tveganj in ob upoštevanju stanja tehnike zagotovijo tudi ohranjanje dnevniških
zapisov o delovanju svojih ključnih, krmilnih ali nadzornih informacijskih
sistemov ali delov omrežja, za obdobje šestih mesecev. Ohranjanje dnevniških
zapisov se zagotavlja na ozemlju Republike Slovenije, razen za področja
digitalne infrastrukture, bančništva in infrastrukture finančnega trga, glede
katerih se lahko zagotavlja na ozemlju EU.
13. člen
(priglasitev incidentov)
(1) Izvajalci bistvenih storitev nacionalnemu CSIRT brez
nepotrebnega odlašanja priglasijo incidente s pomembnim vplivom na neprekinjeno
izvajanje bistvenih storitev, ki jih zagotavljajo.
Priglasitev zajema informacije, na podlagi katerih je mogoče
določiti morebiten čezmejni vpliv incidenta. Izvajalci bistvenih storitev pri
določitvi pomembnosti vpliva incidenta upoštevajo zlasti:
-       
število uporabnikov, ki jih je prizadela motnja pri zagotavljanju bistvene
storitve,
-       
trajanje incidenta in
-       
geografska razširjenost, kar zadeva območje, na katerega incident
vpliva.
(2) Priglasitelj mora ob prijavi incidenta poskrbeti za
ustrezno zavarovanje dnevniških zapisov oziroma revizijskih sledi, če te
obstajajo.
(3) Nacionalni CSIRT o incidentu obvesti pristojni nacionalni
organ, ki vodi seznam incidentov iz tretjega odstavka 25. člena tega zakona.
Pristojni nacionalni organ o incidentu, ki bi lahko imel večji medpodročni
vpliv oziroma bi lahko ob daljšem trajanju povzročil slabšanje stabilnosti
nacionalne varnosti Republike Slovenije, nemudoma obvesti policijo ter
Nacionalni center za krizno upravljanje.
(4) Če ima incident pomemben vpliv na neprekinjenost
izvajanja bistvenih storitev v drugi državi članici EU, pristojni nacionalni
organ ali nacionalni CSIRT o tem obvesti enotno kontaktno točko v prizadeti
državi oziroma državah članicah EU. Pri tem zaščiti varnost in poslovne
interese izvajalca bistvenih storitev ter zaupnost informacij, ki jih slednji
zagotovi v svoji priglasitvi.
(5) Informacije in podatki iz prejšnjega odstavka, ki so
zaupni, se posredujejo, če je to potrebno za uporabo Direktive 2016/1148/ES
oziroma za izvajanje tega zakona. Posredovanje je omejeno na obseg, ki je
primeren in nujen glede na namen iz prejšnjega odstavka ter mora ohraniti
zaupnost posredovanih informacij in podatkov.
(6) Pri izvajanju obveznosti priglasitve mora nacionalni
CSIRT paziti, da informacije o ranljivosti bistvene storitve ostanejo zaupne,
dokler se varnost znova ne vzpostavi.
(7) Če nacionalni CSIRT presodi, da je to potrebno, izvajalcu
bistvenih storitev po priglasitvi incidenta posreduje ustrezne informacije
glede nadaljnjih ukrepov na podlagi njegove priglasitve, ki bi lahko prispevale
k učinkovitemu obvladovanju incidenta.
(8) Pristojni nacionalni organ lahko po posvetovanju z
izvajalcem bistvenih storitev, ki je priglasil incident, obvesti javnost o
posameznih incidentih, kadar je ozaveščenost javnosti potrebna za njegovo
obravnavo ali zaradi preprečitve stopnjevanja incidenta ali novih incidentov.
(9) Pri obveščanju javnosti iz prejšnjega odstavka pristojni
nacionalni organ upošteva ravnotežje med interesom javnosti, da je obveščena o
nevarnostih, na eni strani, ter morebitno škodo za ugled in poslovanje
izvajalcev bistvenih storitev, ki priglasijo incidente, na drugi strani.
IV. Informacijska varnost ponudnikov digitalnih storitev
14. člen
(varnostne zahteve in priglasitev incidentov)
(1) Ponudniki digitalnih storitev določijo in sprejmejo
primerne in sorazmerne tehnične in organizacijske ukrepe za obvladovanje
tveganj za varnost omrežij in informacijskih sistemov, ki jih uporabljajo pri
zagotavljanju teh storitev v EU. Ob upoštevanju stanja tehnike s temi ukrepi
zagotovijo raven varnosti omrežij in informacijskih sistemov, ki je primerna
obstoječemu tveganju. Pri tem upoštevajo naslednje elemente:
-       
varnost sistemov in zmogljivosti,
-       
obvladovanje incidentov,
-       
upravljanje neprekinjenega poslovanja,
-       
spremljanje, revidiranje in preizkušanje ter
-       
skladnost z mednarodnimi standardi.
(2) Ponudniki digitalnih storitev sprejmejo ustrezne ukrepe za
preprečitev in zmanjšanje vpliva incidentov, ki ogrožajo varnost njihovih
omrežij in informacijskih sistemov, na ponujane storitve, ki jih zagotavljajo v
EU, da bi zagotovili neprekinjeno izvajanje teh storitev.
(3) Ponudniki digitalnih storitev vsak incident, ki ima
pomemben vpliv na zagotavljanje teh storitev, ki jih ponujajo v EU, brez
nepotrebnega odlašanja priglasijo nacionalnemu CSIRT. Priglasitev zajema
informacije, na podlagi katerih lahko nacionalni CSIRT določi pomembnost
morebitnega čezmejnega vpliva. Obveznost priglasitve incidenta velja le, kadar
ima ponudnik digitalnih storitev dostop do informacij, potrebnih za oceno
vpliva incidenta glede na parametre iz petega odstavka tega člena.
(4) Nacionalni CSIRT o incidentu obvesti pristojni nacionalni
organ, ki vodi seznam incidentov iz tretjega odstavka 25. člena tega zakona.
Pristojni nacionalni organ o incidentu, ki bi lahko imel večji medpodročni
vpliv oziroma bi lahko ob daljšem trajanju povzročil slabšanje stabilnosti
nacionalne varnosti Republike Slovenije, nemudoma obvesti policijo ter
Nacionalni center za krizno upravljanje.
(5) Pri določitvi stopnje vpliva incidenta se upoštevajo
zlasti naslednji parametri:
-       
število uporabnikov, na katere vpliva incident, zlasti uporabnikov, ki
so odvisni od storitve pri zagotavljanju lastnih storitev,
-       
trajanje incidenta,
-       
geografska razširjenost, kar zadeva območje, na katerega incident
vpliva,
-       
v kakšnem obsegu je moteno delovanje storitve in
-       
obseg vpliva na gospodarske in družbene dejavnosti.
(6) Kadar je izvajalec bistvenih storitev pri zagotavljanju
storitve, ki je bistvena za ohranitev ključnih družbenih in gospodarskih dejavnosti,
odvisen od tretjega ponudnika digitalnih storitev, ta izvajalec bistvenih
storitev priglasi vsak znaten vpliv na neprekinjeno izvajanje bistvenih
storitev, ki je posledica incidenta, ki vpliva na ponudnika digitalnih
storitev.
(7) Pristojni nacionalni organ obvesti druge prizadete države
članice EU, če incident zadeva dve ali več držav članic EU ali v drugih
primerih, če oceni, da bi obvestilo drugih držav članic EU prispevalo k
izboljšanju ravni varnosti omrežij in informacijskih sistemov.
(8) Posredovanje informacij in podatkov iz prejšnjega
odstavka, ki so zaupni, je omejeno na obseg, ki je ustrezen in sorazmeren glede
na namen te izmenjave.
(9) Pri izvajanju obveznosti priglasitve mora nacionalni
CSIRT paziti, da informacije o ranljivosti digitalne storitve ostanejo zaupne,
dokler se varnost znova ne vzpostavi.
(10) Pristojni nacionalni organ lahko po posvetovanju z
zadevnim ponudnikom digitalnih storitev obvesti javnost o posameznih incidentih
ali zahteva, da to stori ponudnik digitalnih storitev, kadar je ozaveščenost
javnosti potrebna za preprečitev incidenta ali obravnavo incidenta, ki že
poteka, ali kadar je razkritje incidenta kako drugače v javnem interesu.
(11) Kadar javnost na podlagi prejšnjega odstavka obvešča pristojni
nacionalni organ upošteva ravnotežje med interesom javnosti, da je obveščena o
nevarnostih, na eni strani, ter morebitno škodo za ugled in poslovanje
ponudnikov digitalnih storitev, ki priglasijo incidente, na drugi strani.
15. člen
(pristojnost in teritorialnost)
(1) Ponudnik digitalnih storitev, ki ima glavni sedež v
Republiki Sloveniji, spada v pristojnost pristojnega nacionalnega organa in
nacionalnega CSIRT, ki mu priglaša incidente. Za namene tega zakona se šteje,
da ima prej navedeni ponudnik digitalnih storitev glavni sedež v Republiki
Sloveniji, če ima v Republiki Sloveniji glavno upravo.
(2) Če ponudnik digitalnih storitev, ki nima sedeža v EU, v
njej pa zagotavlja takšne storitve, določi sedež svojega predstavnika za EU v
Republiki Sloveniji, kjer tudi zagotavlja digitalne storitve, spada v
pristojnost pristojnega nacionalnega organa in nacionalnega CSIRT. Predstavnik
zastopa ponudnika digitalnih storitev v zvezi z obveznostmi na podlagi tega
zakona.
(3) Če ima ponudnik digitalnih storitev glavni sedež ali
predstavnika v eni državi članici EU, omrežja in informacijske sisteme pa v
drugi ali več drugih državah članicah EU, pristojni nacionalni organ v primeru,
da je delovanje tega ponudnika digitalnih storitev kakorkoli povezano z
Republiko Slovenijo, sodeluje glede na okoliščine primera s pristojnim organom
iz države članice EU, kjer je glavni sedež ponudnika digitalnih storitev ali
njegovega predstavnika v EU, oziroma z zadevnimi pristojnimi organi teh drugih
držav članic EU. Takšno sodelovanje lahko zajema izmenjavo informacij med
pristojnimi organi in zahteve za sprejem ustreznih nadzornih ukrepov iz
poglavja o inšpekcijskem nadzoru tega zakona.
(4) Informacije in podatki iz prejšnjega odstavka, ki so
zaupni, se posredujejo, če je to potrebno za uporabo Direktive 2016/1148/ES oziroma
za izvajanje tega zakona. Posredovanje je omejeno na obseg, ki je primeren in
nujen glede na namen iz prejšnjega odstavka ter mora ohraniti zaupnost
posredovanih informacij in podatkov.
V. Informacijska varnost organov državne uprave
16. člen
(varnostne zahteve)
(1) Organi državne uprave morajo izvesti analizo, oceno in
vrednotenje tveganj ter na tej podlagi pripraviti in izvesti ukrepe, potrebne
za obvladovanje tveganj glede varnosti za informacijske sisteme in dele
omrežja, s katerimi upravljajo (v nadaljnjem besedilu: omrežja in informacijski
sistemi organov državne uprave), oziroma za informacijske storitve, ki jih
izvajajo in so nujne za nemoteno delovanje države ali za zagotavljanje nacionalne
varnosti (v nadaljnjem besedilu: storitve organov državne uprave).
(2) Organi državne uprave sprejmejo potrebne ukrepe za
preprečitev in zmanjšanje vpliva incidentov, ki vplivajo na varnost omrežij in
informacijskih sistemov državnih organov, da bi zagotovili neprekinjeno
izvajanje storitev organov državne uprave.
(3) Če organi državne uprave za opravljanje svoje dejavnosti črpajo
vhodne podatke in informacije iz ključnih delov nacionalno varnostnega sistema,
vzpostavijo vse potrebne varnostne zahteve ob soglasju pristojnega ministrstva
za posamezni ključni del nacionalno varnostnega sistema.
17. člen
(varnostna dokumentacija in varnostni ukrepi)
(1) Organi državne uprave za zagotavljanje informacijske
varnosti ter visoke ravni varnosti omrežij in informacijskih sistemov državnih
organov vzpostavijo in vzdržujejo dokumentiran sistem upravljanja varovanja
informacij in sistem upravljanja neprekinjenega poslovanja, ki mora obsegati
najmanj:
1.     
analizo obvladovanja tveganj z oceno sprejemljive ravni tveganj,
2.     
politiko neprekinjenega poslovanja z načrtom njegovega upravljanja,
3.     
seznam informacijskih sistemov in delov omrežja organov državne uprave
ter pripadajočih podatkov, ki so bistvenega pomena za delovanje storitev
organov državne uprave,
4.     
načrt obnovitve in ponovne vzpostavitve delovanja informacijskih
sistemov iz prejšnje alineje,
5.     
načrt odzivanja na incidente s protokolom obveščanja CSIRT organov
državne uprave in
6.     
načrt varnostnih ukrepov za zagotavljanje celovitosti, zaupnosti in
razpoložljivosti omrežja in informacijskih sistemov organov državne uprave.
(2) Organi državne uprave na podlagi varnostne dokumentacije iz
prejšnjega odstavka pripravijo in izvajajo potrebne varnostne ukrepe, ki se
delijo na organizacijske, logično-tehnične in tehnične ukrepe.
(3) Vlada podrobneje določi vsebino in strukturo varnostne dokumentacije
iz prvega odstavka tega člena ter minimalen obseg in vsebino varnostnih ukrepov
iz prejšnjega odstavka. Pri tem predpiše tudi metodologiji za pripravo analize
obvladovanja tveganj ter za določitev ključnih, krmilnih in nadzornih informacijskih
sistemov in delov omrežja ter pripadajočih podatkov iz 2. in 3. točke prvega
odstavka tega člena.
(4) Če ima organ državne uprave za zagotavljanje varnosti svojih
omrežij in informacijskih sistemov že izdelano varnostno dokumentacijo na
podlagi drugih predpisov, jo dopolni skladno s tem zakonom.
(5) Organi državne uprave za namen obvladovanja incidentov, skladno
z analizo obvladovanja tveganj z oceno sprejemljive ravni tveganj, ki jo
izvedejo ob upoštevanju stanja tehnike, zagotovijo tudi ohranjanje dnevniških
zapisov o delovanju svojih informacijskih sistemov ali delov omrežja za obdobje
šestih mesecev. Ohranjanje teh dnevniških zapisov mora biti zagotovljeno na
ozemlju Republike Slovenije.
18. člen
(priglasitev incidentov)
(1) Organi državne uprave brez nepotrebnega odlašanja CSIRT
organov državne uprave priglasijo incidente s pomembnim vplivom na neprekinjeno
izvajanje storitev organov državne uprave, tisti organi državne uprave, ki
imajo lastne zmogljivosti vsaj na ravni varnostno operativnega centra, pa pristojnemu
nacionalnemu organu. Pri določitvi pomembnosti vpliva incidenta upoštevajo
zlasti:
-       
število uporabnikov, ki jih je prizadela motnja pri zagotavljanju storitve
organov državne uprave,
-       
trajanje incidenta in
-       
geografsko razširjenost, kar zadeva območje, na katerega vpliva
incident.
(2) Priglasitelj mora ob prijavi incidenta poskrbeti za
ustrezno zavarovanje dnevniških zapisov oziroma revizijskih sledi, če te
obstajajo.
(3) CSIRT organov državne uprave o incidentu obvesti
nacionalni CSIRT in pristojni nacionalni organ, ki vodi seznam incidentov iz
tretjega odstavka 25. člena tega zakona. Pristojni nacionalni organ o
incidentu, ki bi lahko ob daljšem trajanju povzročil slabšanje stabilnosti
nacionalne varnosti Republike Slovenije, nemudoma obvesti policijo ter
Nacionalni center za krizno upravljanje.
(4) Pri izvajanju obveznosti priglasitve mora CSIRT organov državne
uprave paziti, da informacije o ranljivosti storitve organa državne uprave
ostanejo zaupne, dokler se varnost znova ne vzpostavi.
(5) Pristojni nacionalni organ lahko po posvetovanju z
organom državne uprave, ki je priglasil incident, obvesti javnost o posameznih
incidentih, kadar je ozaveščenost javnosti potrebna za preprečitev incidenta
ali njegovo obravnavo.
(6) Pri obveščanju javnosti iz prejšnjega odstavka pristojni
nacionalni organ upošteva ravnotežje med interesom javnosti, da je obveščena o
nevarnostih, na eni strani ter morebitnim negativnim vplivom takšne objave na
preiskovanje ali pregon kaznivih dejanj, javni red in mir, nacionalno varnost
in obrambo države na drugi strani.
VI. Standardizacija in prostovoljna priglasitev
19. člen
(standardizacija)
Za uskladitev pristopov izvajalcev bistvenih storitev,
ponudnikov digitalnih storitev in organov državne uprave pri izvajanju obveznosti
iz tretjega, četrtega in petega poglavja tega zakona pristojni nacionalni organ
z namenom spodbujanja uporabe evropskih ali mednarodno sprejetih standardov in
specifikacij, pomembnih za varnost omrežij in informacijskih sistemov, te
informacije objavlja na svoji spletni strani.
20. člen
(prostovoljna priglasitev)
(1) Subjekti, ki niso bili določeni kot zavezanci po tem
zakonu, lahko prostovoljno priglasijo incidente, ki imajo pomemben vpliv na
neprekinjeno izvajanje storitev, ki jih zagotavljajo. Pri tem subjekti javnega
sektorja, ki niso organi državne uprave iz 9. člena tega zakona, ravnajo v
skladu s postopkom iz 18. člena tega zakona, subjekti zasebnega sektorja pa
skladno s postopkom iz 13. člena tega zakona.
(2) Nacionalni CSIRT in CSIRT organov državne uprave pred
prostovoljnimi priglasitvami prednostno obdelata obvezne priglasitve. Pri
določanju vrstnega reda obdelave prostovoljnih priglasitev upoštevata vpliv
prostovoljno priglašenih incidentov na neprekinjeno izvajanje bistvenih
storitev, storitev organov državne uprave ter čezmejni vpliv incidenta.
(3) Prostovoljno priglašene incidente, ki nimajo vpliva ali
imajo zanemarljiv vpliv na izvajanje bistvenih storitev, storitev organov
državne uprave in imajo zanemarljiv čezmejni vpliv, se obdela le, kadar takšna
obdelava nacionalnemu CSIRT ali CSIRT organov državne uprave ne pomeni
nesorazmernega ali neupravičenega bremena.
VII. Vrednotenje incidenta, stanje povečane ogroženosti in
kibernetska obramba
21. člen
(vrednotenje incidenta in ukrepanje)
(1) Priglašene incidente ob njihovem reševanju vrednoti
pristojni nacionalni CSIRT ali CSIRT organov državne uprave, v primeru, da
imajo organi državne uprave zagotovljene lastne zmogljivosti vsaj na ravni
varnostno operativnega centra, pa jih vrednoti pristojni nacionalni organ. Pri
vrednotenju se lahko navedeni organi medsebojno posvetujejo. Pri tem je glede
na težo incidenta:
-       
lažji incident enkraten incident, ki ima glede na parametre določitve
pomembnosti vpliva incidenta iz prvega odstavka 13. člena ali petega odstavka
14. člena ali prvega odstavka 18. člena tega zakona majhen negativen vpliv na
zaupnost, celovitost in razpoložljivost omrežja, informacijskega sistema
oziroma informacijskih storitev zavezanca in ne sme imeti večjega vpliva na
nemoteno delovanje zavezanca ter mu povzročiti večje škode. Prav tako takšen
incident ne sme imeti negativnega medpodročnega vpliva ali negativnega vpliva
na delovanje informacijskih sistemov obrambe, notranje varnosti ter sistema
zaščite in reševanja;
-       
težji incident enkraten incident oziroma zaporedje večjega števila
različnih incidentov v kratkem obdobju, ki ima glede na parametre določitve
pomembnosti vpliva incidenta iz prvega odstavka 13. člena ali petega odstavka
14. člena ali prvega odstavka 18. člena tega zakona velik negativen vpliv na
zaupnost, celovitost in razpoložljivost omrežja, informacijskega sistema
oziroma informacijskih storitev zavezanca. Takšen incident ima pomemben vpliv
na nemoteno delovanje zavezanca in mu povzroči večjo škodo. Ob tem ima takšen
incident lahko tudi negativen medpodročni vpliv oziroma negativen vpliv na
delovanje informacijskih sistemov obrambe, notranje varnosti ter sistema
zaščite in reševanja, vendar ta vpliv ne dosega kriterijev iz naslednje
alineje;
-       
kritični incident tisti incident, ki ima glede na parametre določitve
pomembnosti vpliva incidenta iz prvega odstavka 13. člena ali petega odstavka
14. člena ali prvega odstavka 18. člena tega zakona zelo velik negativen vpliv
na zaupnost, celovitost in razpoložljivost omrežja, informacijskega sistema
oziroma informacijskih storitev zavezanca. Ob tem takšen incident povzroči tudi
oteženo delovanje države, še posebej informacijskih sistemov obrambe, notranje
varnosti ter sistema zaščite in reševanja, oziroma delno onemogoči delovanje
vsaj treh področij bistvenih storitev ali enega v celoti.
(2) Pristojni nacionalni organ na podlagi podatkov in
informacij o teži incidenta iz prejšnjega odstavka, ki mu jih sproti
posredujeta nacionalni CSIRT ali CSIRT organov državne uprave, oceni ali gre
hkrati tudi za kibernetski napad.
(3) Pristojni nacionalni organ mora o kritičnem incidentu in
kibernetskem napadu nemudoma obvestiti vlado in Svet za nacionalno varnost (v
nadaljnjem besedilu: SNAV), lahko pa ju glede na presojo relevantnih okoliščin
obvesti tudi o težjem incidentu, kadar obstaja možnost, da preraste v kritični
incident.
(4) Pristojni nacionalni organ lahko zavezancu v primeru
težjega ali kritičnega incidenta ali v primeru kibernetskega napada s pisno
odločbo, v nujnih primerih pa tudi ustno, določi takšne primerne in sorazmerne
ukrepe, kot je potrebno za zaustavitev incidenta, ki že poteka, ali za odpravo
njegovih posledic. Zavezancu se pisni odpravek ustne odločbe vroči čim prej,
vendar najkasneje v roku 48 ur po ustni odločbi.
(5) Ukrepi, izdani na podlagi prejšnjega odstavka, se
določijo v takšnem obsegu in za toliko časa, kot je nujno potrebno za dosego
namena iz prejšnjega odstavka. Pritožba zoper odločbo iz prejšnjega odstavka ne
zadrži njene izvršitve.
(6) Pristojni nacionalni organ o ukrepih iz četrtega odstavka
tega člena obvesti vlado in SNAV.
22. člen
(stanje povečane ogroženosti in ukrepanje)
(1) Stanje povečane ogroženosti varnosti omrežij ali
informacijskih sistemov (v nadaljnjem besedilu: stanje povečane ogroženosti) je
stanje, ko je podana velika verjetnost realizacije težjega ali kritičnega
incidenta iz prvega odstavka oziroma kibernetskega napada iz drugega odstavka
prejšnjega člena v 72 urah od zaznave takšne verjetnosti.
(2) Pristojni nacionalni organ glede na podatke in informacije,
s katerimi razpolaga, in v sodelovanju s preostalimi pristojnimi organi oceni,
ali gre za stanje povečane ogroženosti iz prejšnjega odstavka.
(3) Pristojni nacionalni organ mora o stanju povečane
ogroženosti zaradi verjetnosti realizacije kritičnega incidenta ali
kibernetskega napada iz prvega odstavka tega člena nemudoma obvestiti vlado in
SNAV, lahko pa ju glede na presojo relevantnih okoliščin obvesti tudi zaradi
verjetnosti realizacije težjega incidenta iz prvega odstavka tega člena.
(4) Pristojni nacionalni organ lahko v stanju povečane
ogroženosti zavezancu iz prve ali tretje alineje prvega odstavka 5. člena tega
zakona s pisno odločbo, v nujnih primerih pa tudi ustno, določi takšne primerne
in sorazmerne ukrepe, kot je potrebno za preprečitev ali za zmanjšanje
verjetnosti realizacije incidenta iz prvega odstavka tega člena, kot tudi za
zmanjšanje pričakovanih škodljivih posledic ob morebitni realizaciji takšnega incidenta.
Zavezancu se pisni odpravek ustne odločbe vroči čim prej, vendar najkasneje v
roku 48 ur po ustni odločbi.
(5) Ukrepi, izdani na podlagi prejšnjega odstavka, se
določijo v takšnem obsegu in za toliko časa, kot je nujno potrebno za dosego
namena iz prejšnjega odstavka. Pritožba zoper odločbo ne zadrži njene
izvršitve.
(6) Pristojni nacionalni organ o ukrepih iz četrtega odstavka
tega člena obvesti vlado in SNAV.
23. člen
(obveščanje javnosti)
Če je v zvezi s sprejetimi ukrepi iz 21. ali prejšnjega člena
tega zakona potrebno tudi obveščanje javnosti, pristojni nacionalni organ skupaj
s službo vlade, pristojno za komuniciranje z javnostjo, pripravi sporočilo za
javno objavo, ki ga mediji smejo objaviti le v nespremenjeni obliki.
24. člen
(kibernetska obramba)
(1) Kibernetsko obrambo usklajujejo in izvajajo pristojni
nacionalni organ, nacionalni CSIRT in CSIRT organov državne uprave ter
ministrstvo, pristojno za obrambo, policija, Slovenska obveščevalno-varnostna
agencija (v nadaljnjem besedilu: SOVA) in drugi nacionalni organi skladno s
svojimi pristojnostmi pri zagotavljanju nacionalne varnosti.
(2) Pristojni organi iz prejšnjega odstavka zagotavljajo
ustrezne zmogljivosti kibernetske obrambe v svojem kibernetskem prostoru. Pri
tem ministrstvo, pristojno za javno upravo, ministrstvo, pristojno za obrambo,
ministrstvo, pristojno za zunanje zadeve, ter policija in SOVA stalno
spremljajo stanje in odzive na dogodke v kibernetskem prostoru.
(3) Za namen kibernetske obrambe organi iz prvega in
prejšnjega odstavka na različnih ravneh izvajajo usklajene organizacijske,
logično-tehnične, tehnične in administrativne ukrepe ter dejavnosti za
zagotavljanje celovite informacijske varnosti skladno s svojimi pristojnostmi.
(4) Namen iz prejšnjega odstavka se uresničuje tudi z
vključevanjem organov iz prvega in drugega odstavka tega člena v mednarodne
varnostne povezave in njihovim aktivnim sodelovanjem v teh povezavah ter prek
drugih oblik multilateralnega in bilateralnega sodelovanja.
VIII. Seznami
25. člen
(vodenje in vsebina seznamov)
(1) Pristojni nacionalni organ za namen sodelovanja z
zavezanci vodi seznam kontaktnih podatkov, ki vsebuje:
-       
matično in davčno številko ter klasifikacijo dejavnosti zavezanca,
-       
naziv, naslov, telefonsko številko ter elektronski naslov zavezanca,
-       
ime in priimek, številko telefona in elektronski naslov kontaktne osebe
zavezanca ter njenega namestnika iz 10. člena tega zakona.
(2) Do seznama iz prejšnjega odstavka imata v delu, ki se
nanaša na zavezance iz njune pristojnosti, dostop tudi nacionalni CSIRT in
CSIRT organov državne uprave.
(3) Pristojni nacionalni organ za namen preprečevanja in
odzivanja na incidente ter kibernetske napade vodi skupen seznam incidentov in
kibernetskih napadov, ki vsebuje:
-       
poročilo o incidentu ali kibernetskem napadu z identifikacijskimi podatki
zavezanca in informacijskega sistema ali omrežja, kjer se je incident ali napad
zgodil, ter podatki o incidentu ali napadu,
-       
podatke o viru incidenta ali napada,
-       
potek obveščanja preostalih pristojnih organov in postopek obveščanja
drugih morebiti prizadetih subjektov,
-       
potek reševanja incidenta ali napada in končni rezultat ter ukrepe,
sprejete za preprečitev ponavljanja oziroma za zmanjšanje tveganja pojava
incidenta ali napada.
(4) Nacionalni CSIRT in CSIRT organov državne uprave za namen
preprečevanja in odzivanja na incidente ter kibernetske napade vodita seznam
incidentov in kibernetskih napadov s podatki iz prejšnjega odstavka za
incidente, ki jih obravnavata.
(5) Pristojni nacionalni organ za namen ustrezne določitve
izvajalcev bistvenih storitev in organov državne uprave ter odzivanja na
incidente in kibernetske napade vodi tudi seznam bistvenih storitev ter seznam
informacijskih sistemov, delov omrežja in informacijskih storitev organov
državne uprave, nujnih za nemoteno delovanje države ali za zagotavljanje nacionalne
varnosti.
(6) Pristojni nacionalni organ in nacionalni CSIRT ter CSIRT
organov državne uprave na podlagi podatkov iz tretjega in četrtega odstavka
tega člena za statistične namene in namene seznanjanja javnosti dvakrat letno
pripravijo anonimizirane informacije, ki jih tudi javno objavijo na svojih
spletnih straneh.
IX. Organizacija nacionalnega sistema informacijske varnosti
26. člen
(strategija kibernetske varnosti)
Vlada sprejme strategijo kibernetske varnosti (v nadaljnjem besedilu:
strategija), ki predstavlja okvir za izvedbo ukrepov za vzpostavitev
učinkovitega nacionalnega sistema zagotavljanja informacijske oziroma
kibernetske varnosti. S tem namenom opredeljuje strateške cilje ter ukrepe
politike in regulativne ukrepe, ki morajo zajemati vsaj področja iz drugega
odstavka 5. člena, digitalne storitve iz 8. člena in storitve organov državne
uprave iz 9. člena tega zakona. Pri tem obravnava zlasti:
1.     
cilje in prednostne naloge strategije;
2.     
okvir upravljanja za dosego ciljev in prednostnih nalog strategije,
vključno z vlogami in odgovornostmi državnih organov in drugih ustreznih
deležnikov;
3.     
opredelitev ukrepov v zvezi s pripravljenostjo, odzivanjem in ponovno
vzpostavitvijo informacijske varnosti, vključno s sodelovanjem med javnim in
zasebnim sektorjem;
4.     
opredelitev programov izobraževanja, ozaveščanja in usposabljanja v
zvezi s strategijo;
5.     
opredelitev načrtov raziskav in razvoja v zvezi s strategijo;
6.     
načrt ocene tveganja za prepoznavanje tveganj;
7.     
seznam različnih subjektov, vključenih v izvajanje strategije.
27. člen
(pristojni nacionalni organ)
(1) Pristojni nacionalni organ je Urad Vlade Republike
Slovenije za informacijsko varnost.
(2) Pristojni nacionalni organ poleg drugih nalog, določenih s
tem zakonom, izvaja še naslednje naloge:
1.     
koordinira delovanje sistema informacijske varnosti;
2.     
razvija zmogljivosti za izvajanje kibernetske obrambe;
3.     
vsem zavezancem pri izvajanju njihovih nalog nudi strokovno podporo na
področju informacijske varnosti;
4.     
zagotavlja analize, metodološko podporo in preventivno delovanje na
področju informacijske varnosti ter daje mnenja s področja svojih prisotnosti;
5.     
sodeluje z organi in organizacijami, ki delujejo na področju informacijske
varnosti, predvsem z nacionalnim CSIRT in CSIRT organov državne uprave, z
varnostno-operativnimi centri, z regulatorji oziroma nadzorniki področij iz
drugega odstavka 5. člena, z Agencijo za komunikacijska omrežja in storitve Republike
Slovenije, z Informacijskim pooblaščencem in z organi kazenskega pregona ter s
ponudniki varnostnih rešitev;
6.     
zavezance ozavešča o pomembnosti prijave incidenta z vsemi znaki
kaznivega dejanja, ki se preganja po uradni dolžnosti, organom kazenskega
pregona, skladno s Kazenskim zakonikom;
7.     
koordinira usposabljanje, vaje in izobraževanje na področju informacijske
varnosti ter skrbi za dvig zavedanja javnosti o informacijski varnosti;
8.     
spodbuja in podpira raziskave in razvoj na področju informacijske
varnosti;
9.     
izvaja testiranja informacijsko-komunikacijskih tehnologij na področju
informacijske varnosti;
10.  
skrbi za pripravo in izvajanje strategije;
11.  
izdela nacionalni načrt odzivanja na incidente ob upoštevanju strategije,
načrtov nacionalnega CSIRT in CSIRT organov državne uprave, drugih pristojnih
organov ter varnostne dokumentacije zavezancev;
12.  
pregleduje ustreznost določitve izvajalcev bistvenih storitev in organov
državne uprave vsaj vsaki dve leti ter vladi lahko predlaga posodobitev
določitev;
13.  
za namene pregleda Direktive 2016/1148/ES Evropsko komisijo vsaj vsaki
dve leti obvešča o ukrepih za določitev storitev izvajalcev bistvenih storitev,
njihovem številu ter pomenu, o seznamu bistvenih storitev ter pragih za
določitev ustrezne ravni opravljanja storitev izvajalcev bistvenih storitev
glede na število uporabnikov ali glede na pomen zadevnega izvajalca bistvenih
storitev;
14.  
je enotna kontaktna točka za zagotavljanje čezmejnega sodelovanja z
ustreznimi organi drugih držav članic EU ter z mrežo skupin CSIRT in s skupino
za sodelovanje, v katero prispeva svojega predstavnika;
15.  
izpolnjuje druge obveznosti obveščanja Evropske komisije in skupine za
sodelovanje, obveznosti obveščanja in notifikacije preostalih mednarodnih
organizacij;
16.  
izvaja druge naloge mednarodnega sodelovanja;
17.  
pripravlja predloge predpisov s področja informacijske in kibernetske
varnosti;
18.  
izvaja naloge nacionalnega certifikacijskega organa za kibernetsko
varnost.
28. člen
(nacionalni CSIRT)
(1) Nacionalni CSIRT je odzivni center za obravnavo
incidentov s področja varnosti elektronskih omrežij in informacij SI-CERT pri
javnem zavodu Akademska in raziskovalna mreža Slovenije.
(2) Nacionalni CSIRT poleg drugih nalog, določenih s tem
zakonom, izvaja še naslednje naloge:
1.     
zavezancem, za katere je pristojen, nudi metodološko podporo, pomoč in
sodelovanje ob pojavitvi incidenta;
2.     
sprejema podatke o tveganjih in ranljivostih na področju informacijske
varnosti, jih posreduje skrbnikom prizadetih sistemov in objavlja opozorila;
3.     
sodeluje v mreži skupin CSIRT, lahko pa tudi v drugih mednarodnih mrežah
za sodelovanje;
4.     
sodeluje s skupinami CSIRT in varnostno-operativnimi centri v Republiki
Sloveniji ter skupinami CSIRT v drugih državah članicah EU;
5.     
izvaja ozaveščanje uporabnikov na področju informacijske varnosti;
6.     
objavlja opozorila o tveganjih in ranljivostih na področju informacijske
varnosti;
7.     
sodeluje s pristojnim nacionalnim organom in mu na poziv nudi
informacije o izvajanju svojih pristojnosti na podlagi tega zakona.
(3) Nacionalni CSIRT izpolnjuje zahteve glede visoke stopnje
razpoložljivosti svojih storitev, varnosti svojih poslovnih prostorov ter
neprekinjenega poslovanja skladno z Direktivo 2016/1148/ES.
29. člen
(CSIRT organov državne uprave)
(1) Naloge CSIRT organov državne uprave izvaja notranje
organizacijska enota pristojnega nacionalnega organa.
(2) CSIRT organov državne uprave poleg drugih nalog,
določenih s tem zakonom, izvaja še naslednje naloge:
-       
sprejema, obravnava in ocenjuje priglasitve incidentov, prejete od
zavezancev, za katere je pristojen, ter te podatke evidentira, hrani in varuje;
-       
zavezancem, za katere je pristojen, nudi metodološko podporo, pomoč in
sodelovanje ob pojavu incidenta;
-       
sodeluje z nacionalnim CSIRT in s pristojnim nacionalnim organom ter
jima na poziv na varen način nudi informacije o izvajanju svojih pristojnosti
na podlagi tega zakona;
-       
objavlja opozorila o tveganjih in ranljivostih na področju informacijske
varnosti organov državne uprave.
30. člen
(sodelovanje na nacionalni ravni)
(1) Nacionalni CSIRT in CSIRT organov državne uprave
pristojnemu nacionalnemu organu četrtletno posredujeta poročilo o izvajanju
svojih nalog.
(2) Za potrebe nacionalnega sistema za zagotavljanje informacijske
varnosti lahko pristojni nacionalni organ, nacionalni CSIRT in CSIRT organov
državne uprave sodelujejo s subjekti v javni upravi, gospodarstvu, z
raziskovalno-razvojnimi organizacijami, znanstvenimi institucijami, interesnimi
združenji in posamezniki.
X. Nadzor
31. člen
(pristojnost, postopek in pravna sredstva)
(1) Nadzor nad izvajanjem določb tega zakona, na njegovi
podlagi sprejetih predpisov in nad izvajanjem upravnih odločb, izdanih na
podlagi četrtega odstavka 21. člena in četrtega odstavka 22. člena tega zakona,
opravljajo inšpektorji za informacijsko varnost pristojnega nacionalnega organa
(v nadaljnjem besedilu: inšpektor).
(2) Inšpektor lahko poleg ukrepov, ki jih ima po zakonu, ki
ureja inšpekcijski nadzor, odredi še ukrepe, določene s tem zakonom.
(3) Inšpektor o obravnavi zadev iz prvega odstavka tega
člena, katerih posledica je kršitev varstva osebnih podatkov, obvešča
Informacijskega pooblaščenca. Za namen pravočasnega ukrepanja v smeri
zagotavljanja odprave kršitev varstva osebnih podatkov inšpektor
Informacijskega pooblaščenca obvešča tudi v primerih suma kršitve varstva
osebnih podatkov.
(4) Zoper odločbo, izdano v postopkih nadzora po tem zakonu,
ni dovoljena pritožba, dovoljen pa je upravni spor. Tožba v upravnem sporu se
vloži na sedežu Upravnega sodišča Republike Slovenije. Postopek je nujen in
prednosten.
32. člen
(nadzor nad izvajalci bistvenih storitev)
(1) Inšpektor nadzira, ali izvajalci bistvenih storitev
izpolnjujejo svoje obveznosti iz prvega in petega odstavka 10. člena, iz 11.
člena, iz prvega, drugega in petega odstavka 12. člena, iz prvega in drugega
odstavka 13. člena, iz šestega odstavka 14. člena tega zakona ter iz odločb,
izdanih na podlagi četrtega odstavka 21. člena in četrtega odstavka
22. člena tega zakona, ter na njihovi podlagi določene ukrepe za varnost
omrežij in informacijskih sistemov.
(2) Inšpektor lahko od izvajalcev bistvenih storitev zahteva,
da predložijo informacije, potrebne za oceno varnosti njihovih omrežij in
informacijskih sistemov, vključno z dokumentiranimi varnostnimi pravili, ter
dokaze o učinkovitem izvajanju varnostnih pravil. Kadar inšpektor zahteva
takšne informacije ali dokaze, navede namen te zahteve in opredeli, katere
dodatne informacije so potrebne. Na podlagi navedenih informacij lahko izvajalcem
bistvenih storitev izreka ukrepe za odpravo ugotovljenih pomanjkljivosti.
(3) Za dokaz o učinkovitem izvajanju varnostnih pravil iz
prejšnjega odstavka se šteje ocena varnosti omrežij in informacijskih sistemov,
ki jo je za izvajalca bistvenih storitev pripravil kvalificiran revizor.
33. člen
(nadzor nad ponudniki digitalnih storitev)
(1) Inšpektor nadzira, ali ponudniki digitalnih storitev, za
katere je pristojen skladno s prvim ali drugim odstavkom 15. člena tega
zakona, izpolnjujejo svoje obveznosti iz prvega, drugega in tretjega odstavka
14. člena tega zakona ter iz odločbe, izdane na podlagi četrtega odstavka 21.
člena tega zakona.
(2) Če so inšpektorju predloženi dokazi, da ponudnik
digitalnih storitev ne izpolnjuje katerekoli obveznosti iz prejšnjega odstavka,
izda odločbo, s katero mu naloži odpravo pomanjkljivosti.
(3) Dokaze iz prejšnjega odstavka lahko predložijo tudi
pristojni organi drugih držav članic EU, v katerih se storitev izvaja, ki lahko
tudi predlagajo sprejem nadzornih ukrepov iz prejšnjega odstavka.
(4) Inšpektor lahko od ponudnikov digitalnih storitev tudi
zahteva, da predložijo informacije in dokaze, potrebne za oceno varnosti
njihovega omrežja in informacijskih sistemov, vključno z dokumentiranimi
varnostnimi pravili.
(5) Inšpektor v postopkih nadzora iz prvega odstavka tega
člena po potrebi sodeluje s pristojnimi organi nadzora v drugih državah
članicah EU, če ima ponudnik digitalnih storitev svoja omrežja in informacijske
sisteme v eni ali več drugih državah članicah EU. Takšno sodelovanje zajema
izmenjavo informacij med zadevnimi organi nadzora.
(6) Informacije in podatki iz prejšnjega odstavka, ki so
zaupni, se izmenjujejo, če je to potrebno za uporabo Direktive 2016/1148/ES
oziroma za izvajanje tega zakona. Izmenjava je omejena na obseg, ki je primeren
in nujen glede na namen iz prejšnjega odstavka ter mora ohraniti zaupnost
posredovanih informacij in podatkov.
34. člen
(nadzor nad organi državne uprave)
(1) Inšpektor nadzira, ali organi državne uprave izpolnjujejo
svoje obveznosti iz prvega in drugega odstavka 16. člena, iz prvega, drugega in
petega odstavka 17. člena, iz prvega in drugega odstavka 18. člena tega zakona
ter iz odločb, izdanih na podlagi četrtega odstavka 21. člena in četrtega
odstavka 22. člena tega zakona, ter na njihovi podlagi določene ukrepe za
varnost omrežij in informacijskih sistemov.
(2) Inšpektor lahko od državnih organov zahteva, da
predložijo informacije, potrebne za oceno varnosti njihovih omrežij in
informacijskih sistemov oziroma informacijskih storitev, vključno z
dokumentiranimi varnostnimi pravili, ter dokaze o učinkovitem izvajanju
varnostnih pravil. Kadar inšpektor zahteva takšne informacije ali dokaze,
navede namen te zahteve in opredeli, katere dodatne informacije so potrebne.
(3) Za dokaz o učinkovitem izvajanju varnostnih pravil iz
prejšnjega odstavka se šteje ocena varnosti omrežij in informacijskih sistemov,
ki jo je za organ državne uprave pripravil kvalificiran revizor.
(4) Inšpektor lahko na podlagi ocene varnosti iz prejšnjega odstavka
organov državne uprave izreka ukrepe za odpravo ugotovljenih pomanjkljivosti.
35. člen
(posebni ukrep)
Ne glede na določbe zakona, ki ureja inšpekcijski nadzor,
lahko inšpektor zavezancem le v skrajnem primeru in upoštevaje pomen področij
iz drugega odstavka 5. člena tega zakona oziroma njihovega sistema ter
dejavnosti, prepove uporabo tega sistema ali njegovega dela, dokler ni
ugotovljena pomanjkljivost odpravljena in če s tem ukrepom ni ogrožena
zanesljivost oskrbe na posameznem področju oziroma zagotavljanje njihovih
storitev.
XI. Kazenske določbe
36. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči globa
tudi v znesku, ki je višji od najnižje predpisane globe, določene s tem
zakonom.
37. člen
(prekrški izvajalca bistvenih storitev)
(1) Z globo od 500 do 10.000 eurov se kaznuje pravna oseba, z
globo od 10.000 do 50.000 eurov pa pravna oseba, ki se po zakonu, ki ureja
gospodarske družbe, šteje za srednjo ali veliko gospodarsko družbo, če:
1.     
ne izpolni obveznosti iz prvega ali petega odstavka 10. člena tega
zakona,
2.     
ne izpolni obveznosti iz 11. člena tega zakona,
3.     
ne izpolni obveznosti iz prvega, drugega ali petega odstavka 12. člena
tega zakona,
4.     
ne izpolni obveznosti iz prvega ali drugega odstavka 13. člena tega
zakona,
5.     
ne izpolni obveznosti iz šestega odstavka 14. člena tega zakona,
6.     
ne izpolni obveznosti iz odločbe, izdane na podlagi četrtega odstavka
21. člena tega zakona,
7.     
ne izpolni obveznosti iz odločbe, izdane na podlagi četrtega odstavka 22.
člena tega zakona.
(2) Z globo od 500 do 10.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 200 do 2.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika, odgovorna
oseba posameznika, ki samostojno opravlja dejavnost, ter odgovorna oseba v
državnem organu, samoupravni lokalni skupnosti ali v drugi osebi javnega prava,
ki je izvajalec bistvenih storitev po tem zakonu, če stori prekršek iz prvega
odstavka tega člena.
38. člen
(prekrški ponudnika digitalnih storitev)
(1) Z globo od 500 do 10.000 eurov se kaznuje pravna oseba, z
globo od 10.000 do 50.000 eurov pa pravna oseba, ki se po zakonu, ki ureja
gospodarske družbe, šteje za srednjo ali veliko gospodarsko družbo, če:
-       
ne izpolni obveznosti iz prvega, drugega ali tretjega odstavka 14. člena
tega zakona,
-       
ne izpolni obveznosti iz odločbe, izdane na podlagi četrtega odstavka
21. člena tega zakona.
(2) Z globo od 500 do 10.000 eurov se kaznuje samostojni
podjetnik posameznik, če stori prekršek iz prejšnjega odstavka.
(3) Z globo od 200 do 2.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika, ki je
ponudnik digitalnih storitev po tem zakonu, če stori prekršek iz prvega
odstavka tega člena.
39. člen
(prekrški organov državne uprave)
Z globo od 200 do 2.000 eurov se kaznuje odgovorna oseba v
organu državne uprave, če slednji:
-       
ne izpolni obveznosti iz 16. člena tega zakona,
-       
ne izpolni obveznosti iz prvega, drugega ali petega odstavka 17. člena
tega zakona,
-       
ne izpolni obveznosti iz prvega ali drugega odstavka 18. člena tega
zakona,
-       
ne izpolni obveznosti iz odločbe, izdane na podlagi četrtega odstavka 21.
člena tega zakona,
-       
ne izpolni obveznosti iz odločbe, izdane na podlagi četrtega odstavka
22. člena tega zakona.

Zakon o informacijski varnosti – ZInfV (Uradni
list RS, št. 30/18) vsebuje naslednje prehodne in
končno določbo:
»XII. Prehodne določbe
40. člen
(začetek delovanja
pristojnega nacionalnega organa)
(1) Pristojni nacionalni organ začne z delovanjem najkasneje
do 1. januarja 2020.
(2) Do pričetka delovanja pristojnega nacionalnega organa
njegove naloge opravlja Urad Vlade Republike Slovenije za varovanje tajnih
podatkov (v nadaljnjem besedilu: UVTP) skladno s tem zakonom, razen nalog
upravnega odločanja in nadzora, ki jih opravlja ministrstvo, pristojno za
informacijsko družbo.
(3) Pristojni nacionalni organ z dnem začetka delovanja od
UVTP prevzame naloge, arhive in dokumentacijo, ki se nanašajo na informacijsko
varnost, ter javne uslužbence, pravice proračunske porabe, opremo in druge
zbirke podatkov oziroma evidence iz prevzetega delovnega področja.
(4) Vlada uskladi Sklep o ustanovitvi, nalogah in
organizaciji Urada Vlade Republike Slovenije za varovanje tajnih podatkov
(Uradni list RS, št. 6/02 in 17/17) s tem zakonom v treh mesecih od njegove
uveljavitve.
41. člen
(delovanje drugih
pristojnih organov)
(1) Nacionalni CSIRT začne z delovanjem po tem zakonu
1. januarja 2019.
(2) CSIRT organov državne uprave se vzpostavi na ministrstvu,
pristojnem za upravljanje informacijsko-komunikacijskih sistemov državne
uprave, 1. januarja 2019.
(3) Do vzpostavitve CSIRT organov državne uprave njegove
naloge glede obravnave incidentov izvaja nacionalni CSIRT.
42. člen
(izdaja podzakonskih
predpisov in strategije)
(1) Vlada uskladi Uredbo o organih v sestavi ministrstev
(Uradni list RS, št. 35/15, 62/15, 84/16, 41/17 in 53/17) s tem zakonom v treh
mesecih od njegove uveljavitve.
(2) Podzakonski predpisi iz prvega odstavka 6. člena,
četrtega odstavka 7. člena, tretjega odstavka 12. člena in tretjega odstavka
17. člena tega zakona se sprejmejo v šestih mesecih od uveljavitve tega zakona.
(3) Vlada sprejme strategijo iz 26. člena tega zakona v enem
letu od uveljavitve tega zakona.
43. člen
(prehodno obdobje)
(1) Vlada določi posamezne izvajalce bistvenih storitev iz
drugega in tretjega odstavka 6. člena tega zakona v šestih mesecih od
uveljavitve uredb iz prvega odstavka 6. člena in iz četrtega odstavka 7. člena
tega zakona.
(2) Izvajalec bistvenih storitev mora izpolniti varnostne
zahteve in zahteve za priglasitev incidentov iz 11., 12. in 13. člena tega
zakona skladno s tem zakonom v šestih mesecih od njegove določitve iz
prejšnjega odstavka.
(3) Ponudnik digitalnih storitev mora izpolniti varnostne
zahteve in zahteve za priglasitev incidentov iz 14. člena tega zakona skladno s
tem zakonom v devetih mesecih od uveljavitve tega zakona.
(4) Vlada določi organe državne uprave skladno z
9. členom tega zakona v devetih mesecih od uveljavitve tega zakona.
(5) Organi državne uprave morajo izpolniti varnostne zahteve
in zahteve za priglasitev incidentov iz 16., 17. in 18. člena tega zakona
skladno s tem zakonom v dvanajstih mesecih od njihove določitve iz prejšnjega
odstavka.
XIII. Končna določba
44. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvi Zakona o informacijski
varnosti – ZInfV-A (Uradni list RS, št. 95/21) vsebuje naslednje prehodne in
končno določbo:
»PREHODNE IN KONČNA DOLOČBA
10. člen
(začetek delovanja vladne
službe)
(1) Vlada ustanovi urad iz prvega odstavka 27. člena
zakona v enem mesecu od uveljavitve tega zakona. Urad začne opravljati naloge v
skladu s tem zakonom najpozneje do 31. julija 2021, do takrat pa njegove
naloge opravlja Uprava Republike Slovenije za informacijsko varnost, organ v
sestavi ministrstva, pristojnega za informacijsko družbo.
(2) Urad iz prejšnjega odstavka z začetkom opravljanja nalog
od ministrstva, pristojnega za informacijsko družbo, prevzame naloge, arhive in
dokumentacijo, ki se nanašajo na informacijsko varnost, ter javne uslužbence,
pravice proračunske porabe, opremo in druge zbirke podatkov oziroma evidence s
prevzetega delovnega področja.
(3) Upravni in inšpekcijski postopki, začeti na podlagi
Zakona o informacijski varnosti (Uradni list RS, št. 30/18), se dokončajo
v skladu z določbami tega zakona.
11. člen
(vzpostavitev CSIRT organov
državne uprave)
(1) CSIRT organov državne uprave se vzpostavi pri pristojnem
nacionalnem organu kot notranje organizacijska enota do 1. januarja 2022.
(2) Do vzpostavitve CSIRT organov državne uprave pri
pristojnem nacionalnem organu njegove naloge opravlja ministrstvo, pristojno za
upravljanje informacijsko-komunikacijskih sistemov javne uprave.
12. člen
(izdaja podzakonskih
predpisov in strategije)
(1) Vlada uskladi Uredbo o organih v sestavi ministrstev
(Uradni list RS, št. 35/15, 62/15, 84/16, 41/17, 53/17, 52/18, 84/18,
10/19, 64/19 in 64/21) s tem zakonom v treh mesecih od njegove uveljavitve.
(2) Vlada izda predpisa iz tretjega odstavka 12. člena
in tretjega odstavka 17. člena zakona v enem letu od uveljavitve tega
zakona.
(3) Vlada sprejme strategijo kibernetske varnosti iz
26. člena zakona v enem letu od uveljavitve tega zakona.
13. člen
(prenehanje veljavnosti in
podaljšanje uporabe)
Z dnem uveljavitve tega zakona prenehata veljati Pravilnik o
varnostni dokumentaciji in varnostnih ukrepih izvajalcev bistvenih storitev
(Uradni list RS, št. 32/19) ter Pravilnik o varnostni dokumentaciji in
varnostnih ukrepih organov državne uprave (Uradni list RS, št. 68/19), ki
pa se uporabljata do izdaje podzakonskih predpisov iz drugega odstavka
prejšnjega člena.
14. člen
(spremembe Zakona o
dostopnosti spletišč in mobilnih aplikacij)
(1) V Zakonu o dostopnosti spletišč in mobilnih aplikacij
(Uradni list RS, št. 30/18) se v 10. členu za besedo »inšpektorji«
doda besedilo »organa, pristojnega«.
(2) V 11. členu se v prvem, drugem in petem odstavku
beseda »varnost« nadomesti z besedo »družbo«.
15. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.