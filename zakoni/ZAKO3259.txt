I. SPLOŠNE DOLOČBE
1. člen
(vsebina zakona)
(1) Ta zakon določa zahteve glede varnosti
konstrukcije žičniških naprav, pogoje za graditev žičniških naprav, zahteve
glede načina in varnosti obratovanja žičniških naprav, pogoje javnega prevoza
oseb po žičniških napravah in gospodarske javne službe tega prevoza ter nadzor
nad izvajanjem tega zakona.
(2) Ta zakon določa tudi pristojni nadzorni
organ za izvajanje 16. do 29. člena Uredbe (ES) št. 765/2008 Evropskega
parlamenta in Sveta z dne 9. julija 2008 o določitvi zahtev za
akreditacijo in nadzor trga v zvezi s trženjem proizvodov ter razveljavitvi
Uredbe (EGS) št. 339/93 (UL L št. 218 z dne 13. 8. 2008, str.
30), zadnjič spremenjene z Uredbo (EU) 2019/1020 Evropskega parlamenta in Sveta
z dne 20. junija 2019 o nadzoru trga in skladnosti proizvodov ter
spremembi Direktive 2004/42/ES in Uredb (ES) št. 765/2008 in (EU)
št. 305/2011 (UL L št. 169 z dne 25. 6. 2019, str. 1), (v nadaljnjem
besedilu: Uredba 765/2008/ES) v zvezi z nadzorom trga za podsisteme in
varnostne elemente za žičniške naprave po tem zakonu.
2. člen
(javni interes za graditev žičniških
naprav)
Graditev žičniških naprav je zaradi
njihovega pomena za pospeševanje razvoja turizma in rekreativnih dejavnosti, za
gospodarski in splošni družbeni razvoj manj razvitih in demografsko ogroženih
območjih in zaradi smotrne ter okolju prijazne rabe prostora za postavitev
žičniške naprave, v javnem interesu.
3. člen
(uporaba zakona)
(1) Določbe tega zakona se uporabljajo za
žičniške naprave, ki so namenjene za prevoz oseb, ne glede na to, ali gre za
napravo, ki je namenjena prevozu nedoločenega kroga oseb (javni prevoz) ali pa
je namenjena določeni skupini uporabnikov.
(2) Ta zakon se
uporablja tudi za podsisteme in varnostne elemente, navedene v prilogi I Uredbe
(EU) 2016/424 Evropskega parlamenta in Sveta z dne 9. marca 2016 o
žičniških napravah in razveljavitvi Direktive 2000/9/ES (UL L št. 81 z dne
31. 3. 2016, str. 1; v nadaljnjem besedilu: Uredba 2016/424/EU), ki se
uporabljajo v žičniških napravah po tem zakonu.
(3) Ta zakon se ne
uporablja za dvigala in žičniške naprave, navedene v drugem odstavku
2. člena Uredbe 2016/424/EU.
4. člen
(črtan)
5. člen
(evidence)
(1) Ministrstvo, pristojno za promet vodi
evidenco žičniških naprav in vseh, s tem zakonom določenih subjektov, ki
vplivajo na varnost obratovanja žičniških naprav. V evidenci se vodijo podatki,
določeni s tem zakonom.
(2) V evidenci žičniških naprav se vodijo
naslednji podatki:
-       
podatki o tehničnih in tehnoloških lastnostih žičniških naprav,
-       
podatki o prometu, kontrolah in izrednih dogodkih  na žičniških
napravah,
-       
podatki o obratovalnih dovoljenjih in upravljavcih žičniških naprav.
(3) Natančno vsebino podatkov iz prejšnjega
odstavka in način ter dinamiko njihovega posredovanja predpiše ministrica ali
minister, pristojen za promet (v nadaljnjem besedilu: minister).
(4) V evidenci subjektov, ki vplivajo na
varnost žičniških naprav se vodijo naslednji podatki:
-       
podatki o pooblastilih vodij obratovanja (ime in priimek, EMŠO, stalno
bivališče, datum opravljenega izpita),
-       
podatki o pooblaščenih izobraževalnih organizacijah,
-       
podatki o organih za zagotavljanje skladnosti,
-       
podatki o pooblastilih izvajalcev strokovno tehničnih pregledov,
-       
podatki o koncesijah za izvajanje javnega prevoza po žičniških napravah.
(5) Podatki iz drugega in četrtega odstavka
tega člena se vodijo ves čas, ko je posamezna žičniška naprava vpisana v
evidenco žičniških naprav. V obliki arhiva se podatki hranijo še pet let od
dne, ko je bila žičniška naprava odstranjena.
(6) Podatki iz drugega in četrtega odstavka
tega člena, razen osebnih podatkov, se lahko posredujejo drugim organom, če to
zahtevajo in je njihova zahteva povezana izključno z dejavnostjo, s katero se
ukvarjajo subjekti, katerih podatki se vodijo v evidencah iz tega člena.
6. člen
(pomen izrazov)
(1) Izrazi, uporabljeni v tem zakonu,
pomenijo enako kot izrazi, uporabljeni v Uredbi 2016/424/EU.
(2) Drugi izrazi, uporabljeni v tem zakonu,
pomenijo:
1.     
varnostni sklop pomeni enako kot izraz »varnostni element« iz 4. točke
3. člena Uredbe 2016/424/EU;
2.     
žičnica pomeni enako kot izraz »kabinska žičnica« iz 7. točke
3. člena Uredbe 2016/424/EU. Pojem žičnice je neodvisen od načina
premikanja vrvi, funkcije vrvi, načina priključevanja vozil na vrv in vrste
vozil;
3.     
obratovanje je tehnološki proces, v katerem se izvaja prevoz oseb z žičniškimi
napravami po tem zakonu;
4.     
upravljavka ali upravljavec (v nadaljnjem besedilu: upravljavec) je
fizična ali pravna oseba, ki je odgovorna za obratovanje žičniških naprav;
5.     
pritrditev na vrv je element vozila ali vlačila za neposredno pritrditev
na vrvno zanko; povezava je lahko fiksna ali vklopljiva.
II. VARNOST KONSTRUKCIJE ŽIČNIŠKIH NAPRAV
7. člen
(varovalni pas žičniških naprav)
Varovalni pas žičniške naprave obsega
prostor pod žičniško napravo in pas na obeh straneh tega prostora, v katerem je
zaradi delovanja žičniške naprave ogrožena varnost ljudi in premoženja. Širina
in višina varovalnega pasu se določi glede na tehnične lastnosti naprave in
druge vplivne okoliščine v projektu za pridobitev gradbenega dovoljenja ali v navodilu za obratovanje skladno s
predpisom ministra.
8. člen
(potek proge)
(1) Potek proge žičniške naprave je
potrebno izbrati tako, da je ugoden za obratovanje in zagotavlja varnost žičniške
naprave.
(2) Izogibati se je potrebno področij, ki
so izpostavljena snežnim plazovom, padajočemu kamenju, zemeljskim plazovom,
močnemu  vetru, žledu in nevarnosti požarov.
9. člen
(varnostna analiza in varnostno poročilo)
(1) Oseba, ki želi graditi žičniško napravo
(v nadaljnjem besedilu: investitor), za vsako načrtovano žičniško napravo
zagotovi varnostno analizo, ki je izdelana v skladu z 8. členom Uredbe
2016/424/EU.
(2) Upravljavec žičniške naprave zagotovi
varnostno analizo za vsako predelavo, rekonstrukcijo ali drugo spremembo
podsistemov ali varnostnih elementov, zaradi katere se spremenijo njihove
pomembne značilnosti.
(3) Varnostna analiza je izdelana v
slovenskem jeziku ali v enem od drugih uradnih jezikov Evropske unije, ki mu je
priložen prevod v slovenskem jeziku, ter podpisana s strani proizvajalca
podsistema ali varnostnega elementa oziroma osebe, ki je izvedla predelavo ali
rekonstrukcijo podsistema ali varnostnega elementa.
(4) Rezultate varnostnih analiz se povzame
v varnostnem poročilu, v katerem se navede načrtovane ukrepe za odpravljanje
tveganj in položajev ogroženosti. Varnostno poročilo vsebuje tudi dokazila o
izpolnjevanju bistvenih zahtev iz priloge II Uredbe 2016/424/EU.
(5) Varnostne analize z varnostnim
poročilom izdelujejo pravne osebe ali samostojni podjetniki posamezniki, ki
projektirajo žičniške naprave, ter pravne osebe in podjetniki posamezniki iz
55. člena tega zakona.
10. člen
(zahteve za podsisteme in varnostne
elemente)
(1) Podsistemi in varnostni elementi za žičniške
naprave se v Republiki Sloveniji lahko dajejo na trg ali vgrajujejo v žičniške
naprave ter se lahko začnejo uporabljati le, če izpolnjujejo zahteve iz Uredbe
2016/424/EU. V žičniške naprave morajo biti vgrajeni in vzdrževani morajo biti
tako, da je zagotovljeno, da v skladu s predvideno uporabo ne pomenijo tveganja
za zdravje ali varnost oseb ali za premoženje.
(2) Če se spremenijo pomembne značilnosti
podsistemov ali varnostnih elementov na obstoječih žičniških napravah, so
takšne spremembe dovoljene le, če izpolnjujejo bistvene zahteve iz priloge II
Uredbe 2016/424/EU in je opravljen strokovno tehnični pregled v skladu s
tretjim odstavkom 56. člena tega zakona.
(3) Obveznosti iz prvega in drugega
odstavka tega člena veljajo tudi za osebe, ki izdelujejo ali predelajo
varnostne elemente za lastno uporabo.
10.a člen
(prestavitev žičniških naprav)
(1) Ne glede na prvi odstavek
10. člena in prvi odstavek 33. člena tega zakona se podsistemi in
varnostni elementi iz obstoječe žičniške naprave, ki se premesti na drugo
lokacijo, lahko vgradijo v žičniško napravo na drugi lokaciji, če izpolnjujejo
zahteve iz predpisov, ki so veljali za postavitev žičniške naprave na prvi
lokaciji.
(2) Premeščena žičniška naprava je lahko
sestavljena iz podsistemov in varnostnih elementov največ ene žičniške naprave
oziroma novih podsistemov in varnostnih elementov. Če se v napravo vgradijo
novi podsistemi ali novi varnostni elementi, morajo izpolnjevati zahteve Uredbe
2016/424/EU.
11. člen
(črtan)
12. člen
(črtan)
13. člen
(črtan)
14. člen
(črtan)
15. člen
(črtan)
16. člen
(dokumentacija v zvezi s skladnostjo
podsistemov in varnostnih elementov)
(1) Varnostna analiza, varnostno poročilo
in izjava EU o skladnosti so datirani in podpisani, spremljajoča tehnična
dokumentacija, ki je priložena podsistemu in varnostnemu elementu, pa je
datirana. Vsa dokumentacija je sestavljena v slovenskem jeziku ali v enem od
drugih uradnih jezikov Evropske unije, ki mu je priložen prevod v slovenskem
jeziku.
(2) Z dokumentacijo iz prejšnjega odstavka
razpolaga investitor oziroma upravljavec žičniške naprave in jo hrani še
najmanj pet let po prenehanju uporabe podsistema ali varnostnega elementa.
Kopija teh listin se hrani pri žičniški napravi.
17. člen
(organi za ugotavljanje skladnosti)
(1) Organe za ugotavljanje skladnosti
varnostnih sklopov in podsistemov žičniških naprav določi z odločbo minister,
pristojen za promet, v skladu z zakonom, ki ureja tehnične zahteve za proizvode
in ugotavljanje skladnosti in na njihovi podlagi izdanimi predpisi.
(2) Organi za ugotavljanje skladnosti
morajo izpolnjevati minimalne pogoje, ki jih določa ta zakon.
18. člen
(minimalni pogoji za organe za
ugotavljanje skladnosti)
(1) Pravnim osebam in samostojnim
podjetnikom posameznikom se izda odločba o priglasitvi iz prejšnjega člena, če
izpolnjujejo minimalne pogoje iz drugega do enajstega odstavka 26. člena
Uredbe 2016/424/EU.
(2) Organ za ugotavljanje skladnosti mora
pogoje iz prejšnjega odstavka izpolnjevati trajno, ves čas veljavnosti odločbe
o priglasitvi. Če se v postopku nadzora nad izpolnjevanjem pogojev ugotovi, da
organ za ugotavljanje skladnosti ne izpolnjuje vseh pogojev, priglasitveni
organ sprejme ustrezne ukrepe, ki so določeni v zakonu, ki ureja tehnične
zahteve za proizvode in ugotavljanje skladnosti.
(3) Organ za ugotavljanje skladnosti lahko
začne opravljati naloge priglašenega organa po pridobitvi identifikacijske
številke, ki mu jo dodeli Evropska komisija.
19. člen
(predpisi ministra)
Žičniške naprave morajo obratovati in biti
vzdrževane v skladu z veljavnimi tehničnimi predpisi in standardi, ki jih
predpiše minister.
19.a člen
(sofinanciranje obratovanja, vzdrževanja
in gradnje žičniških naprav)
(1) Država oziroma občine lahko
sofinancirajo obratovanje, vzdrževanje in gradnjo žičniških naprav z namenom
uresničevanja javnega interesa v skladu z 2. členom tega zakona.
(2) Do sofinanciranja države za obratovanje
in vzdrževanje žičniške naprave je upravičen upravljavec žičniške naprave, za
katero ima veljavno dovoljenje za obratovanje, pod pogojem, da prihodki od
prodanih vozovnic ne pokrivajo stroškov, nastalih v zvezi z obratovanjem in
vzdrževanjem žičniške naprave.
(3) Sredstva države za namen iz prejšnjega
odstavka se dodelijo upravljavcem žičniških naprav na podlagi javnega poziva. V
javnem pozivu se navede zlasti upravičence, višino sofinanciranja glede na
vrsto žičniške naprave in obdobje oziroma sezono sofinanciranja, minimalno
časovno obdobje veljavnosti dovoljenja za obratovanje v zimski in poletni
sezoni in druge pogoje za dodelitev sredstev način dokazovanja izpolnjevanja
pogojev, rok za podajo vloge in obrazec vloge. Javni poziv se objavi na spletni
strani ministrstva, pristojnega za promet.
(4) Do sofinanciranja države za gradnjo
žičniške naprave je upravičen investitor za žičniško napravo, za katero ima
pridobljeno pravnomočno gradbeno dovoljenje, če tako določa zakon, ki ureja
graditev.
(5) Sredstva države za namen iz prejšnjega
odstavka se dodelijo investitorju žičniških naprav na podlagi javnega razpisa.
V javnem razpisu se navede zlasti natančnejše pogoje, razpisano višino
sredstev, najvišji znesek sofinanciranja, merila za dodelitev sredstev rok za
podajo ponudbe in ostale sestavine, ki jih kot obvezne določa zakon, ki ureja
javne finance. Javni razpis se objavi v Uradnem listu Republike Slovenije in na
spletni strani ministrstva, pristojnega za promet. Z izbranim investitorjem se
sklene pogodba.
(6) Pogoje in merila za namene
sofinanciranja obratovanja, vzdrževanja in gradnje žičniških naprav podrobneje
predpiše minister ali občina, na območju katere je postavljena žičniška
naprava. Če leži žičniška naprava v več občinah, pogoje in merila predpišejo
vse občine, v katerih je postavljena žičniška naprava, v enakem besedilu.
III. KONCESIJA ZA GRADITEV ŽIČNIŠKE NAPRAVE
1. Splošne določbe
20. člen
(obveznost koncesije za graditev)
(1) Za graditev žičniške naprave mora
investitor pridobiti koncesijo za graditev, s katero investitor pridobi pravico
zgraditi in obratovati z žičniško napravo skladno s koncesijskim aktom in
koncesijsko pogodbo.
(2) Za rekonstrukcijo žičniške naprave, s
katero se poveča dolžina ali bistveno spremeni zmogljivost te naprave, je
potrebno v skladu z določbami tega zakona:
-       
oceniti potrebo po rekonstrukciji žičniške naprave,
-       
po potrebi sprejeti ali spremeniti oziroma dopolniti ustrezen prostorski
akt tako, da omogoča rekonstrukcijo žičniške naprave,
-       
spremeniti koncesijski akt,
-       
skleniti dodatek h koncesijski pogodbi.
(3) Koncesija ni potrebna za postavitev
vlečnic, ki izpolnjujejo vse od naslednjih pogojev:
-       
niso postavljene dlje kot 5 mesecev na leto,
-       
ne obsegajo postavitve stavb,
-       
niso daljše od 200 m,
-       
hitrost vožnje ne presega 2,5 m/s in
-       
njihova zmogljivost ne presega 600 oseb na uro.
21. člen
(pristojnost)
(1) Koncesijo za vlečnico podeli občina, v
kateri leži vlečnica. Če leži vlečnica v več občinah, podelijo koncesijo skupaj
vse občine, v katerih leži vlečnica.
(2) Koncesijo za žičniško napravo, ki leži
na območju mestne občine, podeli mestna občina. Če leži žičniška naprava le
deloma na območju mestne občine, podelijo koncesijo skupaj mestna občina in
ostale občine, na območju katerih leži ta naprava.
(3) Koncesijo za ostale žičniške naprave
podeli Republika Slovenija (v nadaljevanju: država).
22. člen
(subsidiarna uporaba)
Kolikor ta zakon ne določa drugače, se
glede postopka podelitve koncesije za graditev žičniške naprave, vsebine
koncesijskega akta in koncesijske pogodbe, pravic koncedenta in koncesionarja v
koncesijskem razmerju, prenosa in trajanja ter prenehanja koncesijskega
razmerja uporabljajo določbe zakona, ki ureja koncesije gospodarske javne
službe.
2. Predhodni postopek
23. člen
(vloga o zainteresiranosti)
(1) Pravna ali fizična oseba, ki želi
graditi žičniško napravo, lahko pri pristojnem organu koncedenta vloži vlogo o
zainteresiranosti. V primeru, da podeli koncesijo država, je pristojni organ
ministrstvo, pristojno za promet.
(2) V vlogi o zainteresiranosti mora
vlagateljica ali vlagatelj (v nadaljnjem besedilu: vlagatelj) navesti
predvideno lokacijo žičniške naprave, njene tehnične značilnosti in
zmogljivost, namen uporabe in način obratovanja in vse druge podatke, iz
katerih je mogoče ugotoviti utemeljenost načrtovane graditve žičniške naprave.
24. člen
(utemeljenost načrtovane graditve žičniške
naprave)
(1) Koncedent na lastno pobudo ali na
podlagi vloge o zainteresiranosti oceni potrebo po žičniški napravi.
(2) Pobudo za oceno potrebe po žičniški
napravi lahko da tudi lokalna skupnost.
(3) Zadostna potreba po žičniški napravi
obstoji:
-       
če je za načrtovano napravo izkazan javni interes iz 2. člena tega
zakona,
-       
če je lokacija primerna za predvideno postavitev naprave in njeno rabo,
-       
če sta lokacija in zmogljivost žičniške naprave ustrezni,
-       
če obstoječa ali predvidena turistična opremljenost območja, kjer se
načrtuje postavitev naprave, oziroma dovolj gosta poselitev območja, omogočajo
zadostno izrabo zmogljivosti naprave,
-       
če je načrtovana naprava ustrezno dostopna in je zagotovljeno ustrezno
število parkirnih mest.
(4) Po potrebi koncedent pridobi ustrezne
študije in analize, na podlagi katerih oceni potrebo po žičniški napravi.
(5) Minister oziroma pristojni organ
lokalne skupnosti, skladno s pristojnostjo iz 21. člena tega zakona, odloči o
potrebi po žičniški napravi z odločbo. Če se odločba izda na podlagi vloge o
zainteresiranosti, jo mora minister oziroma pristojni organ lokalne skupnosti
izdati najkasneje v treh mesecih od dneva, ko je vložena popolna vloga.
24.a člen
(obstoječe žičniške naprave in
rekreacijske površine)
V primeru neposredne podelitve koncesije, v
skladu z drugim odstavkom 28. člena in prvim odstavkom 29. člena tega
zakona, predhodni postopek ugotavljanja utemeljenosti gradnje žičniške naprave
na podlagi 23. in 24. člena tega zakona, ni obvezen.
25. člen
(prostorski akt)
Če je ugotovljena zadostna potreba po
žičniški napravi, pa ta ni skladna z veljavnim prostorskim aktom, mora biti
pred sprejemom koncesijskega akta sprejet ustrezen prostorski akt, ki omogoča
graditev žičniške naprave ali več naprav, povezanih v sistem.
3. Koncesijski akt
26. člen
(koncesijski akt)
(1) Koncesijski akt je odlok lokalne
skupnosti, ki je pristojna za podelitev koncesije. Če v skladu s tem zakonom za
podelitev koncesije pristojnih več lokalnih skupnosti, sprejmejo skupen
koncesijski akt tako, da ga v enakem besedilu sprejmejo sveti vseh lokalnih
skupnosti.
(2) Kadar podeli koncesijo država, je
koncesijski akt predpis Vlade Republike Slovenije.
(3) Koncesijski akt lahko pristojni organ
koncedenta sprejme šele po uveljavitvi prostorskega akta, ki omogoča umestitev
žičniške naprave v prostor.
27. člen
(vsebina koncesijskega akta)
(1) Poleg vsebine, ki jo določa zakon, ki
ureja koncesije gospodarske javne službe, lahko koncesijski akt vsebuje tudi
pravice in obveznosti koncesionarja v zvezi z ureditvijo smučarskih prog ali
drugih rekreacijskih oziroma turističnih površin ali objektov, vključno z
njihovimi pomožnimi objekti in napravami (npr. naprave za zasneževanje in
podobno).
(2) Če je v skladu s tem zakonom javni
prevoz potnikov po žičniški napravi, ki je predmet koncesije, občina določila
kot lokalno gospodarsko javno službo, mora koncesijski akt obsegati tudi
obveznost koncesionarja, da bo pridobil koncesijo za opravljanje te gospodarske
javne službe ali obveznost zagotoviti, da bo upravljavec te žičniške naprave
pridobil koncesijo za opravljanje te gospodarske javne službe.
(3) Trajanje koncesije se določi v
koncesijskem aktu. Če tako določa koncesijski akt, se lahko rok koncesije
podaljša največ za  polovico prvotnega roka koncesije.
(4) Koncesijski akt določi vsebino vloge za
pridobitev koncesije, način podelitve koncesije in določi organ, ki vodi
postopek podelitve koncesije ter izda akt o izbiri koncesionarja. Če v skupnem
koncesijskem aktu, ki ga sprejme več občin, ni določen organ, ki vodi postopek
in izda akt o izbiri koncesionarja, je to pristojni organ občine, v kateri je
spodnja postaja žičniške naprave.
4. Podelitev koncesije
28. člen
(način podelitve)
(1) Koncesija za graditev žičniške naprave
se podeli na podlagi javnega razpisa.
(2) Brez objave javnega razpisa se podeli
koncesija za graditev žičniške naprave, ki je prometno povezana z že obstoječo
žičniško napravo ali napravami, ali v primeru, da bodo uporabniki te žičniške
naprave uporabljali smučišče oziroma druge rekreacijske površine oziroma
objekte, ki jih je uredil koncesionar že obstoječih žičniških naprav.
29. člen
(neposredna podelitev)
(1) V primeru iz drugega odstavka
prejšnjega člena tega zakona se koncesija podeli koncesionarju že obstoječih
žičniških naprav  na podlagi njegove vloge za pridobitev koncesije, razen če je
takih koncesionarjev več. V tem primeru se koncesija podeli na podlagi javnega
razpisa.
(2) Vlogo za pridobitev koncesije mora
koncesionar obstoječih naprav vložiti v roku, določenem v koncesijskem aktu.
(3) Če pristojni organ vlogo koncesionarja
obstoječih naprav v skladu z zakonom zavrže ali zavrne, kakor tudi če
koncesionar obstoječih naprav v roku, določenem v aktu o izbiri (določitvi)
koncesionarja ne sklene koncesijske pogodbe, se koncesija podeli na podlagi
javnega razpisa.
5. Posebne določbe o koncesijskem
razmerju
30. člen
(odstranitev žičniške naprave)
(1) Po prenehanju koncesijskega razmerja
mora koncesionar odstraniti žičniško napravo in vse objekte, ki jo sestavljajo,
razen če ni v koncesijskem aktu ali koncesijski pogodbi drugače določeno.
(2) Način in pogoji odstranitve žičniške
naprave se podrobneje uredijo v koncesijskem aktu in koncesijski pogodbi. V
koncesijski pogodbi se določi tudi način zavarovanja te koncesionarjeve
obveznosti.
31. člen
(posebne določbe o odvzemu koncesije)
(1) Poleg razlogov, iz katerih se lahko odvzame
koncesija po zakonu, ki ureja koncesije gospodarske javne službe, se lahko
koncesija za graditev žičniške naprave odvzame tudi v primeru, da je v skladu s
tem zakonom ugotovljena na isti lokaciji potreba po daljši žičniški napravi ali
napravi z večjo zmogljivostjo, koncesionar obstoječe žičniške naprave pa ne
pridobi koncesije za tako večjo oziroma zmogljivejšo napravo v roku, določenem
v koncesijskem aktu.
(2) Pogoji odvzema koncesije iz prejšnjega
odstavka se določijo v koncesijskem aktu.
(3) Glede pravnih posledic je ta odvzem
izenačen s pravnimi posledicami odvzema, ko je v javnem interesu, da se
dejavnost preneha izvajati kot koncesionirana gospodarska javna služba.
32. člen
(stečaj koncesionarja)
(1) Z dnem, ko po zakonu nastanejo pravne
posledice začetka stečajnega postopka, preneha po zakonu koncesija za graditev
žičniške naprave.
(2) Žičniške naprave ne postanejo del
stečajne mase koncesionarja, ampak postanejo z dnem prenehanja koncesijskega
razmerja last koncedenta. O obsegu žičniške naprave, ki se izloči, odloči
pristojni organ koncedenta z odločbo v upravnem postopku. Pristojni organ
koncedenta lahko odloči, da žičniške naprave ostanejo v celoti ali delno del
stečajne mase, če to ni v nasprotju z javnim interesom, kateremu so namenjene.
(3) Če v koncesijski pogodbi ni bilo
določeno, da žičniške naprave, ki so predmet izločitve, po prenehanju koncesije
preidejo v last koncedenta, je koncedent dolžan v stečajno maso vplačati
celotno vrednost objektov in naprav koncesije, zmanjšano za morebitne terjatve,
ki jih ima do koncesionarja (npr. stroške odstranitve žičniške naprave).
(4) Če je v koncesijski pogodbi bilo
določeno, da žičniške naprave, ki so predmet izločitve, po prenehanju koncesije
preidejo v last koncedenta bodisi brezplačno bodisi za določeno ceno (odkupna
cena), je koncedent dolžan v stečajno maso vplačati tolikšen delež vrednosti
žičniških naprav, kolikor je še preostalo časa od prenehanja koncesije zaradi
uvedbe stečaja do poteka roka koncesije v primerjavi s celotnim rokom koncesije,
povečan za odkupno ceno in zmanjšan za morebitne terjatve, ki jih ima do
koncesionarja (npr. stroške odstranitve žičniške naprave).
(5) Za določitev vrednosti objektov in
naprav koncesije po tem členu se uporabljajo pravila, ki veljajo za določitev
vrednosti nepremičnin v postopku razlastitve.
(6) Če koncedent odgovarja za obveznosti
koncesionarja v zvezi s koncesijo, lahko zadrži do končne razdelitve stečajne
mase del ali celotno plačilo objektov in naprav koncesije v stečajno maso, če
je mogoče pričakovati, da bo moral poravnati koncesionarjeve obveznosti.
(7) O višini in roku plačila objektov in
naprav koncesije ter o zadržanju dela tega plačila odloči stečajni senat.
(8) Če koncesionar za graditev opravlja
tudi javno službo javnega prevoza potnikov po žičniški napravi, mora stečajna
upraviteljica ali stečajni upravitelj (v nadaljnjem besedilu: stečajni
upravitelj) zagotoviti, da koncesionar izvaja koncesijo tudi v teku stečajnega
postopka do takrat, ko koncesijo prevzame druga oseba. Koncedent je dolžan
stečajnemu upravitelju dati na razpolago objekte in naprave koncesije, ki so
predmet izločitve iz stečajne mase za čas do določitve novega koncesionarja. Na
pogodbe koncesionarja z uporabniki javne službe začetek stečaja nima pravnih
posledic.
(9) Za nadaljevanje izvajanja dejavnosti po
prejšnjem odstavku se ne uporabljajo omejitve, ki veljajo za nadaljevanje
proizvodnje in tekoče posle v stečajnem postopku.
(10) Če koncesionar za graditev opravlja
tudi javno službo javnega prevoza potnikov po žičniški napravi, je koncedent za
graditev žičniške naprave dolžan po začetku stečajnega postopka nad
koncesionarjem brez odlašanja prenesti koncesijo za graditev na drugega
koncesionarja. Koncedent za graditev zagotovi žičniške naprave novemu
koncesionarju.
IV. GRADNJA ŽIČNIŠKIH NAPRAV
33. člen
(povezanost s koncesijo)
(1) Gradbeno dovoljenje za žičniško napravo
lahko dobi le imetnik koncesije za graditev te žičniške naprave na določeni
lokaciji, če je v skladu s tem zakonom za graditev žičniške naprave potrebno
pridobiti koncesijo.
(2) Vlogi za izdajo dovoljenja iz
prejšnjega odstavka je treba priložiti tudi veljavno koncesijsko pogodbo.
(3) Nično je dovoljenje iz prvega odstavka
tega člena, ki je bilo izdano brez koncesijske pogodbe ali na podlagi nične
koncesijske pogodbe.
34. člen
(pristojnost)
Če sta za izdajo gradbenega dovoljenja iz
prejšnjega člena po predpisih o graditvi objektov krajevno pristojna dva ali
več organov, vodi postopek in izda dovoljenje organ, ki je pristojen za spodnjo
postajo žičniške naprave.
35. člen
(razlastitev)
(1) Šteje se, da je izkazana javna korist
za razlastitev ali omejitev lastninske pravice na nepremičnini, ki je potrebna
za graditev žičniških naprav in drugih objektov ter naprav iz koncesijskega
akta, za katere je sprejet akt iz 25. člena tega
zakona, ki v grafičnem delu določa nepremičnine tako, da jih je mogoče
identificirati v zemljiškem katastru, in je podeljena
koncesija za graditev in sklenjena koncesijska pogodba.
(2) Za druge listine, ki v skladu z
zakonom, ki ureja graditev objektov, izkazujejo pravico graditi oziroma
izvajati dela na žičniških napravah in drugih objektih ter napravah iz
koncesijskega akta, velja:
-       
odločba ali sklep pristojnega upravnega organa o uvedbi postopka
razlastitve oziroma potrdilo, da je začet postopek za pridobitev služnosti v
javno korist;
-       
potrdilo pristojnega organa, da niso dokončani postopki po Zakonu o
denacionalizaciji (Uradni list RS, št. 27/91-I, 56/92 – odločba US, 13/93 –
odločba US, 31/93, 24/95 – odločba US, 20/97 – odločba US, 23/97 – odločba US,
65/98, 76/98 – odločba US, 60/99 odločba US, 66/00 – obvezna razlaga, 66/00,
11/01 – odločba US, 54/02 – odločba US, 54/04 – ZDoh-1 in 18/05 – odločba US);
-       
potrdilo pristojnega sodišča, da niso dokončani zapuščinski postopki po
Zakonu o dedovanju (Uradni list SRS, št. 15/76 in 23/78 ter Uradni list RS, št.
13/94 – ZN, 40/94 – odločba US, 82/94 – ZN-B, 117/00 – odločba US, 67/01, 83/01
– OZ in 73/04 – ZN-C) oziroma po Zakonu o dedovanju kmetijskih gospodarstev
(Uradni list RS, št. 70/95, 54/99 – odločba US in 30/13);
-       
historični izpisek iz zemljiške knjige, da je bila nepremičnina
vknjižena na agrarne skupnosti oziroma potrdilo pristojnega organa, da je bila
nepremičnina pravnomočno vrnjena po Zakonu o ponovni vzpostavitvi agrarnih
skupnosti ter vrnitvi njihovega premoženja in pravic (Uradni list RS, št. 5/94,
38/94, 69/95, 22/97, 56/99, 72/00 in 87/11) ali Zakonu o denacionalizaciji
(Uradni list RS, št. 27/91-I, 56/92 – odločba US, 13/93 – odločba US, 31/93,
24/95 – odločba US, 20/97 – odločba US, 23/97 – odločba US, 65/98, 76/98 –
odločba US, 60/99 – odločba US, 66/00 – obvezna razlaga, 66/00, 11/01 – odločba
US, 54/02 – odločba US, 54/04 – ZDoh-1 in 18/05 – odločba US) ali potrdilo
pristojnega sodišča, da zapuščinski postopki za imetnike vrnjenega premoženja
in premoženjskih pravic, ki so mrtvi ali razglašeni za mrtve, niso dokončani
ali še niso bili uvedeni po Zakonu o dedovanju (Uradni list SRS, št. 15/76 in
23/78 ter Uradni list RS, št. 13/94 – ZN, 40/94 – odločba US, 82/94 – ZN-B,
117/00 – odločba US, 67/01, 83/01 – OZ in 73/04 – ZN-C);
-       
potrdilo pristojnega organa, da niso dokončani postopki vračanja
premoženja po Zakonu o zadrugah (Uradni list RS, št. 97/09 – uradno prečiščeno
besedilo);
-       
zemljiškoknjižni izpisek, da je nepremičnina vknjižena kot javno dobro,
grajeno javno dobro, družbena lastnina v splošni rabi ali splošno ljudsko
premoženje, ne glede na upravljavca;
-       
potrdilo pristojnega organa, da je vložen predlog za razglasitev
lastnika nepremičnine za mrtvega oziroma, da je sprožen postopek za dokazovanje
smrti na podlagi predpisov, ki urejajo nepravdni postopek;
-       
notarsko overjena pogodba o pridobljeni obligacijski ali stvarni pravici
za gradnjo oziroma izvajanje del na takšni nepremičnini.
(3) Po končanju postopkov iz druge, tretje,
četrte, pete in sedme alineje prejšnjega odstavka koncesionar lastniku
nepremičnine iz prvega odstavka tega člena predloži ponudbo za sklenitev
pogodbe o pridobitvi lastninske ali stavbne pravice oziroma služnosti.
(4) Če koncesionar
v 60 dneh po vročitvi ponudbe za sklenitev pogodbe o pridobitvi lastninske,
stavbne pravice ali služnosti v javno korist na nepremičnini iz prvega odstavka tega člena, te pogodbe ne
uspe skleniti, vloži na njegov predlog koncedent kot razlastitveni upravičenec
nemudoma predlog za razlastitev oziroma omejitev lastninske pravice. Ponudba za
sklenitev pogodbe mora vsebovati cenitev sodno zapriseženega cenilca.
(5) Za prenos
lastninske pravice, stavbne pravice ali služnosti na razlaščeni nepremičnini na
koncesionarja se ne uporabljajo predpisi, ki urejajo prodajo stvarnega
premoženja države.
(6) Za postopek
razlastitve in omejitve lastninske pravice ter za odškodnine se uporabljajo
določbe zakona, ki ureja uveljavljanje prostorskih ukrepov za izvajanje
načrtovanih prostorskih ureditev.
36. člen
(stvarna služnost uporabe zemljišča za
smučanje)
(1) Določba 35. člena tega zakona se
smiselno uporablja tudi za omejitev lastninske pravice lastnika zemljišča na
območju povezanim z žičniško napravo, ki se v skladu s predpisi o varnosti na
smučiščih šteje kot smučišče.
(2) Lastninska pravica lastnika zemljišča
iz prejšnjega odstavka se omeji s stvarno služnostjo uporabe zemljišča za
smučanje v korist lastnika nepremičnine, ki jo predstavlja zemljišče z zgrajeno
žičniško napravo, v času obratovanja smučišča, vendar ne več kot za čas od 15.
oktobra do 15. maja.
(3) Stvarna služnost uporabe zemljišča za
smučanje se lahko ustanovi tudi kot neprava stvarna služnost s pravnim poslom,
sklenjenim med lastnikom zemljišča in upravljavcem smučišča.
(4) Neprava stvarna služnost uporabe
zemljišča za smučanje se lahko prenese na novega upravljavca smučišča.
37. člen
(pravica do nadomestila)
(1) Lastnik služečega zemljišča ima za
ustanovljeno služnost iz prejšnjega člena tega zakona pravico do letnega
nadomestila.
(2) Merila za določanje minimalne višine
nadomestila predpiše minister, pristojen za promet v soglasju z ministrom,
pristojnim za kmetijstvo in gozdarstvo.
V. JAVNA SLUŽBA JAVNEGA PREVOZA PO ŽIČNIŠKIH NAPRAVAH
1. Opredelitev gospodarske javne službe
38. člen
(določitev javne službe)
(1) Kadar lokalna skupnost tako odloči, se
javni prevoz potnikov po žičniških napravah opravlja kot izbirna lokalna
gospodarska javna služba (v nadaljnjem besedilu: javna služba).
(2) Občina lahko določi, da se javni prevoz
potnikov kot javna služba opravlja po naslednjih žičniških napravah:
-       
žičniških napravah, razen vlečnic, na območju mesta;
-       
žičniških napravah, razen vlečnic, ki pomenijo nadaljevanje ali povezavo
linijskega prevoza v mestnem prometu;
-       
žičniških napravah, razen vlečnic, ki pomenijo edino ali nujno dodatno
povezavo z naseljenim območjem na gori, ali sicer težko dostopnim območjem.
(3) V predpisu, s katerim občina določi
javno službo, določi tudi žičniške naprave, na katerih se opravlja, oziroma
lokacije teh naprav.
(4) Žičniške naprave iz prejšnjega odstavka
tega člena so infrastruktura javne službe.
39. člen
(pristojnost)
(1) Gospodarsko javno službo iz 38. člena
tega zakona določi občina, na območju katere leži žičniška naprava, na kateri
se opravlja javna služba oziroma na območju katere je predvidena lokacija
bodoče take naprave.
(2) Če leži naprava ali lokacija iz
prejšnjega odstavka v več občinah, morajo določiti javno službo vse občine, na
območju katerih leži naprava oziroma lokacija, sicer se na taki napravi ali lokaciji
javna služba ne more opravljati.
2. Izvajanje javne službe
40. člen
(oblike izvajanja javne službe)
(1) Javno službo izvaja na podlagi
koncesije koncesionar za graditev  žičniške naprave, na kateri se ta javna
služba opravlja.
(2) Če se koncesionar za graditev dogovori,
da je upravljavec žičniške naprave druga oseba, izvaja javno službo na podlagi
koncesije ta oseba (prenos koncesije gospodarske javne službe na upravljavca).
(3) Javno službo lahko opravlja tudi
lokalna skupnost v režiji, oziroma občinsko javno podjetje ali gospodarski
javni zavod, če imajo koncesijo za graditev žičniške naprave, na kateri se
opravlja javna služba.
41. člen
(hkratna podelitev koncesije javne službe)
(1) Če je koncedent za podelitev koncesije
javne službe isti kot koncedent za podelitev koncesije za graditev žičniške
naprave, in je javni prevoz po tej žičniški napravi določen kot gospodarska
javna služba že pred sprejemom koncesijskega akta za graditev žičnice, se
koncesija javne službe podeli hkrati in v istem postopku kot koncesija za
graditev žičniške naprave.
(2) V primeru iz prejšnjega odstavka mora
koncesijski akt za graditev obsegati tudi določbe, ki jih predpisuje zakon, ki
ureja koncesijo gospodarske javne službe.
(3) Koncesijska pogodba v primeru iz prvega
odstavka tega člena obsega tudi pravice in obveznosti koncesionarja v zvezi z
izvajanjem javne službe.
(4) Če se javni prevoz po žičniški napravi
določi kot gospodarska javna služba po sprejemu koncesijskega akta za graditev
žičnice, se koncesija gospodarske javne službe podeli posebej po podelitvi
koncesije za graditev žičniške naprave v skladu z 42. členom tega zakona.
42. člen
(posebna podelitev koncesije)
(1) Če koncesijo za graditev žičniške
naprave podeli država, kot tudi v primeru iz četrtega odstavka 41. člena tega
zakona, lahko občina podeli koncesijo gospodarske javne službe šele po
sklenitvi koncesijske pogodbe za graditev žičniške naprave, in sicer kadarkoli
v času trajanja koncesijskega razmerja.
(2) Koncesija iz prejšnjega odstavka se
podeli brez objave javnega razpisa koncesionarju za graditev žičniške naprave
ali upravljavcu te naprave, če izpolnjuje pogoje iz koncesijskega akta za
koncesijo gospodarske javne službe.
(3) Če je koncesionar javne službe
upravljavec žičniške naprave, podpiše koncesijsko pogodbo tudi koncesionar za
graditev in se v njej najmanj zaveže:
-       
da bo odpovedal pogodbo z upravljavcem, če bi iz kakršnegakoli razloga
prenehala upravljavčeva koncesija za javno službo;
-       
da bo novega upravljavca določil v soglasju s koncedentom javne službe.
43. člen
(povezanost obeh koncesij)
(1) Koncesija javne službe se podeli za
enak čas trajanja kot je preostali čas trajanja koncesije za graditev, in se
lahko podaljša pod enakimi pogoji.
(2) Če preneha koncesija za graditev
žičniške naprave iz kakršnegakoli razloga, preneha po samem zakonu tudi
koncesija javne službe na tej žičniški napravi.
(3) Koncedent za graditev žičniške naprave
lahko poleg primerov iz 31. člena odvzame koncesijo za graditev te naprave tudi
v primeru:
-       
če koncesionar ali upravljavec, ki ga je ta določil, ne sklene
koncesijske pogodbe za izvajanje javne službe;
-       
če koncesionar ali upravljavec, ki ga je ta določil, krši predpise o
načinu izvajanja javne službe, kar je ugotovljeno z dokončno odločbo
pristojnega inšpektorja;
-       
če je koncesionarju ali upravljavcu, ki ga je ta določil, iz
kakršnegakoli razloga prenehala koncesija javne službe, pa je potrebno z
izvajanjem javne službe nadaljevati.
(4) Občina lahko v primeru iz prejšnjega
odstavka vloži zahtevo za razlastitev infrastrukture javne službe. Javna korist
za razlastitev infrastrukture javne službe v korist občine je ugotovljena z
odločbo o odvzemu koncesije za graditev žičniške naprave.
3. Obveznosti javne službe
44. člen
(način opravljanja javne službe)
(1) Izvajalec javne službe mora javno
službo izvajati neprekinjeno, razen če predpis občine ne določa drugače.
(2) Občina uredi način izvajanja javne
službe s predpisom, izdanim v skladu z zakonom, ki ureja gospodarske javne
službe.
(3) Izvajalec javne službe mora omogočiti
prevoz vsakomur pod enakimi splošnimi pogoji, ki jih določi.
(4) K splošnim pogojem daje soglasje
pristojni organ občine oziroma občin, ki so določile javno službo.
45. člen
(vozni redi in obratovalni čas)
(1) Izvajalec javne službe mora usklajevati
vozne rede in obratovalni čas z voznimi redi prevoznikov v drugih vrstah
prometa.
(2) K voznim redom in obratovalnemu času
žičniške naprave, na kateri se opravlja javna služba, da soglasje pristojni
organ občine oziroma občin, ki so določile javno službo.
46. člen
(tarifa in cene)
(1) Izvajalec javne službe mora tarifo in
cene oblikovati tako, da pokrivajo stroške izvajanja javne službe, zagotavljajo
povračilo vlaganj v infrastrukturo javne službe in omogočajo povprečni tržni
donos na vložena sredstva.
(2) K cenam in tarifi daje soglasje
pristojni organ občine oziroma občin, ki so določile javno službo.
47. člen
(nadomestilo za izvajanje javne službe)
(1) Če zaradi prenizko določenih cen, ali
zaradi drugih obveznosti javne službe (npr. obratovalnega časa in zahtevane
gostote obratovanja ne glede na zasedenost žičniške naprave), koncesionar javne
službe s cenami ne more pokriti stroškov izvajanja javne službe, zagotoviti
povračila vlaganj v infrastrukturo javne službe in omogočiti povprečni tržni
donos na vložena sredstva, mu je dolžna občina oziroma občine, ki so določile
javno službo, zagotoviti nadomestilo.
(2) Nadomestilo mora skupaj s prihodki
ustvarjenimi s ceno za prevoz zagotoviti pokritje stroškov izvajanja javne
službe, povračilo vlaganj v infrastrukturo javne službe in povprečni tržni
donos na vložena sredstva.
(3) Če nadomestilo za izvajanje javne
službe ni zagotovljeno v višini iz prejšnjega odstavka, lahko koncesionar javne
službe zmanjša obseg javne službe ali jo začasno preneha izvajati.
VI. VARNOST OBRATOVANJA ŽIČNIŠKIH NAPRAV
1. Splošno
48. člen
(splošne zahteve)
(1) Upravljavec žičniške naprave mora
organizirati njeno obratovanje in vzdrževanje tako, da je zagotovljena varnost
prevoza oseb, varnost ljudi in premoženja v vplivnem območju žičniške naprave
kot tudi varnost osebja, zaposlenega pri obratovanju. Obratovanje in
vzdrževanje morata biti prilagojena velikosti, tehničnim lastnostim, kakor tudi
tveganjem lokacije, kjer se nahaja žičniška naprava.
(2) Upravljavec žičniške naprave je
odgovoren za organiziranje obratovanja žičniških naprav skladno s tem zakonom.
(3) Minister, pristojen za promet lahko s
posebnim predpisom za začasno postavljene vlečnice iz tretjega odstavka 20.
člena predpiše zmanjšan potreben obseg obratovalnih in vzdrževalnih zahtev.
2. Osebje odgovorno za obratovanje
žičniške naprave
49. člen
(usposobljenost osebja)
(1) Osebje, ki izvaja obratovanje in
vzdrževanje žičniških naprav, mora imeti strokovno izobrazbo, biti strokovno
usposobljeno za delo, ki ga opravlja ter izpolnjevati posebne zdravstvene in
psihofizične pogoje, skladno z določbami tega zakona in na njegovi podlagi
izdanimi predpisi, s katerimi se zagotavlja varno obratovanje žičniške naprave.
(2) Število osebja mora biti tolikšno, da
se lahko zagotovi varno obratovanje in vzdrževanje v skladu s predpisi.
(3) Strokovno usposabljanje osebja za
obratovanje žičniških naprav izvaja Gospodarska zbornica Slovenije po programu
usposabljanja strokovnega osebja, ki ga na predlog strokovnega združenja
žičničarjev pri Gospodarski zbornici Slovenije predpiše minister.
(4) Posebne zdravstvene, psihofizične in
druge pogoje in pogoje ugotavljanja zdravstvenega stanja osebja predpiše
minister, pristojen za zdravje, v soglasju z ministrom. Predpis mora vsebovati
tudi določbe o pogojih, ki jih mora izpolnjevati zdravstveni zavod, ki lahko
opravlja preglede teh delavcev, o rokih pregledov in druge pogoje.
(5) Zdravstvena sposobnost osebja se mora
preverjati z rednimi in izrednimi zdravstvenimi pregledi. Psihofizično stanje
delavcev se ugotavlja dnevno.
(6) Zdravstvene preglede in zdravstveno
evidenco opravlja in vodi zdravstveni zavod, ki izpolnjuje predpisane pogoje
ter ima pooblastilo ministra pristojnega za zdravje v soglasju z ministrom.
(7) Zdravstveni zavod iz prejšnjega
odstavka mora delodajalca obveščati o ugotovitvah glede zdravstvenih
sposobnosti osebja za opravljanje del h katerim je razporejeno.
50. člen
(vodja obratovanja in njegov namestnik)
(1) Upravljavec žičniških naprav mora imenovati
vodjo obratovanja. Vodja obratovanja je odgovoren za varno obratovanje in vzdrževanje žičniških naprav, katerih
obratovanje vodi.
(2) Pri motnjah in nesrečah odredi vodja
obratovanja potrebne ukrepe.
(3) Vodja obratovanja skrbi za dnevno izvajanje notranjega
nadzora nad izvrševanjem navodil za obratovanje in izpolnjevanjem pogojev, od
katerih je odvisna varnost prometa na žičniški napravi. Vodja obratovanja skrbi za to, da je osebje usposobljeno v
skladu s prvim odstavkom 49. člena.
(4) Na smučišču z največ dvema začasno
postavljenima vlečnicama in nobeno drugo žičniško napravo lahko naloge vodje
obratovanja opravlja oseba, ki je najmanj strojnik vlečnice, ki v tem primeru
prevzame tudi odgovornost za varno obratovanje in vzdrževanje vlečnic.
51. člen
(pooblastilo ministra)
(1) Vodja obratovanja mora imeti pooblastilo ministra za vodenje
obratovanja žičniške naprave.
(2) Pooblastilo iz prejšnjega odstavka
pridobi oseba, ki je uspešno zaključila izobraževanje po programu iz tretjega
odstavka tega člena. Ministrstvo vodi evidenco podeljenih pooblastil.
(3) Strokovno usposabljanje vodij
obratovanja izvaja Gospodarska zbornica Slovenije po programu, ki ga na predlog
strokovnega združenja žičničarjev pri Gospodarski zbornici Slovenije predpiše
minister.
(4) Če vodja obratovanja opravlja svoje
delo neustrezno ali nezanesljivo, mu lahko minister na predlog inšpektorice ali
inšpektorja (v nadaljnjem besedilu: inšpektor) z odločbo pooblastilo deloma ali
v celoti odvzame.
3. Organizacija obratovanja
52. člen
(način obratovanja)
(1) Žičniška
naprava lahko obratuje samo, če izpolnjuje pogoje iz obratovalnega dovoljenja,
če je vodja obratovanja na delovnem mestu ali v neposredni bližini oziroma na
območju žičniških naprav, katerih obratovanje vodi, če sta osebje za upravljanje
naprav in vozil ter spremstvo na delovnem mestu in če to dopuščajo vremenske
razmere.
(2) Če varnost ni več zagotovljena v
zadostni meri, je potrebno obratovanje prekiniti.
(3) Oseb, ki s svojim stanjem oziroma s
svojim obnašanjem ogrožajo obratovanje, sami sebe ali druge osebe, se ne sme
prevažati in jih po potrebi odstraniti z območja obratovanja.
(4) Upravljavec žičniške naprave mora takoj
organizirati reševanje ljudi, ki se ponesrečijo ali so ogroženi na žičniški
napravi ali v njenem vplivnem območju ter jim zagotoviti prvo pomoč.
(5) Upravljavec žičniških naprav, razen
vlečnic, mora s periodičnimi vajami dokazati, da organizacija reševanja zadošča
zahtevam.
(6) V primeru nesreče ali drugega izrednega
dogodka na žičniški napravi, mora upravljavec te naprave o tem nemudoma
obvestiti inšpektorja za žičniške naprave, v skladu s predpisi pa tudi druge
pristojne organe in službe ter v treh dneh izdelati pisno poročilo.
(7) V primeru smrtne nesreče ali nesreče s
težjimi telesnimi poškodbami na žičniški napravi lahko inšpektor za žičniške
naprave na zahtevo organa, ki vodi postopek, sodeluje pri raziskavi okoliščin
nesreče oziroma nudi strokovno pomoč.
(8) Organizacijo
reševanja iz žičniške naprave v primeru nesreče ali drugega izrednega dogodka
na žičniški napravi predpiše minister.
53. člen
(obratovalni dokumenti)
(1) Upravljavec žičniške naprave mora
izdati navodilo za obratovanje žičniške naprave. Navodilo za obratovanje mora
biti v skladu s priročnikom z navodili za uporabo, ki ga izda proizvajalec.
(2) Upravljavec žičniške naprave mora
zagotavljati dnevno izvajanje notranjega nadzora nad izvrševanjem navodila za
obratovanje in izpolnjevanjem pogojev, od katerih je odvisna varnost
obratovanja žičniške naprave.
(3) Notranji nadzor opravljajo strokovno
usposobljene osebe, ki jih za to pooblasti upravljavec žičniške naprave ter
določi njihove pravice in dolžnosti.
(4) Na postajah žičniške naprave, v njenih
vozilih in v vplivnem območju žičniške naprave morajo biti opozorilni napisi
glede vedenja oseb, ter svarilni in drugi opozorilni napisi za gibanje v
okolici postaje in v vplivnem območju žičniške naprave.
(5) Upravljavec žičniške naprave mora
voditi dnevnik obratovanja posamezne naprave.
54. člen
(splošni prevozni pogoji)
(1) Upravljavec žičniške naprave mora
določiti splošne prevozne pogoje, obratovalni čas in cenik ter jih javno
objaviti na ustreznih mestih. Splošni prevozni pogoji obsegajo določbe o tem,
kdo oziroma kakšno blago in pod kakšnimi pogoji se lahko prevaža z žičniško
napravo in kdo oziroma kakšno blago ne, ter kako se morajo osebe vesti na
postajah žičniške naprave in pri prevozu.
(2) S splošnimi prevoznimi pogoji je
potrebno zagotoviti, da osebe upoštevajo navodila obratovalnega osebja in da se
pri uporabi žičniške naprave obnašajo tako, da je zagotovljeno varno in redno
obratovanje in prevoz z žičniško napravo.
4. Strokovno tehnični pregled žičniških
naprav in dovoljenje za obratovanje
55. člen
(strokovno tehnični pregled)
(1) Za vsako novo žičniško napravo je
potrebno pred tehničnim pregledom v skladu z zakonom, ki ureja graditev
objektov, opraviti strokovno tehnični pregled ob smiselni uporabi določb, ki
urejajo postopek tehničnega pregleda. Ta pregled je treba opraviti tudi v
drugih primerih, ki jih določa ta zakon.
(2) S pregledom se ugotavlja, ali je
žičniška naprava opremljena in vzdrževana v skladu s predpisi in tehničnimi
pravili, ki se nanašajo na konstrukcijo, opremo, vzdrževanje in oskrbljenost
žičniške naprave s predpisanimi napravami.
(3) O strokovno tehničnem pregledu, s katerim
se ugotovi stanje žičniške naprave se izdela zapisnik, katerega priloga so
listine, ki dokazujejo navedeno stanje. Zapisnik je dokazilo o zanesljivosti
objekta v smislu predpisov o graditvi objektov.
(4) Strokovno tehnične preglede opravljajo
pravne osebe ali podjetniki posamezniki, ki jih za to pooblasti minister.
(5) O ugotovitvah strokovno tehničnega
pregleda mora pooblaščena pravna oseba ali podjetnik posameznik obvestiti
naročnika pregleda, upravljavca žičniške naprave in organ pristojen za inšpekcijsko
nadzorstvo.
(6) Pravne osebe ali podjetniki posamezniki
lahko pridobijo pooblastilo ministra, kolikor izpolnjujejo naslednje pogoje:
-       
razpolagajo z ustrezno opremo za izvajanje strokovno tehničnih pregledov
vključno s pregledi vrvi žičniških naprav z neporušno metodo;
-       
razpolagajo z zadostnim številom ustrezno strokovno usposobljenih
izvajalcev strokovno tehničnih pregledov za posamezne sklope žičniških naprav
in imajo tudi znanje za izvajanje strokovno tehničnih pregledov vrvi z
neporušno metodo.
(7) Pogoje in postopek ugotavljanja
usposobljenosti za izvajanje strokovno tehničnih pregledov predpiše minister.
56. člen
(naročilo in stroški pregleda)
(1) Upravljavec
žičniške naprave mora naročiti strokovni tehnični pregled:
-       
pred izdajo dovoljenja za obratovanje;
-       
po vzdrževalnih delih v javno korist, če izvedena dela vplivajo ali bi
lahko vplivala na pravilno delovanje varnostnih elementov ali podsistemov, na
katerih so bila izvedena;
-       
v primeru zamenjave, obnove, rekonstrukcije ali druge spremembe
pomembnih značilnosti varnostnih elementov ali podsistemov;
-       
po rekonstrukciji žičniške naprave;
-       
po vsaki poškodbi ali drugem dogodku, ki lahko vpliva na varnost
žičniške naprave (na primer potres ali druge naravne nesreče);
-       
ko oceni, da je tak pregled potreben.
(2) Strokovno tehnični pregled lahko v
primerih iz prejšnjega odstavka odredi tudi izdajatelj dovoljenja za
obratovanje ali inšpektor, pristojen za nadzor nad izvajanjem tega zakona.
(3) Če se na žičniški napravi izvede
zamenjava, obnova, rekonstrukcija ali druga sprememba pomembnih značilnosti
podsistemov ali varnostnih elementov, se strokovni tehnični pregled, s katerim
se ugotavlja izpolnjevanje zahtev iz drugega odstavka 55. člena tega
zakona, opravi le za te podsisteme in varnostne elemente ter njihove vmesnike,
razen če je zaradi njihovega vpliva na skladnost ali varnost celotne žičniške
naprave treba opraviti tehnični pregled žičniške naprave kot celote.
(4) Stroške
strokovno tehničnega pregleda nosi upravljavec žičniške naprave, razen če je v
primeru iz prejšnjega odstavka v okviru strokovno tehničnega pregleda
ugotovljeno, da žičniška naprava nima pomanjkljivosti, ki bi vplivale na
varnost njene konstrukcije ali obratovanja.
57. člen
(dovoljenje za obratovanje)
(1) Žičniška naprava lahko obratuje samo z dovoljenjem
za obratovanje, katero mora biti stalno na žičniški napravi.
(2) Dovoljenje za obratovanje se izda po
dokončnosti uporabnega dovoljenja, če je tako dovoljenje predpisano v skladu z
zakonom, ki ureja graditev objektov.
(3) Dovoljenje za obratovanje izda
ministrstvo pristojno za promet, če:
-       
je opravljen strokovno tehnični pregled;
-       
so izpolnjeni pogoji, ki so pomembni za začetek obratovanja v skladu s
koncesijo;
-       
je priloženo varnostno poročilo;
-       
je organizirano in pripravljeno obratovanje in vzdrževanje, organizirano
reševanje in zagotovljeno strokovno usposobljeno osebje.
(4) Ministrstvo vsako naslednje dovoljenje
za obratovanje žičniške naprave izda, če je vlogi priloženo poročilo o
strokovnem tehničnem pregledu žičniške naprave, iz katerega izhaja, da naprava
zagotavlja varno obratovanje.
(5) Dovoljenje za
obratovanje velja:
-       
pet let od dokončnosti dovoljenja za začetek obratovanja žičniške
naprave na prvi lokaciji;
-       
štiri leta vsako naslednje dovoljenje za obratovanje do 13 let od
dokončnosti dovoljenja iz prve alineje tega odstavka;
-       
tri leta vsako naslednje dovoljenje za obratovanje po preteku 13 let od
dokončnosti dovoljenja iz prve alineje tega odstavka;
-       
dve leti za dovoljenje, ki je izdano po preteku 25 let od dokončnosti
dovoljenja iz prve alineje tega odstavka.
(6) Datum začetka veljavnosti novega dovoljenja za obratovanje je datum
izteka veljavnosti zadnjega dovoljenja za obratovanje, če je strokovni tehnični
pregled opravljen največ tri mesece pred potekom roka veljavnosti dovoljenja za
obratovanje.
(7) Ministrstvo,
pristojno za promet lahko z odločbo odvzame dovoljenje za obratovanje, če
ugotovi, da obratovanje in vzdrževanje žičniške naprave ni v skladu z
veljavnimi predpisi, zlasti če inšpektor, pristojen za nadzor nad izvajanjem
tega zakona začasno prepove obratovanje žičniške naprave.
(8) Ministrstvo
vodi evidenco žičniških naprav, za katere je podeljeno veljavno obratovalno
dovoljenje.
5. Vzdrževanje žičniških naprav
58. člen
(način vzdrževanja)
(1) Vzdrževanje in obnova morata zagotoviti
varno obratovanje in ustrezno stanje zgradb, naprav in vozil.
(2) Vzdrževanje mora biti organizirano
tako, da:
-       
se upoštevajo veljavni predpisi in interni akti upravljavca žičniške naprave,
ki morajo biti usklajeni z navodili proizvajalca;
-       
ima vodja obratovanja vedno pregled nad stanjem zgradb, napravami in
vozili.
(3) Vzdrževanje mora upravljavec planirati
in ga urediti z delovnimi postopki in navodili.
59. člen
(vzdrževalna dela v javno korist)
(1) Za vzdrževalna dela v javno korist v
skladu z zakonom, ki ureja graditev objektov ali drugim predpisom, ki ureja ta
vzdrževalna dela, se štejejo:
-       
vsa dela na žičniških napravah, kolikor se ne spremenijo osnovne
tehnične lastnosti žičniške naprave (kapaciteta, hitrost);
-       
vsa dela na obstoječih progah žičniških naprav in njihovem vplivnem
območju, kolikor se z deli ne spreminja lokacija in dimenzije nosilnih
konstrukcij;
-       
vsa dela (popravilo in obnova vrvi žičniških naprav ter nadomestilo
starih vrvi) na obstoječih žičniških napravah;
-       
vsa dela v obstoječih objektih v vplivnem območju žičniške naprave,
kolikor se nobena od zunanjih dimenzij objekta (širina, višina, dolžina) z deli
bistveno ne spremeni in se ne gradijo novi objekti.
(2) Dela iz prejšnjega odstavka so
vzdrževalna dela v javno korist le, če jih je mogoče izvesti v okviru služnosti
ter drugih stvarnih pravic, ki jih je že pridobil koncesionar in če se s temi
deli ne poveča dotedanja raven vplivov na sosednje nepremičnine in na okolje.
60. člen
(pregledi in vzdrževalna dela)
(1) Upravljavec mora skrbeti za pravočasno
in strokovno izvajanje predpisanih pregledov.
(2) Upravljavec vodi dnevnik, iz katerega
so razvidna vzdrževalna dela, ugotovljene pomanjkljivosti in motnje, izredni
dogodki, kakor tudi sprejeti ukrepi.
(3) Na zahtevo pristojnega inšpektorja mora
upravljavec predložiti dnevnik iz prejšnjega odstavka.
61. člen
(pravice upravljavca na nepremičninah
tretjih oseb)
(1) Poleg pravic, ki jih koncesionar za
graditev žičniške naprave pridobi na podlagi pravnega posla ali z odločbo o
omejitvi ali obremenitvi lastninske pravice ima upravljavec pri zagotavljanju
varnega obratovanja žičniških naprav in pri vzdrževanju teh naprav še naslednje
pravice:
-       
nemoten vstop in prehod preko nepremičnine, ko je to potrebno za redno
obratovanje žičniške naprave, njeno vzdrževanje in preglede;
-       
odstranjevanje dreves in vej ter druge vegetacije, kakor tudi drugih
ovir, v varovalnem pasu žičniške naprave, kakor tudi drugo potrebno ureditev
proge žičniške naprave.
(2) Če ni v pogodbi z lastnikom
nepremičnine ali v odločbi o omejitvi ali obremenitvi lastninske pravice
drugače določeno, mora upravljavec žičniške naprave lastniku nepremičnine
povrniti dejansko škodo, ki mu s posegi iz prejšnjega odstavka nastane.
(3) Upravljavec žičniške naprave v skladu z
zakonom, ki ureja graditev objektov, sodeluje v postopku določanja projektnih
pogojev in izdaja soglasja za posege v varovalni pas žičniške naprave.
VII. INŠPEKCIJSKI NADZOR
62. člen
(nadzorni organ)
(1) Nadzor nad izvajanjem tega zakona in
Uredbe 2016/424/EU opravlja inšpektorat, pristojen za nadzor nad žičniškimi
napravami (v nadaljnjem besedilu: nadzorni organ).
(2) Pri opravljanju nadzora imajo
inšpektorji za žičniške naprave poleg pravic in dolžnosti iz tega zakona tudi
pravice in dolžnosti po zakonu, ki ureja inšpekcijski nadzor, ter Uredbi
2016/424/EU in Uredbi 765/2008/ES, s katerima se ureja nadzor nad skladnostjo
in varnostjo proizvodov, ki se dajejo v promet ali se uporabljajo.
63. člen
(obseg nadzora)
(1) Inšpektor za žičniške naprave nadzoruje
zlasti:
-       
stanje žičniških naprav, obratovanje, njihovo vzdrževanje ter izvajanje
tehničnih in drugih predpisov, s katerimi se zagotovi sposobnost žičniških
naprav za varen in neoviran prevoz;
-       
izvajanje določb tega zakona in na njegovi podlagi izdanih predpisov o
pogojih obratovanja žičniških naprav, njihovem varovalnem pasu in o ukrepih za
varno obratovanje;
-       
uporabo tehničnih predpisov, normativov in standardov pri izvajanju del
in uporabi materialov pri gradnji, vzdrževanju in rekonstrukciji žičniških
naprav;
-       
vgradnjo podsistemov in varnostnih elementov pri gradnji, rekonstrukciji
in vzdrževanju žičniških naprav;
-       
skladnost podsistemov in varnostnih elementov, ki so dostopni na trgu;
-       
ravnanje proizvajalcev, njihovih pooblaščenih zastopnikov, uvoznikov in
distributerjev;
-       
psihofizično stanje osebja, odgovornega za obratovanje žičniške naprave;
-       
dovoljenost posegov v varovalni pas žičniške naprave.
(2) Inšpektor za žičniške naprave preverja
psihofizično stanje ali vinjenost osebja odgovornega za obratovanje žičniške
naprave v skladu z zakonom, ki ureja pravila v cestnem prometu.
63.a člen
(izvajanje nadzora nad trgom podsistemov
in varnostnih elementov)
(1) Nadzor nad trgom podsistemov in
varnostnih elementov za žičniške naprave po tem zakonu opravljajo inšpektorji
za žičniške naprave v skladu s 40. do 43. členom Uredbe 2016/424/EU in 16.
do 29. členom Uredbe 765/2008/ES.
(2) Pri opravljanju nalog inšpekcijskega
nadzora iz prejšnjega odstavka ima inšpektor za žičniške naprave pooblastilo, da:
-       
od gospodarskih subjektov brezplačno pridobi podatke, kopije listin in
drugih dokumentov, ki jih potrebuje za izvedbo inšpekcijskega nadzora,
-       
izvede ustrezne preglede in preskuse podsistemov in varnostnih
elementov, ki so potrebni za oceno njihove skladnosti z zahtevami iz Uredbe
2016/424/EU ali tega zakona in na njegovi podlagi izdanimi predpisi,
-       
brezplačno odvzame vzorce podsistemov in varnostnih elementov ter jih
odda v pregled skladnosti,
-       
od priglašenega organa zahteva, da predloži podatke v zvezi s
certifikatom o skladnosti, ki ga je ta organ izdal ali umaknil, ali v zvezi z
zavrnitvijo izdaje takšnega certifikata, vključno s poročili o preizkusih in
tehnično dokumentacijo za ugotavljanje skladnosti,
-       
v času, ki je potreben za preglede in preskuse, začasno prepove dajanje
podsistemov in varnostnih elementov na trg, njihovo dostopnost na trgu, ponudbo
dobave ali razstavljanje teh proizvodov, takoj ko nastane utemeljen sum, da ti
proizvodi ne izpolnjujejo zahtev iz tega zakona in na njegovi podlagi izdanih
predpisov ali Uredbe 2016/424/EU.
(3) Gospodarski subjekt mora na
inšpektorjevo zahtevo omogočiti pregled in preskus podsistemov in varnostnih
elementov ter pri njem sodelovati.
(4) Nadzorni organ pošlje obvestila za
obveščanje Evropske komisije in drugih držav članic Evropske unije iz drugega,
četrtega in šestega odstavka 40. člena, drugega odstavka 41. člena in
tretjega odstavka 42. člena Uredbe 2016/424/EU Tržnemu inšpektoratu
Republike Slovenije, ta pa obvesti Evropsko komisijo in države članice Evropske
unije v skladu z zakonom, ki ureja splošno varnost proizvodov.
63.b člen
(ukrepi za nadzor nad trgom v zvezi z
neskladnimi podsistemi in varnostnimi elementi)
(1) Če nadzorni organ med preverjanjem
skladnosti ugotovi, da podsistem ali varnostni element ne izpolnjuje
predpisanih zahtev, od zadevnega gospodarskega subjekta nemudoma zahteva, da v
odrejenem roku sprejme ustrezne ukrepe za odpravo ugotovljenih neskladnosti,
ali pa neskladen proizvod umakne s trga ali ga odpokliče v razumnem roku, ki ga
nadzorni organ določi glede na naravo tveganja.
(2) Pri izrekanju ukrepa iz prejšnjega
odstavka nadzorni organ upošteva pravila postopka iz 21. člena Uredbe
765/2008/ES.
(3) Če gospodarski subjekt v odrejenem roku
iz prvega odstavka tega člena ne sprejme ukrepov za odpravo ugotovljenih
neskladnosti, nadzorni organ sprejme ustrezne začasne ukrepe za prepoved ali
omejitev dostopnosti podsistema ali varnostnega elementa na trgu Republike
Slovenije in odredi njihov umik ali odpoklic s trga ter po potrebi izvede
dodatne ukrepe, s katerimi se zagotovi, da se bo prepoved upoštevala.
63.c člen
(ukrepi za nadzor nad trgom v zvezi s
skladnimi podsistemi in varnostnimi elementi, ki pomenijo tveganje in formalno
neskladnost)
(1) Če nadzorni organ med preverjanjem
skladnosti ugotovi, da podsistem ali varnostni element sicer izpolnjuje
predpisane zahteve, vendar pa pomeni tveganje za zdravje ali varnost ljudi ali
za premoženje, od zadevnega gospodarskega subjekta nemudoma zahteva, da v
odrejenem roku sprejme ustrezne ukrepe za odpravo ugotovljenega tveganja, ali
pa takšen proizvod umakne s trga ali ga odpokliče v razumnem roku, ki ga
nadzorni organ določi glede na naravo tveganja.
(2) Če nadzorni organ ugotovi katero od
neskladnosti iz 43. člena Uredbe 2016/424/EU, zahteva od gospodarskega
subjekta, da jo odpravi.
(3) Če gospodarski subjekt neskladnosti iz
prejšnjega odstavka ne odpravi, sprejme nadzorni organ ustrezne ukrepe za
omejitev ali prepoved dostopnosti podsistema ali varnostnega elementa na trgu
oziroma zahteva odpoklic ali njegov umik s trga.
(4) Nadzorni organ lahko začasno, do
ustrezne označitve podsistemov in varnostnih elementov ali do predložitve
dokazil o njihovi skladnosti, prepove dajanje teh proizvodov na trg ali njihovo
dostopnost na trgu.
64. člen
(ukrepi inšpektorja)
Poleg ukrepov, za katere je pooblaščen po
zakonu, ki ureja inšpekcijski nadzor, inšpektor za žičniške naprave glede na
naravo kršitve z odločbo odredi:
-       
da se pomanjkljivosti, ki jih ugotovi pri gradnji, rekonstrukciji ali
vzdrževanju žičniških naprav odpravijo v roku, ki ga določi;
-       
da se pomanjkljivosti na žičniških napravah, ki ogrožajo varnost
obratovanja na njih ali druge pomanjkljivosti, odpravijo v roku, ki ga določi;
-       
da se morajo ustaviti dela v neposredni bližini žičniške naprave, ki
lahko spravijo v nevarnost njeno obratovanje;
-       
začasno prepoved obratovanja na novi ali rekonstruirani žičniški
napravi, ki še ni tehnično pregledana;
-       
da se odstrani z dela delavca na žičniški napravi, če nima predpisane
strokovne usposobljenosti, če ne izpolnjuje predpisanih zdravstvenih pogojev,
če je vinjen, ali če zaradi drugih psihofizičnih lastnosti ogroža varnost
obratovanja na žičniški napravi;
-       
da se začasno prepove ali omeji obratovanje na žičniški napravi, če je
to potrebno, da bi se odvrnila neposredna nevarnost za življenje in zdravje
ljudi;
-       
prepoved ali omejitev gibanja ljudi v najbližji okolici žičniške
naprave, če bi bila s tem ogrožena varnost ljudi.
VIII. KAZENSKE DOLOČBE
65. člen
(prekrški)
(1) Z globo od
2.500 do 4.000 eurov se kaznuje za prekršek pravna oseba ali samostojni
podjetnik posameznik, če kot investitor ali upravljavec ne zagotovi izdelave
varnostne analize in varnostnega poročila (9. člen tega zakona).
(2) Z globo od 400
do 1.200 eurov se kaznuje za prekršek tudi odgovorna
oseba pri pravni osebi ali samostojnem podjetniku posamezniku, ki stori
prekršek iz prejšnjega odstavka tega člena.
66. člen
(prekrški)
(1) Z globo od
2.500 do 4.000 eurov se kaznuje za prekršek pravna
oseba ali samostojni podjetnik posameznik – upravljavec žičniške naprave:
-       
če ne opremi ali ne vzdržuje žičniške naprave ali če ne obratuje na
žičniški napravi tako, da sta zagotovljena varnost prevoza in obratovanja
žičniške naprave, varnost ljudi in premoženja na njej in v njenem vplivnem
območju, kakor tudi varnost delavcev, ki upravljajo, vzdržujejo, popravljajo in
pregledujejo žičniško napravo (48. člen);
-       
če ne organizira reševanja ljudi, ki se ponesrečijo na žičniški napravi
ali v njenem varovalnem pasu ter jim ne zagotovi prve pomoči (52. člen);
-       
če imenuje vodjo obratovanja, ki nima ustreznega pooblastila ministra
(50. in 51. člen);
-       
obratuje žičniško napravo brez dovoljenja za obratovanje (57. člen);
-       
ne vodi dnevnika o vzdrževalnih delih, ugotovljenih pomanjkljivostih in
motnjah, izrednih dogodkih in sprejetih ukrepih (60. člen).
(2) Z globo od 400
do 1.200 eurov se kaznuje tudi odgovorna oseba
pri pravni osebi ali samostojnem podjetniku posamezniku – upravljavcu žičniške
naprave, ki stori prekršek iz prejšnjega odstavka.
67. člen
(prekrški)
(1) Z globo od
2.500 do 4.000 eurov se kaznuje za prekršek pravna
oseba ali samostojni podjetnik posameznik – pooblaščena organizacija, če v
zapisniku o strokovno tehničnem pregledu potrdi sposobnost žičniške naprave za
obratovanje, čeprav obstajajo takšne pomanjkljivosti, ki ogrožajo varnost
prometa na žičniški napravi in v njenem vplivnem območju.
(2) Za prekršek iz prejšnjega odstavka se
kaznuje z globo od 400 do 1.200 eurov tudi odgovorna oseba pri pravni osebi ali samostojnem podjetniku
posamezniku – pooblaščeni organizaciji.
68. člen
(prekrški)
(1) Z globo od
1.200 do 3.000 eurov se kaznuje za prekršek pravna
oseba ali samostojni podjetnik posameznik – upravljavec žičniške naprave:
-       
če ne opravlja dnevno notranjega nadzora (53. člen);
-       
če ne zagotovi strokovno tehničnega pregleda žičniške naprave, kadar to
zahteva ta zakon (56. člen).
(2) Z globo od 200
do 800 eurov se kaznuje tudi odgovorna oseba pri
pravni osebi ali samostojnem podjetniku posamezniku – upravljavcu žičniške
naprave, če stori prekršek iz prejšnjega odstavka.
69. člen
(prekrški)
(1) Z globo od
1.000 do 2.000 eurov se kaznuje za prekršek pravna
oseba ali samostojni podjetnik posameznik – upravljavec žičniške naprave:
-       
če ne skrbi za red in varnost ljudi na vseh objektih žičniške naprave in
v njenem vplivnem območju (48., 54. člen);
-       
če ne postavi opozorilnih napisov po določbah 53. člena tega
zakona;
-       
če v primeru nesreče ali drugega izrednega dogodka na žičniški napravi,
upravljavec te naprave o tem ne naredi pisnega poročila ali nemudoma ne obvesti
inšpektorja za žičniške naprave (52. člen);
-       
če ne določi delavcev, ki so odgovorni za obveščanje o nesreči (52.
člen);
-       
če nima opreme za reševanje ljudi, sredstev za prvo pomoč ali če ne
zagotovi prostora za reševalce in ponesrečence (52. člen);
-       
če ne izda navodila za obratovanje žičniške naprave (53. člen);
-       
če ne vodi dnevnika obratovanja (53. člen);
-       
če ne objavi splošnih prevoznih pogojev, obratovalnega časa in cenika
(53. člen);
-       
če dela na žičniških napravah opravljajo delavci, ki nimajo predpisane
strokovne usposobljenosti ali ne izpolnjujejo zdravstvenih pogojev (49., 50.
člen).
(2) Z globo od 200
do 600 eurov se kaznuje tudi odgovorna oseba pri
pravni osebi ali samostojnem podjetniku posamezniku – upravljavcu žičniške
naprave, če stori prekršek iz prejšnjega odstavka.
70. člen
(prekršek)
(1) Z globo od
1.000 do 2.000 eurov se kaznuje za prekršek
pravna oseba ali samostojni podjetnik posameznik – pooblaščena organizacija ali izvajalec posebnih pregledov, če takoj ne obvesti upravljavca žičniške naprave in pristojni
inšpekcijski organ o pomanjkljivostih, ki ogrožajo varno obratovanje žičniške
naprave (55. člen).
(2) Za prekršek iz prejšnjega odstavka se
kaznuje z globo od 200 do 600 eurov tudi odgovorna oseba pri pravni osebi ali samostojnem podjetniku
posamezniku – pooblaščeni organizaciji ali izvajalec posebnih pregledov.
71. člen
(prekršek)
(1) Z globo od 600
do 1.200 eurov se kaznuje za prekršek pravna
oseba, samostojni podjetnik posameznik ali fizična oseba, če v varovalnem pasu
žičniške naprave gradi objekte ali naprave, ki ogrožajo varnost prometa na
žičniški napravi brez soglasja iz tretjega odstavka 61. člena tega zakona
ali v nasprotju z njim.
(2) Za prekršek iz prejšnjega odstavka se
kaznuje z globo od 200 do 600 eurov tudi odgovorna oseba pri pravni osebi ali samostojnem podjetniku
posamezniku.
72. člen
(prekršek)
Z globo od 200 do
600 eurov se kaznuje za prekršek posameznik, če s
svojim obnašanjem ogroža obratovanje žičniške naprave, svojo varnost ali
varnost drugih oseb (52. člen).

Zakon o žičniških napravah za prevoz oseb –
ZŽNPO (Uradni list RS, št. 126/03)
vsebuje naslednje prehodne in končne določbe:
»IX. PREHODNE IN KONČNE DOLOČBE
73. člen
(predpisi
ministra)
(1) Minister izda podzakonske akte iz 5.,
10., 19., 49., 51., 52. in 55. člena tega zakona najkasneje v dveh letih po
uveljavitvi tega zakona
(2) V roku iz prejšnjega odstavka izda
minister, pristojen za zdravje, ob soglasju ministra, predpis iz 49. člena tega
zakona.
74. člen
(prenehanje
veljavnosti)
(1) Z dnem uveljavitve tega zakona preneha
veljati zakon o varnosti na žičnicah in vlečnicah (Uradni list SRS, št. 17/81,
29/86, 5/90 in Uradni list RS, št. 8/91).
(2) Do izdaje ustreznih predpisov na
podlagi tega zakona se še naprej uporabljata naslednja predpisa, izdana na
podlagi zakona o varnosti na žičnicah in vlečnicah (Uradni list SRS, št. 17/81,
29/86, 5/90 in Uradni list RS, št. 8/91), kolikor nista v nasprotju s tem
zakonom:
-       
pravilnik o zdravstvenih pogojih, ki jih morajo izpolnjevati delavci, ki
opravljajo dela na žičniških napravah (Uradni list SRS, št. 21/86);
-       
pravilnik o žičnicah in vlečnicah (Uradni list SRS, št. 14/84, 16/87 in
Uradni list RS, št. 6/97).
75. člen
(obratujoče
žičniške naprave)
Ne glede na določbi 11. in 14. člena tega
zakona se lahko v žičniških napravah, ki imajo ob uveljavitvi tega zakona
veljavno obratovalno dovoljenje, uporabljajo varnostni sklopi brez znaka
skladnosti CE in spremljajoče izjave v skladnosti, in podsistemi žičniških
naprav brez izjave o skladnosti ter tehnične dokumentacije, če so bili v žičniško
napravo vgrajeni pred uveljavitvijo tega zakona.
76. člen
(obveznost
pridobitve koncesij za graditev)
(1) Lastniki žičniških naprav, ki imajo ob
uveljavitvi tega zakona veljavno obratovalno dovoljenje, morajo pridobiti
koncesijo za graditev v dveh letih po uveljavitvi tega zakona.
(2) Lastniki žičniških naprav iz prejšnjega
odstavka pridobijo koncesijo za navedene žičniške naprave brez javnega razpisa.
(3) Vlogo za pridobitev koncesije iz prvega
odstavka tega člena morajo lastniki žičniških naprav vložiti v šestih mesecih
po uveljavitvi tega zakona. Vloga mora vsebovati podatke, ki jih ta zakon
predpisuje za vsebino vloge o zainteresiranosti, priloženo pa ji mora biti
obratovalno dovoljenje, ki je veljalo na dan uveljavitve tega zakona.
(4) Koncesijski akt za posamezno žičniško
napravo sprejme pristojni organ koncedenta najkasneje v 12 mesecih po vložitvi
vloge iz prejšnjega odstavka, brez predhodne ocene potrebe po žičniški napravi
in sprejema lokacijskega načrta.
(5) Po preteku roka iz prvega odstavka tega
člena žičniška naprava ne sme več obratovati, razen če koncesijska pogodba ni
bila podpisana iz razlogov, ki niso na strani lastnika žičniške naprave.
77. člen
(uskladitev
dejavnosti upravljavcev)
Upravljavci žičniških naprav morajo
uskladiti svojo dejavnost z določbami tega zakona v roku enega leta od
uveljavitve tega zakona.
78. člen
(določitev
javnih služb)
(1) Lokalne skupnosti morajo najkasneje v
šestih mesecih po uveljavitvi tega zakona za žičniške naprave, ki obratujejo ob
uveljavitvi tega zakona in za katere je njihova dejavnost po dosedanjih
občinskih predpisih bila določena kot javna služba oziroma komunalna dejavnost
posebnega družbenega pomena, določiti ali opravljajo javno službo po tem
zakonu.
(2) Po preteku roka iz prejšnjega odstavka
za žičniške naprave iz prejšnjega odstavka prenehajo obveznosti v zvezi z
opravljanje javne službe, za katere občinski predpis ne določi na novo, da
opravljajo javno službo.
79. člen
(uporaba določb
o globah)
Globe, določene s tem zakonom se do začetka
uporabe zakona o prekrških (Uradni list RS, št. 7/03) izrekajo kot denarne
kazni, in sicer za:
1.     
prekršek iz 65. člena tega zakona:
- 
pravna oseba v razponu od 600.000 do 1,000.000 tolarjev;
- 
samostojni podjetnik posameznik v razponu od 600.000 do 1,000.000
tolarjev;
- 
odgovorna oseba pravne osebe v razponu od 100.000 do 300.000 tolarjev;
2.     
prekršek iz 66. člena tega zakona:
- 
pravna oseba v razponu od 600.000 do 1,000.000 tolarjev;
- 
samostojni podjetnik posameznik v razponu od 600.000 do 1,000.000
tolarjev;
- 
odgovorna oseba pravne osebe v razponu od 100.000 do 300.000 tolarjev;
3.     
prekršek iz 67. člena tega zakona:
- 
pravna oseba v razponu od 600.000 do 1,000.000 tolarjev;
- 
samostojni podjetnik posameznik v razponu od 600.000 do 1,000.000
tolarjev;
- 
odgovorna oseba pravne osebe v razponu od 100.000 do 300.000 tolarjev;
4.     
prekršek iz 68. člena tega zakona:
- 
pravna oseba v razponu od 300.000 do 750.000 tolarjev;
- 
samostojni podjetnik posameznik v razponu od 300.000 do 750.000
tolarjev;
- 
odgovorna oseba pravne osebe v razponu od 50.000 do 200.000 tolarjev;
5.     
prekršek iz 69. člena tega zakona:
- 
pravna oseba v razponu od 250.000 do 500.000 tolarjev;
- 
samostojni podjetnik posameznik v razponu od 250.000 do 500.000
tolarjev;
- 
odgovorna oseba pravne osebe v razponu od 50.000 do 150.000 tolarjev;
6.     
prekršek iz 70. člena tega zakona:
- 
pravna oseba v razponu od 250.000 do 500.000 tolarjev;
- 
samostojni podjetnik posameznik v razponu od 250.000 do 500.000
tolarjev;
- 
odgovorna oseba pravne osebe v razponu od 50.000 do 150.000 tolarjev;
7.     
prekršek iz 71. člena tega zakona:
- 
pravna oseba v razponu od 150.000 do 300.000 tolarjev;
- 
samostojni podjetnik posameznik v razponu od 250.000 do 500.000
tolarjev;
- 
fizična oseba v razponu od 50.000 do 150.000 tolarjev;
- 
odgovorna oseba pravne osebe v razponu od 50.000 do 150.000 tolarjev;
8.     
prekršek iz 72. člena tega zakona:
- 
posameznik v razponu od 50.000 do 150.000 tolarjev.
80. člen
(uveljavitev)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi Zakona o
žičniških napravah za prevoz oseb – ZŽNPO-A (Uradni list RS, št. 56/13)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvi Zakona o
žičniških napravah za prevoz oseb – ZŽNPO-B (Uradni list RS, št. 33/14)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajst dni po
objavi v Uradnem listu Republike Slovenije.«.

Zakon o spremembah in dopolnitvah Zakona o žičniških
napravah za prevoz oseb – ZŽNPO-C (Uradni list RS, št. 200/20)
vsebuje naslednje prehodne in končne določbe:
»PREHODNE IN KONČNE DOLOČBE
33. člen
(podsistemi in
varnostni elementi, dani na trg pred 21. aprilom 2018)
Podsistemi in varnostni elementi za
žičniške naprave, dani na trg pred 21. aprilom 2018, so lahko dostopni na
trgu tudi po tem datumu, če izpolnjujejo zahteve iz Zakona o žičniških napravah
za prevoz oseb (Uradni list RS, št. 126/03, 56/13 in 33/14) in na njegovi
podlagi izdanih podzakonskih aktov.
34. člen
(obratujoče
žičniške naprave, ki so bile zgrajene pred uveljavitvijo tega zakona)
Žičniške naprave, ki so pridobile prvo
obratovalno dovoljenje pred uveljavitvijo tega zakona, še naprej obratujejo pod
dosedanjimi pogoji, ki izhajajo iz Zakona o žičniških napravah za prevoz oseb
(Uradni list RS, št. 126/03, 56/13, 33/14) in na njegovi podlagi izdanih
podzakonskih aktov.
35. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.