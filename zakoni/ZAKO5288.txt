I. poglavje
SPLOŠNE DOLOČBE
1. člen
(veljavnost zakona)
(1) Ta zakon se uporablja za arbitraže s sedežem v Republiki
Sloveniji ne glede na to, ali so stranke postopka domače ali tuje osebe (v
nadaljnjem besedilu: domača arbitraža). 
(2) Določbe 11., 12. in 31. člena tega zakona se uporabljajo
tudi v primeru, ko je sedež arbitraže v tujini (v nadaljnjem besedilu: tuja
arbitraža) ali še ni določen. 
(3) Dokler sedež arbitraže ni določen, je sodišče v Republiki
Sloveniji pristojno za odločanje o zadevah iz 2., 3. in 4. točke prvega
odstavka 9. člena tega zakona, če ima katera od strank sedež, stalno
prebivališče ali začasno prebivališče v Republiki Sloveniji. 
(4) Za priznanje in izvršitev arbitražnih odločb in začasnih
ukrepov tuje arbitraže se uporabljata 42. in 43. člen tega zakona.
2. člen
(mednarodni izvor in splošna načela)
(1) Pri razlagi določb tega zakona je treba upoštevati
potrebo po spodbujanju enotne uporabe Vzorčnega zakona UNCITRAL o mednarodni
trgovinski arbitraži ter načelo vestnosti in poštenja. 
(2) Vprašanja, ki niso izrecno urejena v tem zakonu, se
rešujejo skladno s splošnimi načeli, na katerih temelji ta zakon.
3. člen
(pomen izrazov in uporaba določb)
(1) Izraza, uporabljena v tem zakonu, imata naslednji pomen: 
-       
»arbitraža« je vsaka oblika arbitražnega postopka, ne glede na to, ali
poteka pred stalnim ali začasnim telesom; 
-       
»arbitražni senat« je eden ali več arbitrov. 
(2) Z izjemo 32. člena tega zakona obsega svoboda strank, da
same uredijo določeno vprašanje, tudi njihovo pravico, da za ureditev takšnega
vprašanja pooblastijo tretjo osebo ali institucijo. 
(3) Kadar se ta zakon sklicuje na sporazum strank, se to
nanaša tudi na arbitražna pravila, če se stranke nanje v sporazumu sklicujejo. 
(4) Razen 1. točke 29. člena in 1. točke drugega odstavka 36.
člena tega zakona se določbe tega zakona, ki se nanašajo na tožbo ali odgovor
na tožbo, uporabljajo tudi za nasprotno tožbo ali odgovor na nasprotno tožbo.
4. člen
(predmet in stranke arbitraže)
(1) Predmet arbitražnega sporazuma je lahko vsak
premoženjskopravni zahtevek. Drugi zahtevki so lahko predmet arbitražnega
sporazuma samo, če se stranke glede zahtevka lahko poravnajo. 
(2) Arbitražni sporazum lahko sklene vsaka fizična ali pravna
oseba, vključno z Republiko Slovenijo in drugimi osebami javnega prava.
5. člen
(sporazum o pristojnosti tuje arbitraže)
Državljani in državljanke Republike Slovenije ter pravne
osebe, ki imajo sedež v Republiki Sloveniji, se lahko sporazumejo, da bo o
njihovem sporu odločala tuja arbitraža, razen v primeru, ko je za odločanje o
sporu izključno pristojno sodišče v Republiki Sloveniji.
6. člen
(prejem pisnih sporočil)
(1) Če se stranke ne dogovorijo drugače, se šteje, da je v
arbitražnem postopku pisno sporočilo prejeto: 
1.     
če je bilo naslovniku vročeno osebno ali na njegovem sedežu, običajnem
prebivališču ali poštnem naslovu; če vročitve na naštete načine ni moč opraviti
tudi po razumnem iskanju, se pisno sporočilo šteje za prejeto, če je bilo
poslano na naslovnikov zadnji znani sedež, običajno prebivališče ali poštni
naslov s priporočenim pismom ali na kakšen drug način, ki dokazuje poskus
vročitve; 
2.     
tistega dne, ko je bilo vročeno na enega od načinov iz prejšnje točke. 
(2) Določba prejšnjega odstavka se ne uporablja za vročanje v
sodnem postopku.
7. člen
(odpoved pravici do ugovora)
Če v arbitražnem postopku ni upoštevana določba tega zakona,
katere uporabo lahko stranke izključijo, ali določba arbitražnega sporazuma, pa
stranka, ki ji je to znano ali bi ji moralo biti znano, še naprej sodeluje v
arbitražnem postopku, ne da bi temu ugovarjala brez nepotrebnega odlašanja ali
v roku, če je ta za podajo takšnega ugovora določen, se šteje, da se je
odpovedala pravici do ugovora.
8. člen
(obseg sodne intervencije)
V zadevah, ki jih ureja ta zakon, lahko sodišče ukrepa samo v
primerih, za katere je to s tem zakonom določeno.
9. člen
(pristojnost sodišča in postopek odločanja)
(1) Okrožno sodišče v Ljubljani odloča o: 
1.     
dopustnosti ali nedopustnosti arbitražnega postopka (tretji odstavek 11.
člena), 
2.     
imenovanju arbitra (tretji in četrti odstavek 14. člena), 
3.     
izločitvi arbitra (tretji odstavek 16. člena), 
4.     
prenehanju mandata arbitra (prvi odstavek 17. člena), 
5.     
pristojnosti arbitražnega senata (tretji odstavek 19. člena), 
6.     
razveljavitvi arbitražne odločbe (drugi odstavek 40. člena), 
7.     
razglasitvi izvršljivosti domačih (41. člen) in o priznanju tujih
arbitražnih odločb (42. člen). 
(2) Sodišče odloča po pravilih nepravdnega postopka, o
zadevah iz 1., 5. in 6. točke prejšnjega odstavka pa po pravilih pravdnega
postopka. Pred izdajo odločbe mora dati sodišče nasprotni stranki možnost, da
se o zadevi izjavi. Na zahtevo stranke se lahko javnost izključi, če je za to
izkazan upravičen interes. 
(3) O pritožbi zoper odločbo sodišča odloča Vrhovno sodišče
Republike Slovenije. Izredna pravna sredstva niso dovoljena.
II. poglavje
ARBITRAŽNI SPORAZUM
10. člen
(opredelitev in oblika arbitražnega sporazuma)
(1) Arbitražni sporazum je sporazum strank, da predložijo
arbitraži v reševanje vse ali določene spore, ki so med njimi že nastali ali ki
utegnejo nastati v zvezi z določenim pogodbenim ali nepogodbenim pravnim
razmerjem. Arbitražni sporazum je lahko v obliki arbitražne klavzule v pogodbi
ali v obliki samostojnega sporazuma. 
(2) Arbitražni sporazum mora biti sklenjen pisno. Sporazum je
sklenjen pisno, če je vsebovan v listini, ki so jo stranke podpisale, če je
sklenjen z izmenjavo pisem, telefaksov, brzojavov, elektronske pošte ali z
drugimi sredstvi sporočanja ali shranjevanja podatkov, ki zagotavljajo
dosegljiv in za kasnejšo uporabo primeren zapis arbitražnega sporazuma. 
(3) Šteje se, da je arbitražni sporazum sklenjen pisno tudi,
če je vsebovan v listini, ki jo je ena stranka posredovala drugi ali jo je
obema strankama posredovala tretja oseba, in katere vsebina po poslovnih
običajih velja za vsebino pogodbe, če temu stranka pravočasno ne ugovarja. 
(4) Če se pogodba sklicuje na drug dokument, ki vsebuje
arbitražno klavzulo (splošni pogoji poslovanja, besedilo druge pogodbe in
podobno), je arbitražni sporazum veljaven pod pogojem, da je pogodba sklenjena
skladno z drugim ali tretjim odstavkom tega člena in da zaradi sklicevanja
arbitražna klavzula postane sestavni del pogodbe. 
(5) Arbitražni sporazum je veljaven tudi, če se nakladnica
izrecno sklicuje na arbitražno klavzulo v ladjarski pogodbi. 
(6) Arbitražni sporazum je veljavno sklenjen tudi, če tožeča
stranka vloži tožbo pred arbitražo, tožena stranka pa ne ugovarja pristojnosti
arbitraže najkasneje v odgovoru na tožbo.
11. člen
(arbitražni sporazum in tožba o predmetu spora pred
sodiščem)
(1) Če je pred sodiščem vložena tožba v zadevi, ki je predmet
arbitražnega sporazuma, se sodišče na ugovor tožene stranke izreče za
nepristojno, razveljavi v postopku opravljena dejanja in zavrže tožbo, razen če
ugotovi, da arbitražni sporazum ne obstaja, je ničen, je prenehal veljati ali
ga ni mogoče izpolniti. 
(2) Ugovor iz prejšnjega odstavka lahko tožena stranka poda
najpozneje v odgovoru na tožbo. 
(3) Dokler ni oblikovan arbitražni senat, se lahko pred
sodiščem vloži tožba za ugotovitev dopustnosti oziroma nedopustnosti
arbitražnega postopka, zlasti zaradi razlogov iz prvega odstavka tega člena. 
(4) Če je pred sodiščem začet postopek v skladu s prvim ali
tretjim odstavkom tega člena, se arbitražni postopek lahko vseeno prične ali
nadaljuje, arbitražni senat pa lahko izda odločbo tudi v času, ko je postopek
pred sodiščem še v teku.
12. člen
(arbitražni sporazum in začasni ukrepi sodišča)
Obstoj arbitražnega sporazuma ni ovira za to, da sodišče na
predlog strank pred ali med arbitražnim postopkom v zvezi s predmetom
arbitražnega postopka izda začasni ukrep za zavarovanje. To velja tudi, če
arbitražni postopek poteka v tujini.
III. poglavje
SESTAVA ARBITRAŽNEGA SENATA
13. člen
(število arbitrov)
(1) Število arbitrov določijo stranke. 
(2) Če stranke ne določijo števila arbitrov, so arbitri
trije.
14. člen
(imenovanje arbitrov)
(1) Če se stranke ne sporazumejo drugače, državljanstvo
arbitra ne sme biti ovira pri njegovem imenovanju. 
(2) Ob upoštevanju določb četrtega in petega odstavka tega
člena se stranke lahko sporazumejo o postopku imenovanja arbitrov. 
(3) Če se stranke ne sporazumejo o postopku imenovanja
arbitrov: 
1.     
imenuje v primeru, ko so arbitri trije, vsaka stranka enega arbitra,
tako imenovana arbitra pa imenujeta tretjega arbitra; če ena stranka v 30 dneh
od prejema zahteve druge stranke za imenovanje arbitra tega ne stori ali če se
arbitra v 30 dneh, potem ko sta bila imenovana, ne sporazumeta o imenovanju
tretjega arbitra, arbitra na zahtevo stranke imenuje sodišče; 
2.     
imenuje v primeru, ko je arbiter en, pa se stranke o njegovem imenovanju
ne morejo sporazumeti, arbitra na zahtevo stranke sodišče. 
(4) Če se stranke sporazumejo o postopku imenovanja arbitrov,
pa pri imenovanju arbitrov: 
1.     
stranka ne ravna v skladu z dogovorjenim postopkom, ali 
2.     
stranke oziroma imenovani arbitri ne dosežejo sporazuma v skladu z
dogovorjenim postopkom, ali 
3.     
tretja oseba, vključno z institucijo, ne opravi kakšne od svojih nalog v
skladu z dogovorjenim postopkom, lahko vsaka stranka zahteva od sodišča, da
sprejme potrebne ukrepe, razen če je s sporazumom o postopku imenovanja
arbitrov predviden drug način imenovanja arbitrov. 
(5) Proti odločitvi sodišča iz tretjega in četrtega odstavka
tega člena ni pritožbe. Sodišče mora pri imenovanju arbitra upoštevati vse
dogovorjene kvalifikacije in okoliščine, ki naj zagotovijo imenovanje
neodvisnega in nepristranskega arbitra. Sodišče lahko imenuje arbitra z drugim
državljanstvom, kot ga imajo stranke, če je to potrebno zaradi zagotovitve
neodvisnosti in nepristranosti arbitraže.
15. člen
(razlogi za izločitev arbitra)
(1) Komur je ponujeno, da bi bil arbiter, mora razkriti vse
okoliščine, ki bi lahko vzbujale utemeljen dvom o njegovi neodvisnosti in
nepristranskosti. Arbiter mora od imenovanja dalje in ves čas arbitražnega
postopka strankam brez odlašanja razkriti vse takšne okoliščine, razen če je
stranke z njimi seznanil že prej. 
(2) Izločitev arbitra se lahko zahteva le, če obstajajo
okoliščine, ki vzbujajo utemeljen dvom o njegovi neodvisnosti in
nepristranskosti, ali če arbiter nima kvalifikacij, ki so bile dogovorjene med
strankami. Stranka lahko zahteva izločitev arbitra, ki ga je imenovala ali pri
imenovanju katerega je sodelovala, le zaradi razlogov, za katere je izvedela po
imenovanju.
16. člen
(postopek izločitve arbitra)
(1) Stranke se lahko sporazumejo o postopku izločitve
arbitra. 
(2) Če takega sporazuma ni, mora stranka, ki zahteva
izločitev arbitra, v 15 dneh odkar je izvedela za sestavo arbitražnega senata
ali za katero od okoliščin iz drugega odstavka 15. člena tega zakona,
arbitražnemu senatu poslati obrazloženo pisno zahtevo za izločitev. Če arbiter,
čigar izločitev se zahteva, sam ne odstopi s svojega položaja, ali če se druga
stranka ne strinja z zahtevo za izločitev, odloči o zahtevi za izločitev
arbitražni senat v celotni sestavi, vključno z arbitrom, čigar izločitev se
zahteva. 
(3) Če stranka z zahtevo za izločitev ne uspe, lahko v 30
dneh, odkar je bila seznanjena z odločitvijo, zahteva, da o izločitvi odloči
sodišče. Zoper odločitev sodišča ni pritožbe. Dokler sodišče ne odloči, sme
arbitražni senat, vključno z arbitrom, čigar izločitev se zahteva, nadaljevati
z arbitražnim postopkom in izdati arbitražno odločbo.
17. člen
(neopravljanje ali nezmožnost opravljanja nalog arbitra)
(1) Kadar arbiter pravno ali dejansko ni sposoben opravljati
svojih nalog ali jih zaradi drugih razlogov ne opravlja brez nepotrebnega
odlašanja, njegov mandat preneha, če sam odstopi s položaja arbitra ali če se o
prenehanju mandata sporazumejo stranke. Če sporazum ni dosežen, lahko vsaka
stranka zahteva, da o prenehanju mandata odloči sodišče. Zoper odločitev
sodišča ni pritožbe. 
(2) Če arbiter na podlagi določbe prejšnjega odstavka ali
določbe drugega odstavka 16. člena tega zakona odstopi s svojega položaja ali
če se stranke sporazumejo o prenehanju njegovega mandata, to ne pomeni
priznanja obstoja razlogov iz prejšnjega odstavka ali iz drugega odstavka 15.
člena tega zakona.
18. člen
(imenovanje nadomestnega arbitra)
Kadar arbitru mandat preneha, se skladno s pravili za
imenovanje prvotnega arbitra imenuje nadomestni arbiter.
IV. poglavje
PRISTOJNOST ARBITRAŽNEGA SENATA
19. člen
(pristojnost arbitražnega senata, da odloča o svoji
pristojnosti)
(1) Arbitražni senat lahko odloči o svoji pristojnosti,
vključno z ugovori, ki se nanašajo na obstoj ali veljavnost arbitražnega
sporazuma. Arbitražna klavzula, vsebovana v pogodbi, šteje za neodvisen del
takšne pogodbe. Odločitev arbitražnega senata, da je pogodba nična, sama po
sebi ne pomeni neveljavnosti arbitražne klavzule. 
(2) Ugovor, da arbitražni senat nima pristojnosti za
odločanje, mora stranka podati najkasneje v odgovoru na tožbo. Dejstvo, da je
stranka imenovala arbitra ali sodelovala v postopku njegovega imenovanja, ne
vpliva na njeno pravico do ugovora. Ugovor, da arbitražni senat prekoračuje
meje svoje pristojnosti, mora stranka podati takoj, ko se pojavi zatrjevana
prekoračitev. Arbitražni senat lahko v obeh primerih dovoli ugovor kasneje v
postopku, če meni, da je zamuda stranke upravičena. 
(3) Arbitražni senat o ugovoru iz prejšnjega odstavka
praviloma odloči s posebnim sklepom. Če arbitražni senat s posebnim sklepom
odloči, da je pristojen za odločanje, lahko vsaka stranka v 30 dneh od prejema
sklepa zahteva, da o tem vprašanju odloči pristojno sodišče. Postopek pred
sodiščem je nujen. Arbitražni senat lahko med sodnim postopkom nadaljuje z
arbitražnim postopkom in izda končno odločbo.
20. člen
(začasni ukrepi arbitraže)
(1) Če se stranke ne sporazumejo drugače, lahko arbitražni
senat na predlog stranke kadarkoli pred izdajo končne odločbe sprejme zoper
nasprotno stranko po tem, ko ji je omogočil, da se izjavi o predlogu, začasni
ukrep, ki ga šteje za potrebnega glede na predmet spora. Arbitražni senat lahko
v zvezi s takšnim ukrepom od vsake stranke zahteva ustrezno varščino. 
(2) Izjemoma, če to oceni za nujno, lahko arbitražni senat
sprejme začasni ukrep tudi, še preden je nasprotni stranki omogočil, da se
izjavi o predlogu. Tak začasni ukrep zavezuje obe stranki, vendar se ne more
prisilno izvršiti. 
(3) Arbitražni senat lahko na predlog katerekoli stranke
spremeni, zadrži ali razveljavi začasni ukrep, ki ga je sprejel, v izjemnih
okoliščinah ter po predhodnem obvestilu strank pa tudi na lastno pobudo. 
(4) Če stranka začasnega ukrepa arbitraže ne izvrši
prostovoljno, sodišče na predlog nasprotne stranke dovoli izvršitev tega ukrepa
skladno z določbami 43. člena tega zakona, če ni predlog za izdajo začasnega
ukrepa že vložen pri sodišču.
V. poglavje
POTEK ARBITRAŽNEGA POSTOPKA
21. člen
(enakopravnost strank)
Stranke v arbitražnem postopku so enakopravne. Vsaki stranki
mora biti zagotovljena pravica do izjave.
22. člen
(pooblaščenci)
(1) Stranke v arbitražnem postopku imajo lahko pooblaščenca,
ki je lahko vsaka domača ali tuja poslovno sposobna fizična oseba. Kot
pooblaščenec lahko nastopa tudi domača ali tuja odvetniška družba. 
(2) Pravice strank iz prejšnjega odstavka ni mogoče
izključiti.
23. člen
(pravila postopka)
(1) Ob upoštevanju določb tega zakona, katerih uporabe ni
mogoče izključiti, se lahko stranke sporazumejo o pravilih postopka. 
(2) Če sporazuma ni, lahko arbitražni senat v mejah, ki jih
določa ta zakon, vodi postopek na način, ki ga šteje za primernega. Vodenje
postopka vključuje tudi odločanje o dopustnosti, pomenu in dokazni moči vsakega
dokaza.
24. člen
(sedež arbitraže)
(1) Stranke se lahko sporazumejo o sedežu arbitraže. Če
takega sporazuma ni, določi sedež arbitražni senat ob upoštevanju okoliščin
primera, zlasti primernosti določenega kraja za stranke. 
(2) Če se stranke niso sporazumele drugače, se sme arbitražni
senat ne glede na določbo prejšnjega odstavka sestati na kateremkoli drugem
kraju, ki ga šteje za primernega za posvetovanje, za zaslišanje prič,
izvedencev ali strank ali za pregled blaga, drugih stvari ali listin.
25. člen
(začetek arbitražnega postopka)
Če se stranke niso drugače sporazumele, se arbitražni
postopek glede določenega spora začne na dan, ko stranka prejme zahtevo
nasprotne stranke, naj se spor predloži arbitraži.
26. člen
(jezik arbitražnega postopka)
(1) Stranke se lahko sporazumejo, v katerem jeziku ali
jezikih bo potekal arbitražni postopek. Če takega sporazuma ni, določi jezik
postopka arbitražni senat. Jezik postopka velja za pisne vloge in izjave
strank, ustne obravnave, odločbe, sklepe in druga sporočila arbitražnega
senata, če stranke ali arbitražni senat niso določili drugače. 
(2) Arbitražni senat lahko odredi, da mora biti listinskemu
dokazu priložen prevod v jezik arbitražnega postopka. 
(3) Če se stranke niso drugače sporazumele, se lahko do
določitve jezika postopka tožba in druge vloge podajo v jeziku glavne pogodbe,
arbitražnega sporazuma ali v slovenskem jeziku.
27. člen
(tožba in odgovor na tožbo)
(1) Če se stranke niso sporazumele drugače, mora tožeča
stranka v roku, ki so ga določile stranke ali arbitražni senat, podati določen
zahtevek in navesti dejstva, na katera opira svoj zahtevek, ter med strankami
sporna vprašanja, tožena stranka pa se mora glede tega izjasniti. Stranke lahko
priložijo listine, ki jih štejejo za pomembne, ali se sklicujejo na dokaze, ki
jih še nameravajo predložiti. 
(2) Če se stranke niso sporazumele drugače, lahko vsaka
stranka med arbitražnim postopkom spremeni ali dopolni svojo tožbo ali odgovor
na tožbo, razen če arbitražni senat sklene, da to zaradi zavlačevanja postopka
ni primerno.
28. člen
(ustni in pisni postopek)
(1) Če se stranke niso sporazumele drugače, arbitražni senat
odloči, ali bo postopek potekal pisno ali ustno. Na zahtevo stranke mora
arbitražni senat v primerni fazi postopka opraviti glavno obravnavo, če se
stranke niso drugače sporazumele. 
(2) Stranke morajo biti pravočasno obveščene o vsakem
razpisanem naroku, ki je namenjen izvajanju dokazov. 
(3) Vse vloge, listine in drugi podatki, ki jih ena stranka
predloži arbitražnemu senatu, se posredujejo nasprotnim strankam. Izvedenska
mnenja in pisni dokazi, na katere se pri odločanju lahko opre arbitražni senat,
se posredujejo vsem strankam.
29. člen
(zamuda stranke)
Če se stranke niso sporazumele drugače in če brez upravičenih
razlogov: 
1.     
tožeča stranka ne vloži tožbe v določenem roku v skladu s prvim odstavkom
27. člena tega zakona, arbitražni senat ustavi postopek; 
2.     
tožena stranka ne vloži odgovora na tožbo v določenem roku v skladu s
prvim odstavkom 27. člena tega zakona, arbitražni senat nadaljuje s postopkom,
ne da bi zamudo samo po sebi štel za priznanje navedb tožeče stranke; 
3.     
katerakoli stranka ne pride na narok ali ne predloži dokaznih listin,
lahko arbitražni senat nadaljuje postopek ter izda odločbo na podlagi dokazov,
s katerimi razpolaga.
30. člen
(izvedenec, ki ga imenuje arbitražni senat)
(1) Če se stranke niso sporazumele drugače, lahko arbitražni
senat: 
1.     
imenuje enega ali več izvedencev z nalogo, da podajo mnenje o
vprašanjih, ki jih določi arbitražni senat; 
2.     
zahteva od stranke, da izvedencu posreduje vse potrebne podatke,
predloži ali omogoči dostop in pregled pomembnih listin, blaga ali drugih
predmetov. 
(2) Če se stranke niso sporazumele drugače, mora izvedenec na
zahtevo stranke ali arbitražnega senata po predložitvi mnenja sodelovati na
naroku, kjer imajo stranke možnost zastavljati vprašanja in privesti druge
strokovnjake, da podajo svoje mnenje o spornih vprašanjih.
31. člen
(pomoč sodišča pri izvedbi dokazov)
(1) Arbitražni senat ali ena od strank z dovoljenjem senata
lahko zaprosi sodišče za pomoč pri izvedbi dokazov ali da opravi drugo dejanje,
ki ga arbitraža sama ni upravičena opraviti. Če sodišče prošnji ugodi, izvede
dokaze ali opravi druga dejanja v skladu s svojimi pravili postopka. Arbitri so
lahko navzoči pri izvajanju dokazov in lahko zastavljajo vprašanja. 
(2) Posamezno dejanje pravne pomoči iz prejšnjega odstavka
opravi stvarno in krajevno pristojno sodišče. Dejanje opravi po splošnih
predpisih o nudenju pravne pomoči med sodišči.
VI. poglavje
IZDAJA ODLOČBE IN KONEC POSTOPKA
32. člen
(merodajno materialno pravo)
(1) Arbitražni senat o sporu odloči na podlagi pravnih
pravil, ki so jih za presojo vsebine pravnega razmerja izbrale stranke. Izbira
prava ali pravnega sistema določene države pomeni neposredni dokaz na
materialno pravo te države, brez kolizijskih pravil, razen če se stranke
izrecno sporazumejo drugače. 
(2) Če stranke niso izbrale materialnega prava, arbitražni
senat odloči na podlagi pravnih pravil, ki jih šteje za primerna. 
(3) Arbitražni senat lahko odloči po pravičnosti (ex aequo et
bono) samo na podlagi izrecnega pooblastila strank. 
(4) V vsakem primeru mora arbitražni senat odločiti v skladu
s pogodbenimi določili in upoštevati poslovne običaje.
33. člen
(odločanje arbitražnega senata)
Arbitražno odločbo izda arbitražni senat z večino glasov
svojih članov, če se stranke niso sporazumele drugače. O vprašanjih postopka
lahko odloča predsednik arbitražnega senata, če so ga za to pooblastile stranke
ali vsi člani arbitražnega senata.
34. člen
(poravnava)
(1) Če se stranke med arbitražnim postopkom poravnajo, arbitražni
senat ustavi postopek. Na zahtevo strank se poravnava zapiše v obliki
arbitražne odločbe, razen če je vsebina poravnave v nasprotju z javnim redom
Republike Slovenije. 
(2) Arbitražna odločba na podlagi poravnave se izda v skladu
z določbami 35. člena tega zakona z navedbo, da gre za odločbo. Takšna odločba
ima enak učinek kot vsaka druga arbitražna odločba o vsebini spora.
35. člen
(oblika in vsebina odločbe)
(1) Arbitražna odločba se izda v pisni obliki. Podpišejo jo
arbitri. Kadar je arbitrov več, zadoščajo podpisi večine, če so navedeni
razlogi, zakaj se posamezni arbiter ni podpisal. 
(2) Odločba mora biti obrazložena, razen če so se stranke
dogovorile, da obrazložitev ni potrebna ali če gre za odločbo na podlagi
poravnave iz 34. člena tega zakona. 
(3) V odločbi morata biti navedena datum izdaje odločbe in
sedež arbitraže, določen v skladu s 24. členom tega zakona. Če sedež arbitraže
v postopku ni bil določen, se šteje za sedež kraj izdaje odločbe. 
(4) Po izdaji arbitražne odločbe se vsaki stranki izroči en
izvod odločbe, ki jo podpišejo arbitri v skladu s prvim odstavkom tega člena.
36. člen
(zaključek postopka)
(1) Arbitražni postopek se zaključi z izdajo končne odločbe
ali s sklepom, ki ga arbitražni senat sprejme v skladu z drugim odstavkom tega
člena. 
(2) Arbitražni senat s sklepom konča postopek, kadar: 
1.     
tožeča stranka umakne tožbo, razen če tožena stranka umiku ugovarja,
arbitražni senat pa ugotovi, da ima tožena stranka upravičen interes za končno
rešitev zadeve, ali 
2.     
se stranke sporazumejo o zaključku postopka, ali 
3.     
arbitražni senat ugotovi, da je postalo nadaljevanje postopka zaradi
kakršnegakoli drugega razloga nepotrebno ali nemogoče. 
(3) Z zaključkom arbitražnega postopka preneha mandat članom
arbitražnega senata, razen v primerih, določenih v 37. členu, 39. členu in
petem odstavku 40. člena tega zakona.
37. člen
(popravek in razlaga arbitražne odločbe ter dopolnilna
odločba)
(1) V 30 dneh od prejema arbitražne odločbe ali v kakem
drugem roku, za katerega so se stranke dogovorile, lahko vsaka stranka zahteva
od arbitražnega senata: 
1.     
popravek pisne, računske ali druge podobne napake v odločbi; 
2.     
razlago posamezne točke ali dela arbitražne odločbe, če so se stranke
tako dogovorile; 
3.     
izdajo dopolnilne odločbe o zahtevkih, ki so bili postavljeni v teku
arbitražnega postopka, pa o njih ni bilo odločeno. 
(2) O zahtevi iz prejšnjega odstavka arbitražni senat obvesti
nasprotno stranko in ji da možnost, da se o njej izjavi. Če arbitražni senat
meni, da je zahteva upravičena, popravi napako v odločbi ali poda razlago v 30
dneh ali izda dopolnilno odločbo v 60 dneh od prejema zahteve. 
(3) Arbitražni senat lahko napake v odločbi popravi tudi na
lastno pobudo v 30 dneh od izdaje odločbe. 
(4) Če je to potrebno, arbitražni senat lahko podaljša rok, v
katerem je dolžan popraviti napako v odločbi, podati razlago ali izdati
dopolnilno odločbo. 
(5) Določbe 35. člena tega zakona se uporabljajo tudi za
popravek ali razlago odločbe in za dopolnilno odločbo. Popravek ali razlaga
tvorita sestavni del arbitražne odločbe.
38. člen
(pravni učinek arbitražne odločbe)
Arbitražna odločba ima med strankami učinek pravnomočne
sodbe.
39. člen
(odločitev o stroških postopka)
(1) Če se stranke niso drugače sporazumele, arbitražni senat
na zahtevo stranke v odločbi ali sklepu, s katerim se arbitražni postopek
konča, odloči, katera stranka in v kakšni višini je dolžna povrniti nasprotni
stranki stroške postopka, vključno s stroški zastopanja in nagradami arbitrov,
ter nositi lastne stroške. O tem odloči arbitražni senat po prosti presoji,
upoštevajoč okoliščine posameznega primera in izid postopka. 
(2) Če arbitražni senat o stroških postopka ni odločil ali če
je taka odločitev možna šele po zaključku arbitražnega postopka, izda senat na
zahtevo stranke o stroških posebno odločbo.
VII. poglavje
IZPODBIJANJE ARBITRAŽNE ODLOČBE
40. člen
(tožba za razveljavitev arbitražne odločbe)
(1) Arbitražno odločbo je mogoče izpodbijati pred sodiščem
samo s tožbo za razveljavitev arbitražne odločbe v skladu z drugim in tretjim
odstavkom tega člena. Stranke se tej pravici ne morejo v naprej odpovedati. 
(2) Arbitražno odločbo lahko sodišče razveljavi le: 
1.     
če stranka, ki vloži tožbo, dokaže: 
- 
da je bila katera od strank nesposobna skleniti arbitražni sporazum iz
10. člena tega zakona ali da ta sporazum ni veljaven po pravu, kateremu so ga
stranke podredile, če stranke merodajnega prava niso izbrale, pa po slovenskem
pravu, ali 
- 
da ni bila pravilno obveščena o imenovanju arbitra ali o arbitražnem
postopku, ali ji je bila na kak drug način kratena pravica do izjave pred
arbitražnim senatom, ali 
- 
da se odločba nanaša na spor, ki ga arbitražni sporazum ne obsega, ali
da vsebuje odločitev o vprašanjih, ki presegajo meje arbitražnega sporazuma;
vendar pa se v tem primeru, če je mogoče, odločitev o vprašanjih, ki so
obsežena z arbitražnim sporazumom, ločiti od odločitve o tistih, ki z njim niso
obsežena, razveljavi samo tisti del arbitražne odločbe, v katerem je odločeno o
vprašanjih, ki jih arbitražni sporazum ne obsega, ali 
- 
da sestava arbitražnega senata ali arbitražni postopek nista bila v
skladu s sporazumom strank, razen če je bil tak sporazum v neskladju z določbo
tega zakona, katere uporabe stranke ne morejo izključiti, ali da nista bila v
skladu s tem zakonom, če sporazuma strank ni bilo. 
2.     
če sodišče po uradni dolžnosti ugotovi: 
- 
da predmet spora ne more biti predmet arbitražnega sporazuma (4. člen); 
- 
da je arbitražna odločba v nasprotju z javnim redom Republike Slovenije.
(3) Tožba za razveljavitev arbitražne odločbe se lahko vloži
v treh mesecih od dneva, ko je stranka, ki tožbo vlaga, prejela arbitražno
odločbo. Če je bila vložena zahteva na podlagi določb 37. člena tega zakona, se
rok za vložitev tožbe podaljša največ za 30 dni od prejema odločitve
arbitražnega senata o tej zahtevi. 
(4) Arbitražne odločbe ni mogoče izpodbijati zaradi
nepristojnosti arbitraže, če je sodišče o tem vprašanju že odločilo na podlagi
tretjega odstavka 11. člena ali tretjega odstavka 19. člena tega zakona. 
(5) Sodišče lahko na predlog stranke in če to šteje za primerno,
za določen čas prekine postopek za razveljavitev arbitražne odločbe in omogoči
arbitražnemu senatu, da ponovno odpre arbitražni postopek ali sprejme druge
ukrepe, s katerimi bi se po mnenju arbitražnega senata lahko odpravili razlogi
za razveljavitev. 
(6) Razveljavitev arbitražne odločbe ne vpliva na veljavnost
arbitražnega sporazuma, na katerem je temeljila arbitraža.
VIII. poglavje
PRIZNANJE IN IZVRŠITEV ARBITRAŽNIH ODLOČB IN ZAČASNIH UKREPOV ARBITRAŽE
41. člen
(domače arbitražne odločbe)
(1) Arbitražna odločba, ki jo je izdala domača arbitraža, se
lahko izvrši, ko jo sodišče iz prvega odstavka 9. člena tega zakona razglasi za
izvršljivo. 
(2) Sodišče zavrne predlog za razglasitev izvršljivosti
domače arbitražne odločbe, če je podan kateri izmed razlogov za razveljavitev
iz 2. točke drugega odstavka 40. člena tega zakona. Razlogov za razveljavitev
odločbe sodišče ne upošteva, če je bil v trenutku vložitve predloga za
razglasitev izvršljivosti arbitražne odločbe zahtevek za razveljavitev
arbitražne odločbe zaradi istih razlogov že pravnomočno zavrnjen.
42. člen
(tuje arbitražne odločbe)
(1) Arbitražna odločba, ki jo je izdala tuja arbitraža (v
nadaljnjem besedilu: tuja arbitražna odločba), učinkuje, ko jo prizna sodišče
iz prvega odstavka 9. člena tega zakona. 
(2) Za priznanje in izvršitev tujih arbitražnih odločb se
uporablja Konvencija o priznanju in o izvršitvi tujih arbitražnih odločb,
sprejeta 10. junija 1958 v New Yorku (Uradni list SFRJ, Mednarodne pogodbe, št.
11/81 in Uradni list RS, Mednarodne pogodbe, št. 9/92, 3/93, 9/93, 5/99, 9/08).
(3) Šteje se, da je arbitražni sporazum sklenjen v predpisani
obliki v skladu s konvencijo iz prejšnjega odstavka, če izpolnjuje pogoje iz
10. člena tega zakona. 
(4) Za priznanje tuje arbitražne odločbe v skladu z drugim
odstavkom tega člena zadošča, da stranka, ki predlaga priznanje, predloži
izvirnik te arbitražne odločbe ali njegovo kopijo. Na zahtevo sodišča mora
stranka predložiti tudi izvirnik ali overjen prepis arbitražnega sporazuma.
43. člen
(izvršitev začasnih ukrepov)
(1) O izvršitvi začasnega ukrepa, ki ga je odredila domača
ali tuja arbitraža, odloča sodišče, ki je pristojno po pravilih o izvršbi in
zavarovanju. 
(2) Predlog za izvršitev začasnega ukrepa arbitraže sodišče
zavrne zaradi razlogov iz drugega odstavka 41. člena ali iz 42. člena tega
zakona. Predlog lahko zavrne tudi, če stranka, zoper katero se zahteva
izvršitev začasnega ukrepa, dokaže, da ni bila izpolnjena odločitev arbitraže o
zagotovitvi varščine ali da je arbitraža začasni ukrep spremenila, zadržala ali
razveljavila. 
(3) Izvršitev začasnega ukrepa se zavrne tudi, če sodišče po
uradni dolžnosti ugotovi, da takega ukrepa ni mogoče izvršiti. Namesto tega
lahko sodišče na predlog stranke začasni ukrep ustrezno preoblikuje, kolikor je
potrebno za njegovo izvršitev, če se s tem bistveno ne poseže v vsebino ukrepa.
(4) Stranka, ki zahteva izvršitev ali je uspela z izvršitvijo
začasnega ukrepa arbitraže, mora sodišče nemudoma obvestiti o razveljavitvi,
zadržanju ali spremembi tega začasnega ukrepa. 
(5) Na predlog stranke lahko sodišče sklep o izvršitvi
začasnega ukrepa arbitraže razveljavi ali spremeni. 
(6) Sodišče, ki odloča o izvršitvi začasnega ukrepa, lahko,
če je to primerno, naloži stranki, ki zahteva izvršitev, da zagotovi primerno varščino,
če o tem še ni odločila arbitraža ali je to nujno za varstvo pravic tretjih.
IX. poglavje
POTROŠNIŠKI SPORI
44. člen
(pristojno sodišče)
Če je predmet arbitraže spor med podjetjem in potrošnikom v
smislu zakona, ki ureja varstvo potrošnikov, se pristojno sodišče za odločanje
o vprašanjih iz prvega odstavka 9. člena tega zakona določi po splošnih
predpisih o pristojnosti.
45. člen
(arbitražni sporazum)
(1) Arbitražni sporazum med podjetjem in potrošnikom se lahko
sklene samo glede sporov, ki so že nastali. 
(2) Arbitražni sporazum med podjetjem in potrošnikom mora
biti napisan v posebni listini, ki jo je potrošnik lastnoročno podpisal. 
(3) V arbitražnem sporazumu med podjetjem in potrošnikom mora
biti določen sedež arbitraže. Arbitražni senat lahko opravi ustno obravnavo ali
izvaja dokaze na drugem kraju samo, če je potrošnik v to privolil ali če bi
izvedba dokazov na sedežu arbitraže predstavljala nesorazmerne težave. 
(4) Arbitražni sporazum med podjetjem in potrošnikom, ki ima
stalno ali začasno prebivališče v Republiki Sloveniji ali običajno opravlja
delo v Republiki Sloveniji, nima pa niti ob sklenitvi arbitražnega sporazuma
niti ob vložitvi tožbe stalnega ali začasnega prebivališča ali običajno ne
opravlja dela v državi, v kateri je sedež arbitraže, se upošteva le, če se nanj
sklicuje potrošnik.
46. člen
(jezik arbitražnega postopka)
Ne glede na določbo 26. člena tega zakona arbitražni postopek
glede potrošniškega spora poteka v slovenskem jeziku, razen če se stranke o tem
izrecno drugače sporazumejo.
47. člen
(izpodbijanje arbitražne odločbe)
Arbitražno odločbo lahko sodišče poleg razlogov iz 40. člena
tega zakona razveljavi tudi, če stranka, ki vloži tožbo, dokaže, da je v
arbitražnem postopku, v katerem je bil udeležen potrošnik: 
1.     
prišlo do kršitve prisilnih predpisov, katerih uporabe stranke ne morejo
z dogovorom izključiti niti v razmerju s tujim elementom, ali 
2.     
podan razlog, zaradi katerega bi bila po pravilih pravdnega postopka
možna obnova sodnega postopka; v tem primeru je rok za vložitev tožbe za
razveljavitev arbitražnega sporazuma enak roku, v katerem je mogoče zahtevati
obnovo postopka po pravilih pravdnega postopka.
X. poglavje
DELOVNI SPORI
48. člen
(pristojno sodišče)
Če je predmet arbitraže delovni spor, kot ga opredeljuje
zakon, ki ureja postopek pred delovnimi sodišči, odloča o vprašanjih iz prvega
odstavka 9. člena tega zakona delovno sodišče, ki bi bilo krajevno pristojno za
odločanje v sporu, če ne bi bila pristojna arbitraža.
49. člen
(smiselna uporaba)
Za arbitražo glede individualnega delovnega spora se smiselno
uporabljajo določbe drugega, tretjega in četrtega odstavka 45. člena ter
določbe 46. in 47. člena tega zakona.
XI. poglavje
PREHODNE IN KONČNE DOLOČBE
50. člen
(uporaba zakona)
(1) Veljavnost arbitražnih sporazumov, sklenjenih pred
uveljavitvijo tega zakona, se presoja po doslej veljavnih predpisih. 
(2) Določbe tega zakona se ne uporabljajo za arbitražne
postopke, ki so se začeli pred uveljavitvijo tega zakona, razen če se stranke
sporazumejo drugače. 
(3) Postopki, ki potekajo pred sodišči na dan uveljavitve
tega zakona, se nadaljujejo po doslej veljavnih predpisih.
51. člen
(prenehanje veljavnosti in sprememba drugih predpisov)
(1) Z dnem uveljavitve tega zakona prenehajo veljati
naslednje določbe zakonov: 
-       
Enaintrideseto poglavje: Postopek pred arbitražami Zakona o pravdnem
postopku (Uradni list RS, št. 73/07 – uradno prečiščeno besedilo); 
-       
2. podpoglavje v IV. poglavju 2. Priznanje in izvršitev tujih
arbitražnih odločb Zakona o mednarodnem in zasebnem pravu in postopku (Uradni
list RS, št. 56/99) in drugi odstavek 1. člena, naslov 3. podpoglavja v IV.
poglavju 3. Postopek za priznanje in izvršitev tujih sodnih odločb in
arbitražnih odločb ter 108. do 111. člen istega zakona, kolikor se nanašajo na
priznanje in izvršitev arbitražnih odločb; 
-       
11. člen Zakona o delovnih in socialnih sodiščih (Uradni list RS, št.
2/04 in 10/04 – popravek); 
-       
tretji odstavek 205. člena Zakona o delovnih razmerjih (Uradni list RS,
št. 42/02, 79/06, 46/07 in 103/07); 
-       
drugi odstavek 19. člena Zakona o elektronskem poslovanju na trgu
(Uradni list RS, št. 61/06); 
-       
peti odstavek 20. člena Zakona o kolektivnih pogodbah (Uradni list RS,
št. 43/06) in 
-       
105. člen Zakona o sodelovanju delavcev pri upravljanju (Uradni list RS,
št. 42/07 – uradno prečiščeno besedilo). 
(2) V 18. členu Zakona o izvršbi in zavarovanju (Uradni list
RS, št. 3/07 – uradno prečiščeno besedilo in 93/07) se za besedo »sodiščem«
črtata besedi »ali arbitražo«.
52. člen
(začetek veljavnosti)
Ta zakon začne veljati tri mesece po objavi v Uradnem listu
Republike Slovenije.
Št. 700-01/08-96/1
Ljubljana, dne 25. aprila 2008
EPA 1915-IV
Predsednik 
Državnega zbora 
Republike Slovenije 
France Cukjati, dr. med., l.r.