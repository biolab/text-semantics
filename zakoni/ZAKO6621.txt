1. člen
S tem zakonom se z namenom, da se zagotovi
enaka obravnava vseh uživalcev ali uživalk (v nadaljnjem besedilu: uživalci)
pokojnin, usklajenih po določbah drugega, tretjega in četrtega odstavka 143.
člena Zakona za uravnoteženje javnih financ (Uradni list RS, št. 40/12, 96/12 –
ZPIZ-2, 104/12 – ZIPRS1314 in 105/12; v nadaljnjem besedilu: ZUJF), ki jih je
Ustavno sodišče Republike Slovenije z odločbo U-I-186/12-34 (Uradni list RS,
št. 25/13; v nadaljnjem besedilu: odločba Ustavnega sodišča) razveljavilo,
določa način odprave posledic razveljavitve navedenih določb uživalcem tako usklajenih
pokojnin na podlagi pravnomočnih odločb od uveljavitve ZUJF ter roke in način
poračuna razlike vsem uživalcem pokojnin, usklajenih po razveljavljenih
določbah ZUJF.
2. člen
Uživalcem pokojnin na podlagi pravnomočnih
odločb, usklajenih po določbah drugega, tretjega in četrtega odstavka 143.
člena ZUJF, se izplača razlika med zneski pokojnin, ki bi jim pripadali za
posamezni mesec brez uskladitve po ZUJF in zneski pokojnin, usklajenih po ZUJF
za obdobje do 22. marca 2013 oziroma do 31. decembra 2012 za dele
pokojnin z upoštevanjem obdobij pokojninske dobe do 31. marca 1992 pri
nosilcih zavarovanja v drugih republikah nekdanje SFRJ.
3. člen
(1) Tudi uživalcem pokojnin, usklajenih po
razveljavljenih določbah ZUJF, za katere obstaja obveznost poračuna razlike
neposredno po odločbi Ustavnega sodišča, se poračun opravi na način, določen v
prejšnjem členu. Navedenim uživalcem, in uživalcem po prejšnjem členu, Zavod za
pokojninsko in invalidsko zavarovanje Slovenije (v nadaljnjem besedilu: Zavod)
izplača razliko v dveh obrokih, in sicer v višini 20 odstotkov pripadajočega
zneska razlike z izplačilom pokojnin za mesec junij 2013 in v višini 80
odstotkov pripadajočega zneska razlike z izplačilom pokojnin za mesec maj 2014.
(2) Ne glede na prejšnji odstavek Zavod
izplača celotno razliko s pokojnino za mesec junij 2013, če je znesek razlike
manjši od 100 eurov.
(3) Potrebna sredstva za izplačilo razlike
iz prvega in drugega odstavka tega člena zagotovi Republika Slovenija iz
državnega proračuna.
(4) Uživalcem pokojnin iz prvega in drugega
odstavka tega člena Zavod izda odločbe najpozneje do konca junija 2013. Ta
odločba se šteje za odločbo, s katero je ta organ ugodil pritožbi uživalca za
izplačilo pokojnine brez uskladitve po ZUJF, če o njej še ni odločil.
(5) Pri odmeri dohodnine na letni ravni se
pri dohodku iz prvega odstavka tega člena upošteva povprečenje v skladu s prvim
odstavkom 120. člena Zakona o dohodnini (Uradni list RS, št. 13/11 – uradno
prečiščeno besedilo, 9/11 – ZUKD-1, 24/12, 30/12, 40/12 – ZUJF, 75/12 in
94/12).
4. člen
Če se je uživalcu pokojnine iz prejšnjega
člena v letu 2012 izplačal letni dodatek, ki se mu ne bi, če pokojnina ne bi
bila usklajena po razveljavljenih določbah ZUJF na znesek 622,00 eurov, se
izplačani letni dodatek poračuna z zneskom iz prvega in drugega odstavka
prejšnjega člena, vendar največ do zneska izplačane razlike.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-01/13-13/14
Ljubljana, dne 23. maja 2013
EPA 1154-VI
Državni zbor
Republike Slovenije
Janko Veber l.r.
Predsednik