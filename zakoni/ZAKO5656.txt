1. UVODNE DOLOČBE
1. člen
(namen zakona)
S tem zakonom se zaradi izboljšanja socialne varnosti državljank
in državljanov (v nadaljevanju: državljanov) Republike Slovenije ter tujk in
tujcev, ki imajo dovoljenje za stalno prebivanje v Republiki Sloveniji, ureja
upravičence ter izplačilo posebnega dodatka za socialno ogrožene, znesek, način
in rok za izplačilo.
2. člen
(upravičenci)
(1) Do posebnega dodatka za socialno ogrožene (v nadaljnjem besedilu:
posebni dodatek) je upravičen posameznik ali družina, ki je v mesecu
uveljavitve tega zakona upravičena do denarne socialne pomoči po predpisih o
socialnem varstvu.
(2) Do posebnega dodatka so upravičene tudi osebe s stalnim
prebivališčem v Republiki Sloveniji, ki so:
-       
uživalci oziroma uživalke (v nadaljnjem besedilu: uživalec) pokojnin in
pokojnin z varstvenim dodatkom, razen delnih pokojnin in polovice pokojnin,
-       
uživalci nadomestil iz invalidskega zavarovanja, ki so brezposelni,
-       
uživalci državnih pokojnin po predpisih o pokojninskem in invalidskem
zavarovanju,
-       
uživalci pokojnin po predpisih o starostnem zavarovanju kmetov,
-       
uživalci pokojnin po predpisih o pokojninskem in invalidskem zavarovanju
bivših vojaških zavarovancev,
-       
uživalci dodatkov k pokojninam po predpisih o zagotavljanju socialne
varnosti slovenskim državljanom, ki so upravičeni do pokojnin iz republik
nekdanje Jugoslavije,
-       
prejemniki oziroma prejemnice (v nadaljnjem besedilu: prejemnik)
nadomestila za invalidnost po predpisih o družbenem varstvu duševno in telesno
prizadetih oseb,
-       
prejemniki denarnega nadomestila po predpisih o zaposlovanju in
zavarovanju za primer brezposelnosti,
-       
prejemniki porodniškega nadomestila,
-       
prejemniki nadomestila za nego in varstvo otroka,
-       
prejemniki posvojiteljskega nadomestila ter
-       
prejemniki starševskega dodatka,
če njihov prejemek v mesecu uveljavitve tega
zakona ne presega zneska, določenega v 3. členu tega zakona.
2. NAČIN UGOTAVLJANJA UPRAVIČENOSTI, VIŠINA IN IZPLAČILO
POSEBNEGA DODATKA
3. člen
(določitev zneska)
Posebni dodatek znaša:
-       
200,00 eurov za upravičence iz prvega odstavka prejšnjega člena, kadar
je do denarne socialne pomoči upravičena družina, in 160,00 eurov, kadar je
upravičen posameznik,
-       
120,00 eurov za upravičence iz drugega odstavka prejšnjega člena,
katerih prejemki so nižji od 268,00 eurov, in 80,00 eurov, če so prejemki višji
od 268,00 eurov in ne presegajo 313,00 eurov.
4. člen
(izplačevalci in čas izplačila)
(1) Posebni dodatek upravičencem iz prvega odstavka 2. člena
tega zakona ter iz devete, desete, enajste in dvanajste alinee drugega odstavka
2. člena tega zakona izplačajo pristojni centri za socialno delo naslednji
mesec po uveljavitvi tega zakona.
(2) Posebni dodatek upravičencem iz prve do sedme alinee
drugega odstavka 2. člena tega zakona izplača Zavod za pokojninsko in
invalidsko zavarovanje Slovenije naslednji mesec po uveljavitvi tega zakona.
(3) Posebni dodatek upravičencem iz osme alinee drugega odstavka
2. člena tega zakona izplača Zavod Republike Slovenije za zaposlovanje
naslednji mesec po uveljavitvi tega zakona. 
(4) Posebni dodatek izplačajo izplačevalci iz tega člena po
uradni dolžnosti.
5. člen
(izplačilo v primeru več pravnih razmerij)
(1) V primeru, ko je upravičenec do posebnega dodatka hkrati
prejemnik različnih vrst prejemkov iz 2. člena tega zakona, mu posebni dodatek
izplača tisti izplačevalec, ki je v prejšnjem členu naveden pred drugimi.
(2) Pri ugotavljanju višine posebnega dodatka v primeru iz
prejšnjega odstavka se seštejejo vsi prejemki, ki jih upravičenec prejema in se
posebni dodatek izplača le enkrat v višini iz 3. člena tega zakona.
(3) Izplačevalci iz 4. člena tega zakona si za namene
izplačila posebnega dodatka po tem zakonu izmenjujejo podatke o upravičencih do
prejemkov iz 2. člena tega zakona in njihovi višini.
6. člen
(sredstva za izplačilo)
Sredstva za izplačilo posebnega dodatka zagotavlja Republika
Slovenija iz državnega proračuna.
7. člen
(vpliv na druge pravice)
Posebni dodatek, izplačan po določbah tega zakona, se ne
šteje v dohodkovni cenzus za priznanje pravic po predpisih o socialni varnosti
in je oproščen plačila dohodnine po davčnih predpisih.
3. KONČNA DOLOČBA
8. člen
(uveljavitev zakona)
Ta zakon začne veljati naslednji dan po objavi v Uradnem listu
Republike Slovenije.
Št. 541-01/09-3/20
Ljubljana, dne 15. julija 2009
EPA 457-V
Državni zbor
Republike Slovenije
dr. Pavel Gantar l.r.
Predsednik