I. SPLOŠNE DOLOČBE
1. člen
Ta zakon ureja pogoje za odvzem delov telesa (organov in
tkiv) žive ali umrle osebe (v nadaljnjem besedilu: dajalec) zaradi presaditve z
namenom zdravljenja v telo druge osebe (v nadaljnjem besedilu: prejemnik). 
Določbe tega zakon se ne uporabljajo za odvzem krvi in krvnih
sestavin, razen za odvzem krvotvornih matičnih celic za alogensko
transplantacijo. 
Odvzem in prenos mod, jajčnikov, zarodkov ter uporabo semena
in jajčnih celic ureja poseben zakon.
2. člen
Odvzem in presaditev delov človeškega telesa zaradi
zdravljenja se sme opraviti samo na način in pod pogoji, ki jih določa ta
zakon. 
Odvzem in presaditev delov človeškega telesa se sme opraviti
samo v primeru, ko drugačno zdravljenje primerljive učinkovitosti ni mogoče, če
ne prinaša nesprejemljivega tveganja za živega dajalca in za prejemnika in če
so bile predhodno, v skladu s poklicnimi pravili, opravljene vse potrebne
medicinske preiskave, s pomočjo katerih je mogoče z veliko verjetnostjo
predvideti varnost za dajalca in prejemnika in uspeh posega.
3. člen
Pri odvzemu delov telesa umrle osebe je treba ravnati z
dolžnim spoštovanjem do osebnega dostojanstva umrlega in njegovih svojcev. 
Odvzete dele telesa umrle osebe je treba uporabiti v skladu s
pravili medicinske stroke. Pri tem je treba ravnati po načelu pravičnega
dostopa do tega načina zdravljenja. Če za posamezen organ v Republiki Sloveniji
ni mogoče najti ustreznega prejemnika, ga je mogoče ponuditi ustrezni tuji
pravni osebi, s katero je vzpostavljeno vzajemno sodelovanje pri izmenjavi
organov in tkiv.
4. člen
Za odvzete dele človeškega telesa ni dopustno dati oziroma
prejeti nobenega plačila niti druge premoženjske koristi. 
Ta prepoved ne velja za plačilo medicinskih in tehničnih
storitev v zvezi z odvzemom in presaditvijo. Dopustno je tudi nadomestiti
darovalcu izgubo zaslužka in mu poravnati druge stroške, povezane z darovanjem
organa ali tkiva. Darovalec je upravičen do brezplačnega zdravljenja po posegu,
pa tudi do primerne odškodnine, če utrpi nepričakovano hujšo škodo za svoje
zdravje kot neposredno posledico odvzema.
5. člen
Podatki o predvidenem dajalcu in prejemniku delov človeškega
telesa so poklicna skrivnost. Podatkov o umrlem dajalcu ni dopustno sporočiti
prejemniku, podatkov o prejemniku pa ne družini umrlega dajalca. 
Zdravnik prejemnika mora imeti dostop do medicinskih podatkov
dajalca, kadar je to potrebno zaradi zdravstvenih razlogov.
6. člen
Presaditev se sme opraviti le, če je prejemnik pred posegom v
to pisno privolil. Privolitev mora biti izraz njegove svobodne volje,
izoblikovane na podlagi primernega pojasnila o naravi, namenu in poteku posega,
verjetnosti njegovega uspeha in običajnih tveganjih. 
Za mladoletnika, ki ni pridobil popolne poslovne sposobnosti,
in za polnoletno osebo, ki ji je s sklepom sodišča v celoti odvzeta poslovna
sposobnost, da privolitev iz prejšnjega odstavka zakoniti zastopnik. 
Kljub privolitvi zakonitega zastopnika se poseg ne sme
opraviti, če oseba iz prejšnjega odstavka temu izrecno nasprotuje in če je
sposobna razumeti pomen svoje izjave.
II. ODVZEM DELOV TELESA ŽIVEGA DAJALCA
7. člen
Odvzem delov telesa živega dajalca je dovoljen samo, če
dajalec v to pisno privoli in če je tveganje za njegovo zdravje po medicinskih
kriterijih v mejah sprejemljivega. Tveganje ne sme biti nesorazmerno v
primerjavi s pričakovano koristjo za prejemnika.
8. člen
Iz telesa živega dajalca se smejo praviloma jemati samo tkiva,
ki se obnavljajo. 
Ne glede na določbo prejšnjega odstavka je mogoče odvzeti iz
telesa živega dajalca posamezno ledvico ali del jeter zaradi presaditve osebi,
s katero je genetsko, družinsko ali emocionalno povezan, če ni mogoče v
razumnem času dobiti organa umrlega dajalca ali če uporaba organa živega
dajalca zagotavlja bistveno boljše možnosti zdravljenja, kot druge oblike
nadomestnega zdravljenja končne odpovedi ledvic ali jeter. 
Za odvzem po prejšnjem odstavku je potrebno predhodno
soglasje Etične komisije za presaditve.
9. člen
Deli telesa se smejo odvzeti samo osebi, starejši od
osemnajstih let, pod pogojem, da je sposobna za razsojanje. 
Ne glede na določbo prejšnjega odstavka se smejo iz posebno
upravičenih razlogov tkiva, ki se obnavljajo, odvzeti tudi osebi, mlajši od
osemnajstih let, oziroma polnoletni osebi, ki ni sposobna za razsojanje, če gre
za presaditev njenemu bratu ali sestri. 
Za odvzem po prejšnjem odstavku je potrebno soglasje Etične
komisije za presaditve. 
Ne glede na določbe prvega in drugega odstavka tega člena se
lahko zbira in shranjuje krvotvorne matične celice, zbrane iz oddvojene
popkovnice živorojenega otroka. Tako zbrane celice se lahko uporabijo za
sorodno ali nesorodno presaditev. 
Postopke zbiranja, shranjevanja in uporabe krvotvornih
matičnih celic ureja pravilnik, ki ga izda minister, pristojen za zdravstvo (v
nadaljnjem besedilu: minister).
10. člen
Privolitev dajalca se mora nanašati samo na načrtovani poseg.
Dana mora biti v pisni obliki in mora biti izraz njegove svobodne volje,
izoblikovane na podlagi primernega pojasnila o naravi, namenu in poteku posega,
verjetnosti njegovega uspeha in običajnih rizikih. Pojasnilo ne sme biti
sugestivno. Prizadeto osebo je treba poučiti o njenih pravicah in varstvu, ki
ga zagotavlja ta zakon, še posebej o pravici do neodvisnega posveta o tveganjih
za njeno zdravje z zdravnikom, ki ne bo udeležen pri odvzemu ali presaditvi
organa in ni osebni zdravnik prejemnika. 
Privolitev lahko da samo polnoletna oseba, ki je sposobna za
razsojanje. 
Privolitev je lahko vezana na pogoj, da se presaditev opravi
določeni osebi. 
Privolitev lahko dajalec prekliče vse do začetka posega.
11. člen
Za mladoletnika oziroma za polnoletno osebo, ki ni sposobna
za razsojanje, da privolitev njen zakoniti zastopnik. 
Če je mladoletnik že star 15 let in je sposoben za
razsojanje, je za odvzem dela telesa potrebna tudi njegova privolitev. 
Mladoletnim osebam je dovoljeno odvzeti del telesa le v
primeru, da ni mogoče dobiti darovalca, ki bi bil zmožen samostojne privolitve
in če je z načrtovano presaditvijo mogoče rešiti življenje prejemniku. 
Odvzem dela telesa v nobenem primeru ni dopusten, če dajalec
temu nasprotuje.
III. ODVZEM DELOV TELESA UMRLE OSEBE
12. člen
Deli telesa umrle osebe se lahko odvzamejo zaradi presaditve
drugi osebi, potem ko je po medicinskih kriterijih in na predpisan način z
gotovostjo ugotovljena smrt dajalca. 
Možgansko smrt ugotovi komisija za ugotavljanje smrti.
Odločitev članov komisije mora biti samostojna in soglasna. O ugotovitvi smrti
se sestavi zapisnik, ki ga morajo podpisati vsi člani komisije. 
Člani komisije za ugotavljanje smrti ne smejo biti zdravniki,
ki bodo sodelovali pri odvzemu ali presaditvi ali so kakorkoli zainteresirani
za presaditev ali z njo povezani. 
Pri osebi, ki je umrla po dokončni zaustavitvi srca, se
ugotovi smrt po običajnem postopku. Zdravnik, ki ugotovi smrt, ne sme
sodelovati pri odvzemu ali presaditvi. 
Pravilnik o podrobnih medicinskih merilih, načinu in postopku
ugotavljanja možganske smrti ter sestavi komisije za ugotavljanje smrti iz
drugega odstavka tega člena ter pravilnik o ugotavljanju smrti po dokončni
zaustavitvi srca iz prejšnjega odstavka, izda minister.
13. člen
Deli človeškega telesa umrle osebe se smejo odvzeti zaradi
presaditve, če je darovalec pred smrtjo v to privolil in je njegova pisna
privolitev uradno evidentirana. 
Pisna privolitev iz prejšnjega odstavka se opravi pred
pooblaščeno osebo organa ali organizacije, ki ima pooblastilo za aktivnosti na
področju pridobivanja darovalcev delov človeškega telesa zaradi presaditve. S
privolitvijo darovalca se lahko njegova pisna privolitev uradno evidentira tudi
na kartici zdravstvenega zavarovanja. 
Na podlagi pisne privolitve iz prvega in drugega odstavka
tega člena, se lahko darovalcu ob smrti odvzame del človeškega telesa po
predhodnem obvestilu najbližjih svojcev darovalca. 
Z navodilom, ki ga izda minister, se določijo organi oziroma
organizacije iz drugega odstavka tega člena in predpišejo postopki za pisno
privolitev darovalca, načini evidentiranja pisne privolitve, postopki varovanja
tajnosti podatkov o darovalcu in postopek preklica dane privolitve darovalca.
14. člen
Umrli osebi je mogoče odvzeti del človeškega telesa zaradi
presaditve tudi, če je imetnik posebne izkaznice darovalca, ki jo izda Rdeči
križ Slovenije ali druga organizacija, ki jo za to pooblasti minister. 
Na podlagi izkaznice darovalca iz prejšnjega odstavka je
mogoče imetniku ob smrti odvzeti del človeškega telesa zaradi presaditve, če so
s predlogom za odvzem seznanjeni najbližji svojci umrlega, razen če po
seznanitvi odvzemu izrecno nasprotujejo. 
Z navodilom, ki ga izda minister, se predpiše obrazec
izkaznice darovalca, organi in organizacije, ki izdajajo izkaznice ter
postopek, ki na podlagi izkaznice darovalca omogoča odvzem dela človeškega
telesa umrle osebe zaradi presaditve.
15. člen
Deli telesa umrle osebe, ki je državljan Republike Slovenije
oziroma ima v Republiki Sloveniji stalno prebivališče, se smejo odvzeti zaradi
presaditve tudi v primeru, kadar oseba v to ni izrecno privolila, če odvzema ni
izrecno prepovedala, razen če iz drugih okoliščin izhaja, da bi temu
nasprotovala. Če si podatki o stališču umrle osebe do dajalstva nasprotujejo,
odvzema ni mogoče opraviti. 
Ne glede na določbo prejšnjega odstavka se odvzem delov
telesa umrle osebe ne opravi, če oseba, ki je bila umrlemu blizu, odvzemu
nasprotuje. Če so take osebe dosegljive, je eno od njih treba obvestiti o
nameravanem odvzemu in o njihovi pravici, da ga zavrnejo. Tej osebi je treba
dati razumen čas, da se odloči. 
Deli telesa umrle osebe, ki ni državljan Republike Slovenije
oziroma, ki v Republiki Sloveniji nima stalnega prebivališča, se smejo odvzeti
zaradi presaditve, kadar v to izrecno privoli oseba, ki je bila umrlemu blizu. 
Osebe, ki so umrlemu blizu so: zakonec ali izvenzakonski
partner, polnoletni otroci, starši ter bratje in sestre in osebe, za katere se
da iz splošnih okoliščin sklepati, da so bile umrlemu blizu.
16. člen
Deli telesa mrtvega splavljenega zarodka se smejo odvzeti za
presaditev pod pogojem, da je ženska, ki je zarodek nosila, v to privolila, po
tem, ko je dobila izčrpna pojasnila o namenu nameravanega posega. 
Tkiva zarodka se smejo odvzeti in uporabiti z odobritvijo
Medicinsko-etične komisije pri Ministrstvu za zdravstvo in če za to obstajajo
posebni razlogi. 
Zdravnik, ki opravi prekinitev nosečnosti, ne sme sodelovati
pri odvzemu ali presaditvi in ne sme biti povezan s temi postopki ali kakorkoli
zainteresiran zanje. Zaradi nameravanega odvzema ni dopustno spreminjati
odločitve, postopkov, časa in drugih okoliščin prekinitve nosečnosti.
17. člen
Deli telesa umrle mladoletne osebe, ki ni pridobila popolne
poslovne sposobnosti, in polnoletne osebe, ki ji je s sklepom sodišča odvzeta
poslovna sposobnost, se smejo odvzeti zaradi presaditve, samo če v to privoli
njen zakoniti zastopnik. 
Privolitev zakonitega zastopnika ni potrebna, če je oseba iz
prejšnjega odstavka, starejša od petnajst let za časa življenja privolila v
odvzem, če je bila sposobna razumeti pomen svoje izjave.
18. člen
Če iz okoliščin, ki so povzročile smrt, izhaja, da bo
zahtevana sodna obdukcija, se odvzem lahko opravi samo z dovoljenjem
pristojnega preiskovalnega sodnika.
IV. ORGANIZACIJSKE DOLOČBE
19. člen
Z odvzemom, presaditvijo in shranjevanjem delov človeškega
telesa se smejo ukvarjati samo javni zdravstveni zavodi, ki imajo za to
dovoljenje ministra. 
Ne glede na določbo prejšnjega odstavka smejo dejavnost
presaditve kože, kosti, žil in roženice opravljati tudi domače ali tuje pravne
ali fizične osebe, ki opravljajo javno službo v zdravstveni dejavnosti na
podlagi koncesije, če imajo za to dovoljenje ministra. 
O vsakem odvzemu in presaditvi organa ali tkiva je treba
obvestiti Zavod Republike Slovenije za presaditve organov in tkiv (v nadaljnjem
besedilu: Slovenija-transplant). 
Minister določi laboratorij, ki za potrebe Republike
Slovenije opravlja tipizacijo tkiv in preizkuse tkivne skladnosti. 
Kadrovske, prostorske, tehnične in druge pogoje za pridobitev
dovoljenja za opravljanje dejavnosti iz prvega in drugega odstavka tega člena
predpiše minister.
20. člen
Vlada Republika Slovenije ustanovi Slovenija-transplant za
opravljanje naslednjih nalog: 
-       
koordiniranje delovanja strokovnih enot v zdravstvenih zavodih, ki
sodelujejo pri ugotavljanju umrlih dajalcev, odvzemu, presaditvi in
shranjevanju delov človeškega telesa ter tipizaciji tkiv in ugotavljanju tkivne
skladnosti ter izbiri dajalcev in prejemnikov na območju Republike Slovenije; 
-       
vodenje predpisanih evidenc; 
-       
dograjevanje in vzdrževanje osrednjega informacijskega sistema za
transplantacijsko dejavnost; 
-       
zagotavljanje dograjevanja registra nesorodnih dajalcev kostnega mozga; 
-       
sodelovanje s sorodnimi nacionalnimi in transnacionalnimi sistemi s
področja transplantacije; 
-       
proučevanje medicinskih, pravnih, etičnih, ekonomskih in socialnih
vprašanj na področju odvzemov in presaditev organov; 
-       
seznanjanje javnosti s pomenom darovanja organov po smrti zaradi
presaditve drugi osebi in 
-       
druge naloge v skladu z aktom o ustanovitvi zavoda. 
Sredstva za ustanovitev in delovanje Slovenija-transplanta se
zagotovijo iz državnega proračuna.
21. člen
Minister na predlog zdravstvenega zavoda, ki se ukvarja z
ugotavljanjem umrlih dajalcev, odvzemom, presaditvijo in shranjevanjem delov
človeškega telesa ter tipizacijo tkiv in ugotavljanjem tkivne skladnosti,
imenuje osebo, ki opravlja naloge bolnišničnega koordinatorja za
transplantacijo. 
Bolnišnični koordinator organizira in usklajuje delo znotraj
zdravstvenega zavoda in skrbi za povezavo s Slovenija-transplantom.
22. člen
Minister, pristojen za zdravstvo, izda izvršilne predpise o
podrobnejših pogojih in postopkih za izvajanje odvzema in presaditve delov
človeškega telesa, s katerimi določi zlasti: 
-       
način vodenja čakalnih list ter imunogenetska in medicinska merila za
določitev vrstnega reda in izbiro prejemnikov; 
-       
postopek obveščanja o smrti oseb, ki pridejo v poštev kot dajalci; 
-       
imunogenetska merila in preizkuse tkivne skladnosti ter medicinske
pogoje za izbiro najprimernejšega prejemnika oziroma dajalca; 
-       
način testiranja dajalcev glede bolezni, ki se prenašajo s presaditvijo;
-       
način delovanja registra možnih dajalcev kostnega mozga; 
-       
način shranjevanja in prevoza delov človeškega telesa, namenjenih za
presaditev; 
-       
način vodenja evidenc opravljenih odvzemov in presaditev; 
-       
način povezovanja s sorodnimi tujimi in mednarodnimi organizacijami in
izmenjavi delov človeškega telesa z drugimi državami; 
-       
način varstva osebnih podatkov dajalcev in prejemnikov; 
-       
sestavo, način imenovanja in pravila za delovanje Etične komisije za
presaditve; 
-       
način dela transplantacijskih koordinatorjev v zdravstvenih zavodih; 
-       
pogoje za razvoj in delovanje nacionalnega programa presaditve kostnega
mozga nesorodnih dajalcev.
V. KAZENSKA DOLOČBA
23. člen
Z denarno kaznijo od 500.000 do 5,000.000 tolarjev se kaznuje
za prekršek pravna oseba, ki: 
1.     
v nasprotju s prvim odstavkom 16. člena tega zakona odvzame dele telesa
mrtvega splavljenega zarodka za presaditev kljub temu, da ženska, ki je zarodek
nosila, v to ni privolila; 
2.     
v nasprotju z drugim odstavkom 16. člena tega zakona odvzame in uporabi
tkivo zarodka brez odobritve Medicinsko-etične komisije pri Ministrstvu za
zdravstvo; 
3.     
v nasprotju s prvim odstavkom 13. člena, drugim odstavkom 14. člena,
drugim odstavkom 15. člena ter prvim odstavkom 17. člena tega zakona iz telesa
umrle osebe odvzame zaradi presaditve dele telesa kljub temu, da darovalec v to
ni pisno privolil, ali če najbližji svojci ob seznanitvi, da je umrla oseba
darovalec, odvzemu izrecno nasprotujejo, ali če je oseba, ki je umrlemu blizu,
odvzemu nasprotovala ali če v primeru mladoletne osebe oziroma polnoletne
osebe, ki ji je s sklepom sodišča odvzeta poslovna sposobnost, v odvzem ni
privolil njen zakoniti zastopnik; 
4.     
v nasprotju s prvim odstavkom 19. člena tega zakona opravlja dejavnost
odvzema, presaditve in shranjevanja delov človeškega telesa brez posebnega
dovoljenja ministra, pristojnega za zdravstvo; 
5.     
v nasprotju z drugim odstavkom 19. člena opravlja dejavnost presaditve
kože, kosti, žil in roženice brez posebnega dovoljenja ministra, pristojnega za
zdravstvo. 
Z denarno kaznijo od 50.000 do 250.000. tolarjev se kaznuje
za prekršek iz 1.,2., 3. in 4. točke prejšnjega odstavka odgovorna oseba pravne
osebe. 
Z denarno kaznijo od 100.000 do 4,000.000 tolarjev se kaznuje
za prekršek iz 4. točke prvega odstavka tega člena zdravnik-posameznik, ki
stori prekršek v zvezi s samostojnim opravljanjem dejavnosti. 
Z denarno kaznijo od 50.000 do 2,500.000 tolarjev se kaznuje
za prekršek iz 5. točke prvega odstavka tega člena zdravnik-posameznik, ki
stori prekršek v zvezi s samostojnim opravljanjem dejavnosti.
VI. PREHODNE IN KONČNE DOLOČBE
24. člen
Minister, pristojen za zdravstvo, izda izvršilne predpise po
tem zakonu in ustanovi Etično komisijo za presaditve v šestih mesecih po
uveljavitvi tega zakona. 
Vlada Republike Slovenije ustanovi Zavod Republike Slovenije
za presaditve organov in tkiv (Slovenija-transplant) v šestih mesecih po
uveljavitvi tega zakona. 
Do izdaje izvršilnih predpisov iz prvega odstavka tega člena
se uporabljata, kolikor nista v nasprotju s tem zakonom, pravilnik o
natančnejših pogojih za izvajanje odvzema in presaditve delov človeškega telesa
(Uradni list SRS, št. 21/86) in pravilnik o natančnejših medicinskih kriterijih
in načinu za ugotavljanje nastanka smrti osebe, od katere se smejo vzeti deli
telesa za presaditev zaradi zdravljenja (Uradni list SFRJ, št. 74/82).
25. člen
Z dnem, ko začne veljati ta zakon, preneha veljati zakon o
odvzemu in presaditvi delov človeškega telesa v zdravstvene namene (Uradni list
SRS, št. 42/85) in se preneha uporabljati zakon o pogojih za izmenjavo in
prenos delov človeškega telesa za presaditev zaradi zdravljenja (Uradni list
SFRJ, št. 43/82 in 18/88, Uradni list RS, št. 63/94).
26. člen
Kartica “Darovalec“, ki jo je izdal Rdeči križ Slovenije do
uveljavitve navodila iz 14. člena tega zakona, se tudi po izdaji tega navodila
šteje za posebno listino v smislu 14. člena tega zakona.
27. člen
Ta zakon začne veljati trideseti dan po objavi v Uradnem
listu Republike Slovenije.
Št. 501-07/98-1/3
Ljubljana, dne 27. januarja 2000.
Predsednik 
Državnega zbora 
Republike Slovenije 
Janez Podobnik, dr. med. l. r.