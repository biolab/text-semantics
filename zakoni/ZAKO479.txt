1. člen
Do spremembe zakonov, drugih predpisov in
kolektivnih pogodb, v katerih je kot osnova za določanje plač in drugih
prejemkov iz delovnega razmerja določena povprečna mesečna plača na
zaposlenega, povprečna plača ali povprečna plača v preteklem trimesečju v
gospodarstvu Republike Slovenije, se s tem zakonom začasno določi nova osnova
za izračunavanje teh prejemkov.
Za določanje plač in drugih prejemkov iz
delovnega razmerja po aktih iz prejšnjega odstavka, se kot nova osnova
uporablja podatek Statističnega urada Republike Slovenije o povprečni plači v
gospodarstvu v Republiki Sloveniji za obdobje oktober–december 1996, ki znaša
127.746 tolarjev.
2. člen
V primerih, ko so bile v skladu z zakoni,
drugimi predpisi in kolektivnimi pogodbami plače in drugi prejemki določeni v
odstotku od osnove, se pri izplačilih plač in drugih prejemkov od uveljavitve
tega zakona dalje, upoštevajo odstotki, ki so bili določeni za izplačila v
mesecu februarju 1997.
3. člen
Osnova, izračunana v skladu z drugim odstavkom
1. člena tega zakona se usklajuje na način, ki je za usklajevanje izhodiščnih
plač določen s socialnim sporazumom in zakonom o njegovem izvajanju, ki velja v
obdobju, v katerem se izplačujejo plače in drugi prejemki iz delovnega
razmerja.
Prva uskladitev osnove se opravi pri
izplačilu plač oziroma prejemkov za januar 1998.
4. člen
Višino osnove v skladu s 3. členom tega
zakona ugotovi minister, pristojen za delo in jo objavi v Uradnem listu
Republike Slovenije.
5. člen
Ta zakon začne veljati naslednji dan po
objavi v Uradnem listu Republike Slovenije.
Plače in drugi prejemki iz delovnega
razmerja za mesec marec 1997 se izplačajo na podlagi osnov, ki so bile
upoštevane pri izplačilih za mesec februar 1997.
Št. 430-03/97-13/1
Ljubljana, dne 26. marca 1997.
Predsednik
Državnega zbora
Republike Slovenije
Janez Podobnik, dr. med. l. r.