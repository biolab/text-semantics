1. člen
Ta zakon določa način pridobitve lastnosti pravne osebe in
reprezentativnosti sindikatov.
I. PRIDOBITEV LASTNOSTI PRAVNE OSEBE
2. člen
Sindikat postane pravna oseba z dnem izdaje odločbe o hrambi
statuta oziroma drugega temeljnega akta (v nadaljnjem besedilu: statut). 
Statute sindikatov za območje občin ali širših lokalnih
skupnosti, ter sindikatov v podjetjih, zavodih in drugih organizacijah in pri
delodajalcih ter v organih republike, občin oziroma širših lokalnih skupnosti
(v nadaljnjem besedilu: organizacije) hranijo upravni organi, pristojni na prvi
stopnji za področje dela. 
Statute sindikatov za območje republike, za več občin ali
širših lokalnih skupnosti, panog, dejavnosti in poklicev hrani ministrstvo,
pristojno za delo (v nadaljnjem besedilu: ministrstvo).
3. člen
Hrambo statuta zahteva pooblaščena oseba sindikata. Zahtevi
za hrambo morata biti priložena zapisnik z ustanovitvenega sestanka in statut,
katerega hramba se zahteva. 
Odločbo o hrambi izda minister, pristojen za delo (v
nadaljnjem besedilu: minister) oziroma predstojnik upravnega organa iz drugega
odstavka prejšnjega člena, najkasneje v osmih dneh po prejemu zahteve. 
Izrek odločbe o hrambi se objavi v Uradnem listu Republike
Slovenije. Stroške objave plača sindikat.
4. člen
Ime, kratica in znak sindikata se morajo bistveno in
nedvoumno razlikovati od imena, kratice in znaka drugega sindikata, ki ima svoj
statut že v hrambi. 
Sindikat, ki meni, da se ime, kratica in znak drugega
sindikata ne razlikuje bistveno in nedvoumno od njegovega imena, kratice in
znaka, opredeljenega v statutu, ki ga že ima v hrambi, ima pravico s tožbo
izpodbijati odločbo o hrambi statuta drugega sindikata. 
Rok za vložitev tožbe iz prejšnjega odstavka je 15 dni od
objave izreka odločbe o hrambi v Uradnem listu Republike Slovenije.
5. člen
Organi iz drugega in tretjega odstavka 2. člena tega zakona
vodijo evidenco statutov, ki jih imajo v hrambi. 
Minister predpiše način vodenja evidenc iz prejšnjega
odstavka.
II. PRIDOBITEV LASTNOSTI REPREZENTATIVNOSTI SINDIKATOV
6. člen
Reprezentativni so tisti sindikati, ki: 
-       
so demokratični in uresničujejo svobodo včlanjevanja v sindikate,
njihovega delovanja in uresničevanja članskih pravic in obveznosti, 
-       
neprekinjeno delujejo najmanj zadnjih šest mesecev; 
-       
so neodvisni od državnih organov in delodajalcev, 
-       
se financirajo pretežno iz članarine in drugih lastnih virov, 
-       
imajo določeno število članov v skladu z določili tega zakona. 
Število članov iz zadnje alinee prejšnjega odstavka dokazuje
sindikat na podlagi podpisanih pristopnih izjav svojih članov.
7. člen
Reprezentativni sindikati sklepajo kolektivne pogodbe s splošno
veljavnostjo in sodelujejo v organih, ki odločajo o vprašanjih ekonomske in
socialne varnosti delavcev ter predlagajo kandidate delavcev, ki sodelujejo pri
upravljanju, v skladu s posebnimi predpisi.
8. člen
Ob pogojih iz 6. člena tega zakona se kot reprezentativne
določijo zveze ali konfederacije sindikatov za območje države, v katere se
povezujejo sindikati iz različnih panog, dejavnosti ali poklicev, in v katere
je včlanjenih najmanj 10% delavcev iz posamezne panoge, dejavnosti ali poklica.
9. člen
V panogi, dejavnosti, poklicu, občini oziroma širši lokalni
skupnosti ali v organizaciji so reprezentativni sindikati, ki so združeni v
zvezo ali konfederacijo sindikatov, ki je reprezentativna za območje države. 
Ne glede na določbe 8. člena tega zakona je v panogi,
dejavnosti, poklicu, občini oziroma širši lokalni skupnosti reprezentativen
tudi tisti sindikat, ki ni včlanjen v zvezo ali konfederacijo iz prejšnjega
odstavka, če izpolnjuje pogoje iz 6: člena tega zakona in če je vanj včlanjenih
najmanj 15% delavcev posamezne panoge, dejavnosti, poklica, občine oziroma
širše lokalne skupnosti. 
Pod pogoji iz prejšnjega odstavka je reprezentativen tudi
sindikat v organizaciji.
10. člen
Reprezentativni sindikati iz 8. člena in drugega odstavka
prejšnjega člena se določijo z odločbo, ki jo, na podlagi dokazil o
izpolnjevanju pogojev, določenih s tem zakonom, izda minister. 
Za sindikate, reprezentativne na podlagi prvega odstavka
prejšnjega člena se šteje, da imajo odločbo o reprezentativnosti, če je bila
odločba izdana zvezi oziroma konfederaciji, v katero so združeni. 
Odločitev o reprezentativnosti sindikata iz tretjega odstavka
prejšnjega člena sprejme delodajalec. 
Za spore v zvezi z odločitvijo iz prejšnjega odstavka je
zagotovljeno sodno varstvo v postopku pred sodišči, pristojnimi za spore iz
delovnih razmerij.
11. člen
Izrek odločbe o reprezentativnosti sindikatov se objavi v
Uradnem listu Republike Slovenije. 
Odločitev o reprezentativnosti sindikata se objavi v
organizaciji na običajni način.
III. PREHODNA IN KONČNA DOLOČBA
12. člen
V 30 dneh po uveljavitvi tega zakona predpiše minister način
vodenja evidence iz drugega odstavka 5. člena tega zakona.
13. člen
Ne glede na določilo prvega odstavka 3. člena tega zakona
pridobi lastnost pravne osebe tisti sindikat, ki je že deloval ob uveljavitvi
tega zakona, če v roku 30 dni po njegovi uveljavitvi predloži v hrambo statut.
14. člen
Ta zakon začne veljati petnajsti dan po objavi v Uradnem
listu Republike Slovenije.
Št. 022-01/91-9/6-1
Ljubljana, dne 26. februarja 1993.
Podpredsednik 
Državnega zbora 
Republike Slovenije 
dr. Lev Kreft l. r.