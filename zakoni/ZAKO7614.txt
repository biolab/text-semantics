1. člen
(vsebina)
S tem zakonom se za stabilizacijo javnih financ začasno
omejujejo plače, drugi stroški dela javnih uslužbencev oziroma javnih uslužbenk
(v nadaljnjem besedilu: javni uslužbenci) in funkcionarjev oziroma funkcionark
(v nadaljnjem besedilu: funkcionarji) ter določajo nekateri drugi ukrepi v
javnem sektorju.
2. člen
(redna delovna uspešnost)
Ne glede na določbe 22. in 22.a člena Zakona o sistemu plač v
javnem sektorju (Uradni list RS, št. 108/09 – uradno prečiščeno besedilo,
13/10, 59/10, 85/10, 107/10, 35/11 – ORZSPJS49a, 27/12 – odl. US, 40/12 – ZUJF,
46/13, 25/14 – ZFU, 50/14, 95/14 – ZUPPJS15 in 82/15; v nadaljnjem besedilu:
ZSPJS) javnim uslužbencem in funkcionarjem do 31. decembra 2018 ne pripada
del plače za redno delovno uspešnost.
3. člen
(delovna uspešnost iz naslova povečanega obsega dela)
(1) Ne glede na določbo prvega odstavka 4. člena Uredbe
o delovni uspešnosti iz naslova povečanega obsega dela za javne uslužbence
(Uradni list RS, št. 53/08 in 89/08) in splošnih aktov, ki urejajo plačilo
delovne uspešnosti iz naslova povečanega obsega dela za javne uslužbence v drugih
državnih organih, lahko do 31. decembra 2018 višina dela plače javnega
uslužbenca za plačilo delovne uspešnosti pri opravljanju rednih delovnih nalog
uporabnika proračuna ali projekta, načrtovanega v okviru sprejetega finančnega
načrta uporabnika proračuna, znaša največ 20 odstotkov njegove osnovne plače.
Če se javnemu uslužbencu izplačuje del plače za plačilo delovne uspešnosti iz
naslova povečanega obsega dela tudi iz naslova in sredstev posebnega projekta,
lahko del plače znaša skupno (iz obeh naslovov) največ 30 odstotkov
njegove osnovne plače.
(2) Javnim uslužbencem, za katere velja Uredba o plačah
direktorjev v javnem sektorju (Uradni list RS, št. 73/05, 103/05, 12/06,
36/06, 46/06, 77/06, 128/06, 37/07, 95/07, 112/07, 104/08, 123/08, 21/09,
61/09, 91/09, 3/10, 27/10, 45/10, 62/10, 88/10, 10/11, 45/11, 53/11, 86/11,
26/12, 41/12, 90/12, 24/13, 75/13, 79/13, 108/13, 15/14, 43/14, 6/15, 57/15,
98/15 in 15/16), se del plače za delovno uspešnost iz naslova povečanega obsega
dela do 31. decembra 2018 izplačuje v skladu z drugim odstavkom
4. člena uredbe iz prejšnjega odstavka.
(3) Za izplačilo delovne uspešnosti iz naslova povečanega
obsega dela pri opravljanju rednih delovnih nalog lahko do 31. decembra
2018 uporabniki proračuna porabijo največ 40 odstotkov sredstev iz prihrankov,
določenih v 22.d členu ZSPJS.
(4) Ne glede na določbo prejšnjega odstavka lahko uporabniki
v primerih, ko so bili sklenjeni še vedno veljavni sporazumi ali dogovori med
delodajalcem in reprezentativnim sindikatom za dejavnost ali poklic v javnem
sektorju, ki vsebujejo dogovor o delovni uspešnosti iz naslova povečanega
obsega dela, porabijo prihranke v odstotku, ki je veljal ob podpisu tega
sporazuma oziroma dogovora.
4. člen
(napredovanje javnih uslužbencev in funkcionarjev v letih
2017 in 2018)
(1) Ne glede na določbe 16. in 17. člena ZSPJS in na
njegovi podlagi sprejetih predpisov ter določbe drugih predpisov in splošnih
aktov javni uslužbenci in funkcionarji, ki v letu 2017 napredujejo v višji
plačni razred, naziv oziroma višji naziv, pridobijo pravico do plače v skladu z
višjim plačnim razredom, pridobljenim nazivom ali višjim nazivom s
1. decembrom 2017, javni uslužbenci in funkcionarji, ki napredujejo v
višji plačni razred, naziv oziroma višji naziv v letu 2018, pa pridobijo pravico
do plače v skladu z višjim plačnim razredom, pridobljenim nazivom ali višjim
nazivom s 1. decembrom 2018.
(2) Ne glede na določbo prejšnjega odstavka javni uslužbenci
in funkcionarji pridobijo pravico do plače s pridobitvijo naziva ali višjega
naziva, če je pridobitev naziva ali višjega naziva pogoj za opravljanje dela na
delovnem mestu, na katerega se javni uslužbenec premešča oziroma za katerega
sklepa pogodbo o zaposlitvi.
5. člen
(regres za letni dopust za leto 2017)
(1) Javnim uslužbencem in funkcionarjem se ne glede na
določbe zakona, ki ureja delovna razmerja, Kolektivne pogodbe za javni sektor
(Uradni list RS, št. 57/08, 23/09, 91/09, 89/10, 89/10, 40/12, 46/13,
95/14 in 91/15) in kolektivnih pogodb dejavnosti in poklicev za leto 2017,
izplača regres za letni dopust, upoštevaje uvrstitev v plačni razred na zadnji
dan meseca aprila 2017.
(2) Javnim uslužbencem in funkcionarjem, ki so na zadnji dan
meseca aprila 2017 uvrščeni:
-       
do vključno 16. plačnega razreda, se izplača regres v znesku 1000 eurov;
-       
od 17. do vključno 40. plačnega razreda, se izplača regres v znesku
790,73 eurov;
-       
od 41. do vključno 50. plačnega razreda, se izplača regres v znesku 600
eurov;
-       
od 51. plačnega razreda, se izplača regres v znesku 500 eurov.
(3) Regres za letni dopust se javnim uslužbencem in
funkcionarjem izplača pri plači za mesec maj 2017.
(4) Plačni razred za določitev višine regresa javnim
uslužbencem oziroma funkcionarjem iz tega člena je plačni razred, v katerega je
uvrščen javni uslužbenec oziroma funkcionar na zadnji dan meseca aprila 2017.
Če javni uslužbenec oziroma funkcionar na ta dan še ni pridobil pravice do
plače v skladu s plačnim razredom, v katerega je uvrščen, je plačni razred za
določitev višine regresa plačni razred, v skladu s katerim je javni uslužbenec
oziroma funkcionar prejel plačo na zadnji dan meseca aprila 2017.
6. člen
(nadomestilo plače funkcionarjem in javnim uslužbencem za
čas odsotnosti z dela zaradi bolezni ali poškodbe, ki ni povezana z delom)
(1) V letih 2017 in 2018 pripada funkcionarjem za čas odsotnosti
z dela zaradi bolezni ali poškodbe, ki ni povezana z delom, nadomestilo, ki
bremeni delodajalca, v višini 80 odstotkov osnove. Osnova za izračun
nadomestila je plača v preteklem mesecu za polni delovni čas.
(2) Nadomestilo plače v višini iz prejšnjega odstavka pripada
v letih 2017 in 2018 tudi javnim uslužbencem, za katere je višina nadomestila
plače za čas odsotnosti z dela zaradi bolezni ali poškodbe, ki ni povezana z
delom, s kolektivno pogodbo ali s splošnim aktom, veljavnim na dan začetka
uporabe tega zakona, določena drugače ali višina nadomestila ni določena.
7. člen
(izplačevanje jubilejnih nagrad)
Zaposlenemu pripada v letih 2017 in 2018 jubilejna nagrada le
v primeru, če je za posamezni jubilej še ni prejel v javnem sektorju.
8. člen
(posebna ureditev glede na 245. člen ZPIZ-2)
Ne glede na 245. člen Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 –
ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B, 95/14 –
ZUJF-C, 90/15 – ZIUPTD in 102/15; v nadaljnjem besedilu: ZPIZ-2) je lahko v
letu 2017 znesek vplačil kolektivnega zavarovanja po Zakonu o kolektivnem
dodatnem pokojninskem zavarovanju za javne uslužbence (Uradni list RS,
št. 126/03 in 32/15), ki ga za posameznega javnega uslužbenca vplača
delodajalec v posameznem koledarskem letu, nižji od 240 eurov.
9. člen
(prenehanje pogodbe o zaposlitvi)
(1) Javnemu uslužbencu (moški in ženska), ki bi v obdobju od
1. januarja 2017 do 31. decembra 2017 izpolnil pogoje za pridobitev
pravice do starostne pokojnine za moške na podlagi četrtega, v prehodnem
obdobju pa na podlagi petega odstavka 27. člena, v povezavi s prvim in
drugim odstavkom 398. člena ZPIZ-2, pogodba o zaposlitvi preneha veljati
najkasneje v enem letu po izpolnitvi teh pogojev.
(2) Javnemu uslužbencu, ki se upokoji v roku enega leta po
izpolnitvi pogojev iz prejšnjega odstavka, pripada ne glede na določbe
kolektivnih pogodb dejavnosti in poklicev odpravnina ob upokojitvi v višini
treh povprečnih mesečnih plač zaposlenega v Republiki Sloveniji za pretekle tri
mesece oziroma treh zadnjih mesečnih plač zaposlenega, če je to zanj ugodneje.
(3) Javnemu uslužbencu, ki se ne upokoji najkasneje s prvim
dnem po izteku enega leta po izpolnitvi pogojev iz prvega odstavka tega člena,
pogodba o zaposlitvi preneha veljati na podlagi dokončnega sklepa, ki ga izda
predstojnik oziroma oseba, ki izvršuje pravice in obveznosti delodajalca, s
prvim dnem po izteku enega leta po izpolnitvi pogojev iz prejšnjega odstavka.
Sklep iz prejšnjega stavka mora predstojnik oziroma oseba, ki izvršuje pravice
in obveznosti delodajalca izdati v roku osmih dni pred datumom prenehanja
pogodbe o zaposlitvi. Javni uslužbenec ima pravico do odpravnine v višini dveh
povprečnih mesečnih plač zaposlenega v Republiki Sloveniji za pretekle tri
mesece oziroma dveh zadnjih mesečnih plač zaposlenega, če je to zanj ugodneje.
(4) Delodajalec z namenom ugotavljanja izpolnjevanja pogojev
iz prvega odstavka tega člena pridobi podatke iz zbirk Zavoda za pokojninsko in
invalidsko zavarovanje Slovenije.
10. člen
(omejitev števila dni letnega dopusta)
(1) Ne glede na določbe zakonov, podzakonskih predpisov,
splošnih aktov in kolektivnih pogodb, na podlagi katerih je funkcionarjem in
javnim uslužbencem določeno število dni letnega dopusta, funkcionarjem in
javnim uslužbencem pripada v letu 2017 iz naslova delovne dobe, zahtevnosti
dela, starosti javnega uslužbenca, socialnih in zdravstvenih razmer ter drugih
kriterijev največ 35 dni letnega dopusta.
(2) Ne glede na prejšnji odstavek se javnim uslužbencem v
letu 2017 lahko določi največ 15 dodatnih dni letnega dopusta za posebne pogoje
dela, upoštevaje kriterije in višine, kot so določene v zakonih, podzakonskih
predpisih, splošnih aktih in kolektivnih pogodbah.
11. člen
(omejitev sklepanja avtorskih in podjemnih pogodb)
Uporabniki proračuna s svojimi zaposlenimi v letu 2017 ne
smejo sklepati avtorskih in podjemnih pogodb, razen na podlagi izrecno določene
podlage v predpisih ali kadar je avtorska in podjemna pogodba sklenjena za:
1.     
izvajanje strokovnih usposabljanj, strokovnih izpitov in preizkusov
znanja,
2.     
izvajanje znanstveno raziskovalnega in drugega dela za nemoteno
delovanje javnih visokošolskih in raziskovalnih zavodov,
3.     
izvajanje posebnih projektov in posebnih programov, če so za te projekte
in programe zagotovljena dodatna sredstva,
4.     
izvajanje projektov institucionalne izgradnje, ki se financirajo iz
sredstev EU ali drugih tujih sredstev,
5.     
izvajanje programov bilateralne tehnične pomoči,
6.     
izvajanje kulturnega programa v javnih zavodih s področja kulture, razen
za izvajanje tistih del in nalog znotraj javnega zavoda, ki jih ima zaposleni v
opisu del in nalog na svojem delovnem mestu.
PREHODNA DOLOČBA
12. člen
(podaljšanje dogovora o nadaljevanju delovnega razmerja)
Dogovor o nadaljevanju delovnega razmerja, ki sta ga skladno
z določbo 188. ali 246. člena Zakona za uravnoteženje javnih financ
(Uradni list RS, št. 40/12, 96/12 – ZPIZ-2, 104/12 – ZIPRS1314, 105/12,
25/13 – odl. US, 46/13 – ZIPRS1314-A, 56/13 – ZŠtip-1, 63/13 – ZOsn-I, 63/13 –
ZJAKRS-A, 99/13 – ZUPJS-C, 99/13 – ZSVarPre-C, 101/13 – ZIPRS1415, 101/13 –
ZDavNepr, 107/13 – odl. US, 85/14, 95/14, 24/15 – odl. US, 90/15, 102/15 in
63/16 – ZDoh-2R) ali 11. člena Zakona o ukrepih na področju plač in drugih
stroškov dela za leto 2016 in drugih ukrepih v javnem sektorju (Uradni list RS,
št. 90/15) sklenila delodajalec in javni uslužbenec za zagotovitev
nemotenega delovnega procesa, se v primerih, ko delodajalec niti do izteka
dogovora o nadaljevanju delovnega razmerja iz objektivnih razlogov ne more
organizirati delovnega procesa, lahko podaljša, vendar najdalj do
31. decembra 2017.
KONČNA DOLOČBA
13. člen
Ta zakon začne veljati 1. januarja 2017.
Št. 110-06/16-16/15
Ljubljana, dne 22. decembra 2016
EPA 1681-VII
Državni zbor
Republike Slovenije
Primož Hainz l.r.
Podpredsednik