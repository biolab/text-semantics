1. člen
S tem zakonom se določa način izplačila
razlike v plači zaradi odprave tretje četrtine nesorazmerij v osnovnih plačah
vsakomur, ki je bil v skladu z Aneksom št. 2 h Kolektivni pogodbi za javni
sektor (Uradni list RS, št. 91/09) upravičen do izplačila odprave tretje
četrtine nesorazmerij v osnovnih plačah za čas od 1. oktobra 2010 do
31. maja 2012 (v nadaljnjem besedilu: upravičenec) in mu razlika še ni
bila izplačana.
2. člen
(1) Državni organ, samoupravna lokalna
skupnost, javna agencija, javni sklad, javni zavod, javni gospodarski zavod
oziroma druga oseba javnega prava, ki je posredni uporabnik državnega proračuna
ali proračuna lokalne skupnosti (v nadaljnjem besedilu: subjekt javnega
sektorja), pri katerem je bil upravičenec v času od 1. oktobra 2010 do
31. maja 2012 v delovnem razmerju, izda upravičencu obvestilo. Obvestilo
se izda najkasneje ob izplačilu posameznega obroka razlike v plači zaradi
odprave tretje četrtine nesorazmerij v osnovnih plačah. Obvestilo vsebuje
izračun, iz katerega je razvidno:
-       
razlika v plači zaradi odprave tretje četrtine nesorazmerij v osnovnih
plačah za čas, za katerega je izvršeno izplačilo, prikazana po posameznih
mesecih, in
-       
zakonske zamudne obresti od posameznih neto zneskov te razlike v plači
do dneva izplačila posameznega obroka razlike v plači.
(2) Obvestila iz prejšnjega odstavka ni
treba izdati, če so vsi podatki, ki bi jih moralo vsebovati obvestilo, prikazani
na plačilni listi, izdani ob izplačilu razlike plače.
(3) Če subjekt javnega sektorja preneha ali
je ukinjen, izda obvestilo subjekt, na katerega so bile prenesene njegove
naloge in javni uslužbenci (v nadaljnjem besedilu: pravni naslednik). Če
pravnega naslednika ni ali pravni naslednik ni subjekt javnega sektorja,
obvestilo izda ustanovitelj subjekta javnega sektorja, ki preneha ali je
ukinjen.
3. člen
(1) Izplačilo razlike v plači zaradi
odprave tretje četrtine nesorazmerij v osnovnih plačah se opravi v največ dveh
obrokih.
(2) V prvem obroku, ki se izplača
najkasneje do konca meseca februarja 2014, se izplačajo razlike v plači zaradi
odprave tretje četrtine nesorazmerij v osnovnih plačah od 1. oktobra 2010
do 31. julija 2011 in pripadajoče zakonske zamudne obresti, ki tečejo od
prvega naslednjega dne po dnevu, ki je določen za izplačilo posamezne plače za
obdobja od 1. oktobra 2010 do 31. julija 2011 do dneva plačila prvega
obroka.
(3) V drugem obroku, ki se izplača
najkasneje do konca meseca januarja 2015, se izplačajo razlike v plači zaradi
odprave tretje četrtine nesorazmerij v osnovnih plačah za čas od
1. avgusta 2011 do 31. maja 2012 in pripadajoče zakonske zamudne obresti, ki tečejo od prvega naslednjega dne po dnevu, ki je določen za izplačilo
posamezne plače za obdobja od 1. avgusta 2011 do 31. maja 2012 do
dneva plačila.
(4) Zavezanec za izplačilo je izdajatelj
obvestila iz prejšnjega člena.
4. člen
(1) Pri odmeri dohodnine na letni ravni se
pri dohodku iz delovnega razmerja v višini razlike v plači zaradi odprave
tretje četrtine nesorazmerij v osnovnih plačah upošteva povprečenje v skladu s
prvim odstavkom 120. člena Zakona o dohodnini (Uradni list RS, št. 13/11 –
uradno prečiščeno besedilo, 24/12, 30/12, 40/12 – ZUJF, 75/12, 94/12 in 96/13).
(2) Od zamudnih obresti iz drugega in
tretjega odstavka prejšnjega člena se ne plača dohodnine.
5. člen
Minister, pristojen za sistem plač v javnem
sektorju, in minister, pristojen za finance, najkasneje v 15 dneh od
uveljavitve tega zakona predpišeta navodilo za izvršitev določb 2. in 3. člena tega zakona.
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 110-06/13-20/20
Ljubljana, dne 27. novembra 2013
EPA 1592-VI
Državni zbor
Republike Slovenije
Janko Veber l.r.
Predsednik