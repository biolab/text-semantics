1. člen
(vsebina zakona)
Republika Slovenija v skladu s tem zakonom, zakonom, ki ureja
delovanje Banke Slovenije in Uredbo Komisije (ES) št. 975/98 z dne 3. maja 1998
o apoenih in tehničnih specifikacijah eurokovancev namenjenih obtoku (UL L št.
139 z dne 11. 5. 1998, str. 6, s spremembami), izdaja priložnostne kovance ob
političnih, zgodovinskih, znanstvenih, kulturnih, športnih, humanitarnih in
drugih dogodkih, ki so splošnega pomena za Republiko Slovenijo ali imajo širši
mednarodni pomen.
2. člen
(določitev dogodkov)
(1) Dogodke, ob katerih se izdajo priložnostni kovanci,
določi Vlada Republike Slovenije (v nadaljnjem besedilu: vlada).
(2) Dogodke, ob katerih se izdajo priložnostni kovanci v
naslednjem letu, določi vlada najpozneje devet mesecev pred dnem, ki bo zaznamovan
z izdajo priložnostnega kovanca.
3. člen
(delitev priložnostnih kovancev)
Priložnostni kovanci se delijo na spominske in zbirateljske
kovance.
4. člen
(spominski kovanci)
(1) Spominski kovanci so po dimenziji in fizičnih ter
kemijskih lastnostih enaki tečajnim eurokovancem za 2 eura. Spominski kovanci
imajo skupno stran v obliki eurokovanca za 2 eura ter nacionalno stran in rob
kovanca izdelano v obliki, ki predstavlja dogodek iz 1. člena tega zakona.
Nacionalna stran mora imeti 12 zvezd, ki obkrožajo motiv ter letnico.
(2) Nominalna vrednost spominskih kovancev je 2 eura.
(3) Spominski kovanci se lahko izdajo ob enem dogodku na
leto.
(4) Videz nacionalne strani spominskih kovancev po predhodnem
posvetovanju z državami članicami Evropske unije določi vlada in se objavi v
Uradnem listu Evropske unije. O nameravani izdaji spominskih kovancev
ministrstvo, pristojno za finance, najpozneje šest mesecev pred izdajo kovancev
obvesti Evropsko komisijo.
(5) Spominski kovanci se prodajajo po ceni, ki je lahko višja
od njihove nominalne vrednosti. Ceno spominskih kovancev določi Banka Slovenije
v soglasju z ministrstvom, pristojnim za finance.
(6) Spominski kovanci so zakonito plačilno sredstvo v državah
članicah, ki so prevzele euro kot svojo valuto.
5. člen
(zbirateljski kovanci)
(1) Zbirateljski kovanci so izdelani iz zlata, srebra ali
kovin, ki jih določi vlada.
(2) Nominalna vrednost zbirateljskih kovancev ne sme biti
enaka nominalni vrednosti tečajnih eurokovancev, določi pa jo vlada v skladu z
obsegom izdaje, ki ga odobri Evropska centralna banka in ob izpolnjevanju
meril, sprejetih na ravni Evropske unije.
(3) Zbirateljski kovanci se lahko izdajo ob največ desetih dogodkih
na leto.
(4) Videz zbirateljskih kovancev določi vlada, o njem pa se
posvetuje z državami članicami Evropske unije. Sprednja stran mora biti
drugačna od nacionalnega motiva kovancev v obtoku. Zbirateljski kovanci se
morajo od kovancev v obtoku razlikovati tudi po najmanj dveh od naslednjih
značilnosti:
-       
barvi,
-       
premeru ali
-       
teži.
(5) Zbirateljski kovanci se prodajajo po ceni, ki je
praviloma višja od njihove nominalne vrednosti. Ceno zbirateljskih kovancev
določi Banka Slovenije v soglasju z ministrstvom, pristojnim za finance.
(6) Zbirateljski kovanci so zakonito plačilno sredstvo na
območju Republike Slovenije.
6. člen
(določitev obsega izdaje)
(1) Obseg vsakokratne izdaje priložnostnih kovancev po
predhodni odobritvi Evropske centralne banke določi vlada na predlog Banke
Slovenije.
(2) Banka Slovenije oceni povpraševanje po priložnostnih
kovancih v okviru povpraševanja po tečajnih eurokovancih za posamezno leto in
oceno povpraševanja pošlje Evropski centralni banki v potrditev.
(3) Če Banka Slovenije ugotovi, da je bila ocena
povpraševanja prenizka, pošlje Evropski centralni banki predlog za odobritev
dodatne izdaje eurokovancev v tekočem letu.
(4) Metodologijo za oceno povpraševanja določi Banka
Slovenije.
7. člen
(javni natečaj)
(1) Za likovne rešitve priložnostnih kovancev razpiše Banka
Slovenije javni natečaj.
(2) Podrobnejše pogoje za udeležbo na javnem natečaju iz
prejšnjega odstavka določi Banka Slovenije.
8. člen
(strokovne in tehnične naloge)
(1) Strokovne in tehnične naloge v zvezi z izdajo
priložnostnih kovancev opravlja Banka Slovenije na podlagi pogodbe, ki jo v
imenu Republike Slovenije z Banko Slovenije sklene ministrstvo, pristojno za
finance.
(2) Za izvedbo dejavnosti iz prejšnjega odstavka guverner
oziroma guvernerka Banke Slovenije v soglasju z ministrom oziroma ministrico,
pristojno za finance, imenuje komisijo za izdajo priložnostnih kovancev.
9. člen
(izdelava kovancev)
(1) Priložnostne kovance izdeluje specializirana
organizacija, ki jo s soglasjem ministrstva, pristojnega za finance, izbere
Banka Slovenije v skladu s predpisi, ki urejajo naročila zaupne narave.
(2) Banka Slovenije nadzira izdelavo priložnostnih kovancev.
10. člen
(izročitev kovancev v obtok)
Banka Slovenije določi dan izročitve priložnostnih kovancev v
obtok.
11. člen
(prodaja kovancev)
Priložnostne kovance za Republiko Slovenijo prodaja Banka Slovenije
neposredno ali prek drugih pooblaščenih organizacij.
12. člen
(financiranje kovancev)
(1) Sredstva za izdajo priložnostnih kovancev se zagotovijo v
proračunu Republike Slovenije.
(2) Prihodke od prodaje priložnostnih kovancev prenese Banka
Slovenije v proračun Republike Slovenije.
13. člen
(omejitev)
Pri poravnavi plačila s priložnostnimi kovanci se lahko
zavrne prejem več kot 50 kovancev.
14. člen
(nadzor)
Izvajanje tega zakona nadzira Banka Slovenije v skladu z
zakonom, ki ureja delovanje Banke Slovenije.

Zakon o priložnostnih kovancih – ZPK-1 (Uradni
list RS, št. 53/07) vsebuje naslednji končni določbi:
»15. člen
(prenehanje veljavnosti
zakona)
Z dnem, ko začne veljati ta zakon, preneha veljati Zakon o
priložnostnih kovancih (Uradni list RS, št. 7/93).
16. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o priložnostnih kovancih
– ZPK-1A (Uradni list RS, št. 43/22) vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.«.