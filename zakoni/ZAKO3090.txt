1. člen
S tem zakonom se urejajo vprašanja v zvezi
s članstvom Republike Slovenije v Razvojni banki Sveta Evrope, v skladu s
pogoji Razvojne banke Sveta Evrope.
2. člen
V skladu s sklepom upravnega odbora
Razvojne banke Sveta Evrope, da Sklad Sveta Evrope za socialni razvoj
preimenuje v Razvojno banko Sveta Evrope (Council of Europe Development Bank),
se v Republiki Sloveniji uporablja ime Razvojna banka Sveta Evrope (v
nadaljnjem besedilu: banka).
3. člen
Ministrstvo, pristojno za finance in
ministrstvo, pristojno za zunanje zadeve, skrbita za uresničevanje vseh pravic
in obveznosti, ki izhajajo iz članstva Republike Slovenije v banki.
Ministrstvi iz prejšnjega odstavka sta
pristojni za komuniciranje z banko.
Minister, pristojen za finance in minister,
pristojen za zunanje zadeve, izdata potrebne listine in izvedeta opravila, ki
so potrebna za uresničevanje pravic in obveznosti iz prvega odstavka tega
člena.
4. člen
Ministrstvo, pristojno za finance, je
fiskalni agent Republike Slovenije v poslovanju z banko.
Delnice Republike Slovenije v banki so
premoženje Republike Slovenije in so v skrbi ministrstva, pristojnega za
finance. Sredstva za plačilo dospelih obveznosti iz naslova povečanj delniškega
kapitala banke ter morebitnih drugih obveznosti, določenih v skladu s pravili
banke se zagotavljajo iz proračuna Republike Slovenije.
Vlada Republike Slovenije odloča o
vsakokratnem povečanju kapitala banke, svojo odločitev pa posreduje v vednost
Državnemu zboru Republike Slovenije.
5. člen
Republiko Slovenijo v administrativnem
svetu banke predstavlja predstavnik ministrstva, pristojnega za finance, v
upravnem odboru pa predstavnik ministrstva, pristojnega za zunanje zadeve.
Predstavnike po tem členu imenuje Vlada
Republike Slovenije.
6. člen
Vlada Republike Slovenije lahko določi
natančnejše pogoje za izvajanje obveznosti do banke.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 412-01/00-25/1
Ljubljana, dne 1. februarja
2001.
Predsednik
Državnega zbora Republike Slovenije
Borut Pahor l. r.