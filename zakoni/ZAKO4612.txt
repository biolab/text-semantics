1. člen
S tem zakonom se ureja izvajanje najpomembnejših temeljnih
razvojnih programov Slovenske vojske v letih 2008 do 2015, določenih z
Resolucijo o splošnem dolgoročnem programu razvoja in opremljanja Slovenske
vojske (Uradni list RS, št. 89/04) in srednjeročnimi obrambnimi programi za njeno
izvedbo.
2. člen
(1) Za izvajanje temeljnih razvojnih programov v letih 2008
do 2015 iz prejšnjega člena bo Republika Slovenija zagotovila v proračunu
Republike Slovenije skupno do 710 milijonov eurov
(2) Sredstva za izvajanje temeljnih razvojnih programov po
tem zakonu se v državnih proračunih za posamezno leto določijo na posebni proračunski
postavki pri Ministrstvu za obrambo, pri čemer letni obseg porabe ne sme
presegati 105 milijonov eurov, skupni znesek porabe pa ne sme preseči zneska iz
prejšnjega odstavka.
3. člen
(1) Prednostne naloge izvajanja temeljnih razvojnih programov
Slovenske vojske iz 1. člena tega zakona v posameznem letu se določijo z letnim
načrtom, ki ga sprejme Vlada Republike Slovenije na podlagi splošnega
dolgoročnega programa razvoja in opremljanja Slovenske vojske ter srednjeročnih
obrambnih programov. V letni načrt izvajanja temeljnih razvojnih programov se
praviloma vključijo projekti, s katerimi se zagotavljajo ključne operativne
zmogljivosti vojske v daljšem časovnem obdobju, pri čemer se upošteva zlasti
vrsto zmogljivosti in roke, dogovorjene za njihovo vzpostavitev v okviru Nata.
Pri določitvi teh projektov se poleg nabav oborožitvenih sistemov, vojaške
opreme in drugih sredstev upošteva tudi kadrovske, logistične, infrastrukturne in
druge potrebe.
(2) Oborožitveni sistemi, vojaška oprema in druga sredstva, vključno
z infrastrukturo iz prejšnjega odstavka, morajo izpolnjevati standarde oziroma
merila, določena v zvezi Nato, oziroma mora biti povezljiva s temi standardi
ali merili.
4. člen
(1) Ministrstvo za obrambo za izvajanje temeljnih razvojnih programov
v skladu s tem zakonom lahko sklepa pogodbe, s katerimi prevzema obveznosti za
celotno obdobje veljavnosti zakona, vendar ne v višjem celotnem in letnem znesku,
kot je določen v 2. členu tega zakona.
(2) Pri sklepanju pogodb za izvajanje temeljnih razvojnih programov
v skladu s tem zakonom morajo biti praviloma dogovorjene tudi protidobave blaga
ali storitev, proizvedenih v Republiki Sloveniji, v skladu s smernicami, ki jih
določi Vlada Republike Slovenije.
(3) K sklenitvi pogodb za izvajanje temeljnih razvojnih programov
daje predhodno soglasje medresorska delovna skupina, ki jo imenuje Vlada
Republike Slovenije. Vlada Republike Slovenije imenuje tudi medresorsko delovno
skupino za potrjevanje in spremljanje programov protidobav iz prejšnjega
odstavka.
5. člen
Ministrstvo za obrambo mora zagotoviti ločeno evidenco oborožitvenih
sistemov, vojaške opreme in drugih sredstev vključno z infrastrukturo, za
katero se zagotavljajo sredstva s tem zakonom.
6. člen
(1) Letno določena sredstva za izvajanje temeljnih razvojnih programov
po tem zakonu, skupaj z drugimi proračunskimi sredstvi Ministrstva za obrambo
ter izdatki proračuna Republike Slovenije, ki se vštevajo v obrambne izdatke Republike
Slovenije na način, kot se ugotavljajo obrambni izdatki v Nato, ne smejo
preseči 2 odstotka bruto domačega proizvoda od vključno leta 2008 do 2015, ki
jih je kot obveznost prevzela Republika Slovenija kot članica Nato.
(2) Določba prejšnjega odstavka se ne uporablja, če se zaradi
spremembe varnostnih razmer povečajo obveznosti Republike Slovenije v zvezi
Nato ali Evropski uniji na obrambnem področju.
7. člen
Vlada Republike Slovenije enkrat letno poroča Državnemu zboru
Republike Slovenije o izvajanju tega zakona.
8. člen
Ministrstvo za obrambo lahko po uveljavitvi tega zakona sklepa
pogodbe in prevzema obveznosti v obsegu in do višine, kot je to določeno z 2.
členom tega zakona.
9. člen
(1) Vlada Republike Slovenije hkrati z zaključnim računom proračuna
Republike Slovenije za leto 2007 posreduje Državnemu zboru Republike Slovenije
v sprejem tudi zaključno poročilo o izvrševanju Zakona o zagotavljanju sredstev
za realizacijo temeljnih razvojnih programov obrambnih sil Republike Slovenije
v letih 1994–2007 (Uradni list RS, št. 13/94, 42/00 – obvezna razlaga in
97/01). V zaključnem poročilu mora biti posebej izkazana razlika med višino
porabljenih sredstev in višino knjiženih sredstev v breme letnih proračunov
Republike Slovenije za realizacijo temeljnih razvojnih programov obrambnih sil
Republike Slovenije v letih 1994–2007.
(2) Do dokončne poravnave obveznosti iz naslova posojil, najetih
za realizacijo temeljnih razvojnih programov obrambnih sil Republike Slovenije
v letih 1994–2007, se evidentirajo le odplačila glavnic in obresti teh posojil,
in sicer tako, da se izkazujejo v letnih proračunih na posebnih postavkah in
ločenih štirimestnih kontih pri Ministrstvu za finance.
10. člen
Do uvedbe eura kot valute Republike Slovenije se sredstva po
tem zakonu izkazujejo v tolarski protivrednosti po srednjem tečaju eura pri
Banki Slovenije.
11. člen
Ta zakon začne veljati petnajsti dan po objavi v Uradnem listu
Republike Slovenije.
Št. 200-03/06-4/1
Ljubljana, dne 26. oktobra 2006
EPA 932-IV
Predsednik
Državnega zbora
Republike Slovenije
France Cukjati, dr. med., l.r.