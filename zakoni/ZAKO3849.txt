I. SPLOŠNE DOLOČBE
1. člen
(predmet urejanja)
Ta zakon ureja postopek priglasitve,
obveznost poročanja in evidentiranja državnih pomoči ter presojo skladnosti
državnih pomoči, ki jih ni potrebno priglasiti Evropski komisiji.
2. člen
(opredelitev pojmov)
Izrazi, uporabljeni v tem zakonu, imajo
naslednji pomen:
-       
Državne pomoči: so izdatki in zmanjšani prejemki države oziroma občine,
ki pomenijo korist za prejemnika pomoči in mu tako zagotavljajo prednost pred
konkurenti in so namenjeni za financiranje in sofinanciranje programov v
institucionalnih enotah, ki se ukvarjajo s tržno proizvodnjo blaga in storitev
z namenom zagotavljanja določene konkurenčne prednosti, kot to opredeljuje 87.
člen Pogodbe o ustanovitvi Evropske skupnosti (Uradni list RS – Mednarodne
pogodbe, št. 3/04).
-       
Skupinske izjeme: so državne pomoči, ki jih pred izvajanjem ni potrebno
priglasiti Evropski komisiji po tretjem odstavku 88. člena Pogodbe o
ustanovitvi Evropske skupnosti. Evropsko komisijo je o dodelitvi teh državnih
pomoči potrebno obvestiti, le-ta pa jih objavi v Uradnem listu Evropske unije.
-       
Pomoči po pravilu »de minimis«: so pomoči, ki zaradi svoje višine ne
izkrivljajo ali ogrožajo konkurence in ne predstavljajo državne pomoči, kot to
opredeljuje Uredba Komisije (ES) št. 69/2001 o uporabi 87. in 88. člena Pogodbe
o ustanovitvi Evropske skupnosti za državno pomoč »de minimis« (UL L 83, z dne
27. 3. 1999, vključno z vsemi spremembami).
-       
Upravljavec državne pomoči: je resorno pristojen organ, ki pripravi
njeno vsebino in jo priglasi. Kot upravljavec skrbi za njeno pravilno izvajanje
in poročanje o njenem izvajanju.
3. člen
(pristojni organ)
Ministrstvo, pristojno za finance (v
nadaljnjem besedilu: ministrstvo), izvaja po tem zakonu naslednje naloge:
-       
obravnava, ocenjuje in posreduje priglasitev državnih pomoči Evropski
komisiji,
-       
obravnava, ocenjuje in daje mnenje za državne pomoči, ki pomenijo
skupinsko izjemo in za pomoči po pravilu »de minimis«,
-       
zbira, obdeluje in spremlja podatke o državnih pomočeh in o pomočeh,
dodeljenih po pravilu »de minimis« ter vodi evidence o teh podatkih,
-       
pripravi letno poročilo,
-       
svetuje upravljavcem državnih pomoči.
II. VSEBINA IN POSTOPEK SPREMLJANJA DRŽAVNIH POMOČI
4. člen
(posredovanje podatkov)
(1) Vse institucionalne enote, ki so v
skladu s statističnimi predpisi opredeljene v sektorju država ter dodeljujejo državne
pomoči, morajo posredovati ministrstvu podatke v skladu z določbami tega
zakona.
(2) Vlada Republike Slovenije s
podzakonskim aktom določi način in roke posredovanja podatkov ministrstvu.
5. člen
(posredovanje vsebine državnih pomoči)
(1) Vsebino posamezne državne pomoči
pripravi upravljavec državne pomoči in jo posreduje ministrstvu. Enako velja
tudi za dopolnitev ali spremembo že obstoječe državne pomoči ter za dodelitev
pomoči po pravilu »de minimis«.
(2) Izjema od tega določila so državne
pomoči kmetijstvu in ribištvu.
6. člen
(posredovanje priglasitev Evropski
komisiji)
(1) Ministrstvo posreduje priglasitev državne
pomoči Evropski komisiji najkasneje v roku 45 dni od njenega prejema. O tem
obvesti upravljavca državne pomoči.
(2) Kolikor ministrstvo meni, da priglašena
državna pomoči ni skladna s pravili na področju državnih pomoči, pozove
upravljavca državne pomoči, da jo uskladi. Kolikor upravljavec vztraja pri
prvotno posredovani vsebini državne pomoči, poda izjavo, da se Evropski
komisiji posreduje priglasitev s predlagano vsebino. Ministrstvo priglasitev
posreduje Evropski komisiji v roku petih dni po prejemu izjave upravljavca.
(3) Komunikacija v smislu dodatnih
vprašanj, obrazložitev in informacij, povezanih s priglašenimi državnimi pomočmi
med Evropsko komisijo in upravljavcem, poteka preko ministrstva.
(4) Po prejeti odločitvi s strani Evropske
komisije je ministrstvo dolžno o tem obvestiti upravljavca.
7. člen
(skupinske izjeme in pravilo »de minimis«)
(1) Ne glede na določbo prejšnjega člena
ministrstvo obravnava skupinske izjeme in pomoči po pravilu »de minimis« ter
daje mnenje o njihovi skladnosti s pravili na področju državnih pomoči. Mnenje
o skladnosti za skupinske izjeme izda ministrstvo najkasneje v roku 45 dni, za
pomoči po pravilu »de minimis« pa najkasneje v roku 15 dni od njihovega
prejema.
(2) V primeru neskladnosti ministrstvo
pozove upravljavca državne pomoči, da jo odpravi in mu določi rok za uskladitev.
Če upravljavec državne pomoči v danem roku ne prilagodi, ministrstvo o tem
obvesti resornega ministra oziroma predstojnika.
(3) Do izdaje pozitivnega mnenja
ministrstva je zadržano in prepovedano izvajanje državne pomoči.
(4) Ministrstvo o dodelitvi državne pomoči
za skupinske izjeme obvesti Evropsko komisijo.
8. člen
(zbiranje podatkov)
(1) Ministrstvo zbira in obdeluje podatke o
dodeljenih državnih pomočeh, o pomočeh dodeljenih po pravilu »de minimis« ter
podatke o uspešnosti in učinkovitosti porabe državnih pomoči. Podatke posreduje
upravljavec državne pomoči.
(2) Ministrstvo vodi bazo podatkov o
dodeljenih državnih pomočeh in pomočeh po pravilu »de minimis«.
9. člen
(evidence)
(1) Ministrstvo zaradi zagotavljanja
preglednosti na področju državnih pomoči vodi evidence:
-       
vseh priglasitev,
-       
posredovanih priglasitev Evropski komisiji,
-       
dodeljenih državnih pomoči,
-       
pomoči po pravilu »de minimis«,
ter druge potrebne evidence, ki jih bo
opredelil podzakonski akt, ki ga sprejme Vlada Republike Slovenije.
(2) Podatki iz evidenc so dostopni
institucionalnim enotam iz 4. člena tega zakona.
10. člen
(poročanje)
(1) Na podlagi posredovanih podatkov izdela
ministrstvo letno poročilo o dodeljenih državnih pomočeh in ga predloži Vladi
Republike Slovenije do konca junija tekočega leta za preteklo leto. V poročilu
se prikažejo dodeljene državne pomoči za zadnja tri leta in sicer po višini,
vrsti in instrumentu. Poročilo vsebuje tudi oceno uspešnosti in učinkovitosti
državnih pomoči.
(2) Vlada Republike Slovenije s
podzakonskim aktom določi natančnejšo vsebino in obliko letnega poročila.
(3) Vlada Republike Slovenije predloži
poročilo o državnih pomočeh Državnemu zboru v roku 30 dni po sprejemu.
11. člen
(svetovanje)
Ministrstvo svetuje upravljavcem državnih
pomoči pri pravilni uporabi in tolmačenju pravil na področju državnih pomoči,
nudi pomoč pri pripravi pravnih podlag za dodeljevanje državnih pomoči ter
opozarja in predlaga ukrepe pri odpravi morebitnih nepravilnosti in odstopanj
pri dodelitvi državnih pomoči.
III. PREHODNE IN KONČNE DOLOČBE
12. člen
Podzakonski predpis iz 4., 9. in 10. člena
tega zakona sprejme Vlada Republike Slovenije najkasneje v 30 dneh po uveljavitvi
tega zakona.
13. člen
Z uveljavitvijo tega zakona prenehajo
veljati Zakon o nadzoru državnih pomoči (Uradni list RS, št. 1/2000 in 30/01 –
ZODPM-C), Uredba o namenih in pogojih za dodeljevanje državnih pomoči ter
določitvi pristojnih ministrstev za upravljanje posameznih shem državnih pomoči
(Uradni list RS, št. 30/03), Uredba o vsebini in postopku posredovanja podatkov
za predhodni in naknadni nadzor nad državnimi pomočmi (Uradni list RS, št.
36/2000) ter Pravilnik o pripravi letnega poročila o državnih pomočeh (Uradni
list RS, št. 19/2000).
14. člen
Do uveljavitve podzakonskih predpisov iz
12. člena tega zakona se uporablja Uredba o vsebini in postopku posredovanja
podatkov za predhodni in naknadni nadzor nad državnimi pomočmi (Uradni list RS,
št. 36/2000) ter Pravilnik o pripravi letnega poročila o državnih pomočeh
(Uradni list RS, št. 19/2000).
15. člen
Z dnem uveljavitve tega zakona preneha
delovati Komisija za nadzor nad državnimi pomočmi.
16. člen
Ministrstvo prevzame vse evidence, ki jih
je do uveljavitve tega zakona vodila Komisija za nadzor nad državnimi pomočmi.
17. člen
Ta zakon začne veljati 1. maja 2004.
Št. 310-05/99-1/3
Ljubljana, dne 26. marca 2004.
EPA 1178-III
Predsednik
Državnega zbora Republike
Slovenije
Borut Pahor l. r.