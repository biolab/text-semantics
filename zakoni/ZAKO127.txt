I. SPLOŠNE DOLOČBE
1. člen
Poslovno stavbo oziroma poslovni prostor upravlja,
če ta zakon ne določa drugače, organizacija združenega dela, družbenopolitična
skupnost ali druga družbenopravna oseba, ki ima na poslovni stavbi oziroma na
poslovnem prostoru pravico uporabe in v tej stavbi oziroma prostoru, opravlja
svojo dejavnost.
S poslovnim prostorom v stanovanjski hiši v
družbeni lastnini, na katerem ima pravico uporabe organizacija združenega dela,
družbenopolitična skupnost ali druga družbenopravna oseba, upravlja samoupravna
stanovanjska skupnost.
Občani, društva in druge civilne pravne
osebe imajo lahko lastninsko pravico na poslovnih stavbah in poslovnih
prostorih v mejah in ob pogojih, ki jih določa zakon.
2. člen
Za poslovno stavbo se šteje po tem zakonu
stavba, ki je namenjena za poslovne dejavnosti in se v ta namen pretežno tudi
uporablja.
Za poslovni prostor se šteje po tem zakonu
eden ali več prostorov, namenjenih za poslovno dejavnost, ki so praviloma
gradbena celota in imajo poseben glavni vhod.
Ne štejejo se za poslovni prostor po tem
zakonu garaža v lasti občanov, ki je namenjena največ za dva osebna avtomobila
ter stavbe oziroma prostori v lasti občanov, ki so namenjeni za opravljanje
kmetijskih dejavnosti (hlev, kozolci, kleti in podobno).
Če nastane dvom, ali se šteje stavba
oziroma prostor za poslovno stavbo oziroma poslovni prostor, odloči o tem
občinski upravni organ pristojen za stanovanjske zadeve.
3. člen
Za poslovne dejavnosti se štejejo po tem
zakonu dejavnosti organizacij združenega dela, družbenopolitičnih skupnostih in
drugih družbenopravnih oseb, državnih organov, družbenopolitičnih organizacij,
društev, civilnih pravnih oseb in samostojnih obrtnikov.
4. člen
Občinska skupščina lahko z odlokom določi:
-       
kateri poslovni prostori smejo služiti za določene potrebe;
-       
da se smejo uporabljati poslovni prostori v stavbah, ki so v določenih
ulicah ali delih ulic, samo za določene vrste poslovnih dejavnosti, ali pa da
se ne smejo uporabljati za določene vrste poslovnih dejavnosti;
-       
da morajo imeti stavbe, ki se zidajo na posameznem območju, poslovne
prostore za določene poslovne dejavnosti, v skladu z urbanističnim načrtom ali
zazidalnim načrtom.
5. člen
Določbe tega zakona, ki se nanašajo na
najem poslovnih stavb in poslovnih prostorov, ne veljajo, če se poslovne stavbe
ali poslovni prostori najemajo za kongrese, predavanja in drugo podobno začasno
uporabo.
II. LASTNINSKA PRAVICA NA POSLOVNIH STAVBAH IN POSLOVNIH
PROSTORIH
(črtano)
6. člen
(črtan)
7. člen
(črtan)
8. člen
(črtan)
9. člen
(črtan)
II. NAJEM POSLOVNIH STAVB IN POSLOVNIH PROSTOROV
1. Predmet in nastanek najemnega razmerja
10. člen
Organizacije združenega dela,
družbenopolitične skupnosti ali druge družbenopravne osebe, društva ter druge
civilnopravne osebe lahko oddajajo v najem poslovno stavbo ali poslovni
prostor, na katerem imajo pravico uporabe oziroma lastninsko pravico samo, če
je to v skladu z njihovo osnovno dejavnostjo (na primer javna skladišča,
garažne hiše in podobno) ali pa, če ga iz upravičenih razlogov začasno same ne
morejo uporabljati.
Ne glede na določbe prejšnjega odstavka se
lahko oddajajo v najem poslovne stavbe oziroma poslovni prostori (na primer
kmetijski zadružni domovi in podobno), ki so bili zgrajeni z delom kmetov v
katerikoli obliki združevanja kmetov in delavcev.
11. člen
Občani lahko oddajo v najem poslovne stavbe
oziroma poslovne prostore, na katerih imajo lahko lastninsko pravico.
12. člen
Najem poslovne stavbe ali poslovnih
prostorov nastane s pogodbo med najemodajalcem in najemnikom (v nadaljnjem
besedilu: najemna pogodba).
Najemna pogodba mora biti sklenjena v
pismeni obliki. Pogodba, ki ni sklenjena v pismeni obliki, ni veljavna.
13. člen
(prenehal
veljati)
2. Pravice in obveznosti iz najemnega
razmerja
14. člen
Če se stranki nista drugače dogovorili,
mora najemodajalec izročiti najemniku poslovno stavbo oziroma poslovni prostor
v takem stanju, da ga je mogoče uporabiti v namen, ki je določen s pogodbo, in
ga v takem stanju vzdrževati, pri čemer naj čim manj ovira najemnika pri
uporabi poslovne stavbe oziroma poslovnega prostora.
15. člen
Če najemodajalec ne izroči najemniku
poslovne stavbe oziroma poslovnega prostora v času in v takem stanju, v
kakršnem bi ga moral po pogodbi izročiti, ima najemnik poleg pravice do
odškodnine za škodo, ki jo je zaradi tega utrpel še pravico, da odstopi od
pogodbe, ali pa da sam tako uredi poslovno stavbo oziroma poslovni prostor, da
bo ta v takem stanju v kakršnem bi mu ga moral najemodajalec izročiti. To
pravico ureditve poslovne stavbe oziroma poslovnega prostora ima najemnik samo,
če je dal poprej najemodajalcu primeren rok.
16. člen
Če nastane potreba, da se na poslovni
stavbi ali poslovnem prostoru izvršijo popravila, ki bremenijo najemodajalca po
14. členu tega zakona, mora najemnik temu brez odlašanja to sporočiti in mu
dati za izvedbo popravil primeren rok.
Če najemodajalec v danem roku ne izvrši
popravila, ima najemnik pravico, da sam izvrši popravilo ali da odstopi od
pogodbe; v vsakem primeru pa ima pravico do odškodnine za škodo, ki jo je
utrpel zaradi opustitve najemodajalca.
17. člen
Najemnik ima pravico do povračila stroškov
za popravila, ki ne gredo v njegovo breme, ter sme tudi pobotati te stroške z
najemnino. Te pravice nima, če je izvršil popravilo, ne da bi bil poprej
sporočil najemodajalcu, da je popravilo potrebno, in ne da bi mu dal za to
primeren rok, razen v primeru, če gre za taka popravila, ki jih je treba
izvršiti takoj, da ne bi prišlo do večje škode na poslovni stavbi ali poslovnem
prostoru.
18. člen
(razveljavljen)
19. člen
Če v pogodbi ni drugače določeno, mora
plačevati najemnik najemnino mesečno vnaprej, in sicer najkasneje do petega dne
v mesecu, ter povračilo za stroške uporabe skupnih naprav in za skupne storitve
v stavbi.
20. člen
Najemnik ima pravico uporabljati poslovni
prostor samo v namen, ki je določen v pogodbi.
Pri uporabi poslovnega prostora mora
ravnati najemnik z vso potrebno skrbnostjo.
21. člen
Najemnik je dolžan popraviti škodo na
poslovni stavbi oziroma poslovnem prostoru, ki jo je sam povzročil.
Najemnik ni odgovoren za poslabšanje stanja
poslovnega prostora, do katerega je prišlo zaradi normalne uporabe, ki je v
skladu z določbami najemne pogodbe.
22. člen
Če v pogodbi ni drugače določeno, nima
najemnik pravice prezidati poslovnih prostorov ali jih oddati v podnajem brez
dovoljenja najemodajalca ter mora po prenehanju najemnega razmerja izročiti
najemodajalcu poslovno stavbo oziroma poslovni prostor v takem stanju, v
kakršnem ga je prevzel.
3. Prenehanje najemnega razmerja
23. člen
Najemna pogodba lahko vsak čas sporazumno
preneha.
Najemna pogodba preneha tudi, če preneha
predmet najema, če je prišlo do spremembe namembnosti poslovne stavbe ali
poslovnega prostora po odloku občinske skupščine (4. člen) ali v primeru,
razlastitve oziroma prisilnega prenosa pravice uporabe.
24. člen
Najemna pogodba, ki je bila sklenjena za
nedoločen čas, preneha z odpovedjo.
Na podlagi odpovedi preneha najemno
razmerje s potekom roka, ki ga določa najemna pogodba (odpovedni rok). Ta rok
ne sme biti krajši od enega leta.
25. člen
Organizacijam združenega dela,
družbenopolitičnim skupnostim in drugih družbenopravnim osebam, ki na podlagi
zakona ali odloka skupščine družbenopolitične skupnosti opravljajo dejavnosti
posebnega družbenega pomena, se sme odpovedati najemna pogodba samo s
poprejšnjim soglasjem občinske skupščine.
Ne glede na določbo prejšnjega odstavka sme
najemodajalec odpovedati najemno pogodbo, če poslovno stavbo oziroma poslovni
prostor sam potrebuje.
26. člen
Pogodba o najemu poslovnih prostorov se
odpoveduje sodno.
V odpovedi mora biti navedeno, do katerega
dne se mora najemnik izseliti iz poslovne stavbe oziroma poslovnih prostorov in
jih izročiti odpovedovalcu oziroma, do katerega dne jih je najemodajalec dolžan
prevzeti.
27. člen
Najemna pogodba, sklenjena za določen čas,
preneha s pretekom časa, za katerega je bila sklenjena.
Če je bila najemna pogodba sklenjena za
določen čas, se šteje, da je obnovljena za nedoločen čas, če najemnik tudi po
preteku časa, za katerega je bila pogodba sklenjena, poslovno stavbo oziroma
poslovni prostor še naprej uporablja, najemodajalec pa v roku enega meseca po
preteku tega časa ne vloži pri pristojnem sodišču zahteve za izdajo naloga za
izpraznitev poslovne stavbe oziroma poslovnega prostora.
28. člen
Najemodajalec lahko odstopi od najemne
pogodbe in zahteva izpraznitev poslovne stavbe oziroma poslovnega prostora ob
vsakem času, ne glede na pogodbene ali zakonske določbe o trajanju najema:
-       
če najemnik tudi po njegovem opominu uporablja poslovno stavbo oziroma
poslovni prostor v nasprotju s pogodbo ali jih uporablja brez potrebne
skrbnosti, tako da se dela občutnejša škoda;
-       
če je najemnik v zamudi s plačilom najemnine dva meseca od dneva, ko ga
je najemodajalec na to opomnil;
-       
če najemodajalec iz vzroka, za katerega ni odgovoren, trajno ne more
uporabljati prostorov, v katerih je opravljal svojo dejavnost, in zato poslovno
stavbo oziroma poslovni prostor sam potrebuje.
29. člen
Za odpoved najemne pogodbe in za postopek
za izpraznitev poslovne stavbe oziroma poslovnega prostora je pristojno občinsko
sodišče, na katerega območju je poslovna stavba ali poslovni prostor.
Na podlagi odpovedi najemodajalca in
zahteve za izpraznitev poslovne stavbe oziroma poslovnega prostora izda sodišče
nalog o izpraznitvi poslovne stavbe oziroma poslovnega prostora, če izhaja iz
odpovedi ali zahteve in iz najemne pogodbe oziroma dokazil po prejšnjem členu,
da ima najemodajalec pravico odpovedati ali zahtevati izpraznitev poslovne
stavbe oziroma poslovnega prostora.
Za nalog iz prejšnjega odstavka se smiselno
uporabljajo določbe zakona o pravdnem postopku, ki se nanašajo na plačilni
nalog.
Odpoved, ki jo je vložil najemnik, vroči
sodišče najemodajalcu, ne da bi izdalo nalog.
30. člen
Ob izročitvi izpraznjenih poslovnih stavb
oziroma poslovnih prostorov in naprav najemodajalcu se sestavi poseben zapisnik
o njihovem stanju.
31. člen
Najem ne preneha, če pridobi kdo drug z
nakupom ali kako drugače od najemodajalca lastninsko pravico ali pravico
uporabe na poslovni stavbi oziroma na poslovnem prostoru. V takem primeru stopi
pridobitelj v pravice in obveznosti najemodajalca.
32. člen
Določbe tega poglavja se smiselno
uporabljajo tudi za podnajemne pogodbe.
S prenehanjem najemne pogodbe preneha tudi
podnajemna pogodba.
III. KAZENSKE DOLOČBE
33. člen
Z denarno kaznijo od 300.000 do 3,000.000 din se kaznuje za prekršek
organizacija združenega dela ali druga pravna oseba, ki sklene najemno pogodbo
za višjo najemnino kot je dovoljena (18. člen).
Z denarno kaznijo od 60.000 do 600.000 din se kaznuje za prekršek
organizacija združenega dela ali druga pravna oseba, ki ne predloži v
predpisanem roku pristojnemu organu pismene najemne pogodbe zaradi evidence
(13. člen). (prenehal
veljati)
Odgovorna oseba organizacije združenega
dela ali pravne osebe se kaznuje za prekršek iz prvega odstavka tega člena z
denarno kaznijo od 30.000 do 300.000 din, za prekršek iz drugega odstavka tega člena pa z denarno
kaznijo od 6.000 do 60.000
din. (delno
prenehal veljati)
34. člen
Kdor stori dejanje iz prvega odstavka
prejšnjega člena se kaznuje za prekršek z denarno kaznijo od 30.000 do 300.000 din, kdor pa stori prekršek iz
drugega odstavka prejšnjega člena pa z denarno kaznijo od 6.000 do 60.000 din. (delno
prenehal veljati)

Zakon o poslovnih stavbah in poslovnih
prostorih (Uradni list SRS, št. 18/74) vsebuje naslednje prehodne in končne
določbe:
»IV. PREHODNE IN KONČNE DOLOČBE
35. člen
Najemne pogodbe, sklenjene do dneva, ko je
začel veljati ta zakon, ostanejo v veljavi, vendar pa se bodo za pravice in
obveznosti, ki izvirajo iz njih, uporabljale določbe tega zakona.
36. člen
Občani morajo v treh letih odkar začne
veljati ta zakon, prilagoditi obseg poslovnih stavb in poslovnih prostorov v
površini nad 70 m2, v katerih ne opravljajo dovoljene dejavnosti na
način, določen v 8. členu tega zakona.
37. člen
Poslovne stavbe in poslovni prostori v
poslovnih stavbah in v stanovanjskih hišah v družbeni lastnini na katerih imajo
pravico uporabe organizacije združenega dela, družbenopolitične skupnosti ali
druge družbene pravne osebe, ki jih same trajno ne uporabljajo za opravljanje
svoje dejavnosti, se z dnem uveljavitve tega zakona prenesejo proti plačilu
odškodnine v sredstva organizacije združenega dela, družbenopolitične skupnosti
oziroma druge družbenopravne osebe, ki take prostore kot najemnik uporablja za
opravljanje svoje dejavnosti, če ta s tem soglaša.
Določba prejšnjega odstavka ne velja za
poslovne stavbe oziroma poslovne prostore, iz drugega odstavka 10. člena tega
zakona ter za poslovne stavbe oziroma poslovne prostore, ki so jih organizacije
združenega dela, družbenopolitične skupnosti in druge družbenopravne osebe
pridobile z lastnimi sredstvi oziroma najetimi posojili glede na programe
razvoja svoje dejavnosti, če te poslovne stavbe oziroma poslovne prostore v
pretežni večini tudi uporabljajo v skladu s tem programom za opravljanje svoje
dejavnosti.
Določbe prvega odstavka tega člena tudi ne
veljajo za poslovne stavbe oziroma poslovne prostore, na katerih imajo pravico
uporabe družbenopolitične skupnosti, če poslovne stavbe in poslovne prostore,
ki jih te skupnosti ne uporabljajo same, oddajajo v najem družbenopravnim
osebam, ki na podlagi zakona ali odloka skupščine družbenopolitične skupnosti
opravljajo zadeve posebnega družbenega pomena ali drugo obče koristno
dejavnost, če se te ne ukvarjajo z gospodarsko dejavnostjo.
Za prenos pravice uporabe na poslovni
stavbi oziroma poslovnem prostoru na organizacijo združenega dela,
družbenopolitično skupnost ali na drugo družbenopravno osebo po določbah prvega
odstavka tega člena se smiselno uporabljajo določbe 5. do 10. člena zakona o
razpolaganju z nezazidanim stavbnim zemljiščem (Uradni list SRS, št.
27-253/72).
38. člen
Z dnem, ko začne veljati ta zakon se
preneha uporabljati na območju SR Slovenije zakon o poslovnih stavbah in
prostorih (Uradni list SFRJ, št. 43-750/65 in 57-951/65) in določbe 17.a, 17.b
in 17.c člena zakona o prometu z zemljišči in stavbami (Uradni list SFRJ, št.
43/65, 57/65, 17/67 in 11/74).
39. člen
Ta zakon začne veljati osmi dan po objavi v
Uradnem listu SRS.«.

Zakon o spremembah zakona o poslovnih stavbah
in poslovnih prostorih (Uradni list SRS, št. 34/88) črta 36. in 37. člen
zakona:
»36. člen
(črtan)
37.
člen
(črtan)«;
ter vsebuje naslednjo končno določbo:
»8. člen
Ta zakon začne veljati osmi dan po objavi v
Uradnem listu SRS.«.

Zakon o dopolnitvah zakona o poslovnih stavbah
in poslovnih prostorih – ZPSPP-B (Uradni list RS, št. 32/00)
dodaja 35.a člen zakona, ki se glasi:
»35.a člen
Za najemna razmerja, sklenjena pred 31. 12.
1993, se glede vprašanj, ki so v določbah 35.b do 35.f člena tega zakona
urejena drugače, uporabljajo te določbe tega zakona.«;
dodaja 35.b člen zakona, ki se glasi:
»35.b člen
Najemnik lahko zahteva od najemodajalca
povrnitev vrednosti vlaganj, opravljenih pred 31. 12. 1993, s katerimi se je
povečala vrednost poslovnega prostora najemodajalca.
Najemodajalec in najemnik urejata povrnitev
vrednosti vlaganj s povračilom prek znižanja najemnine, v primerih ko to ni
mogoče, pa tudi v obliki izplačila v roku enega leta od vložitve pisnega
zahtevka.«;
dodaja 35.c člen zakona, ki se glasi:
»35.c člen
Razen v primerih iz prve alinee 28. člena
zakona, najemnega razmerja, sklenjenega pred 31. 12. 1993 za nedoločen čas,
zoper voljo najemnika ni mogoče odpovedati, dokler najemodajalec najemniku ne
povrne vlaganj, s katerimi je bila povečana vrednost poslovnega prostora
najemodajalca.«;
dodaja 35.č člen zakona, ki se glasi:
»35.č člen
Najemno razmerje, sklenjeno pred 31. 12.
1993 za nedoločen čas, je zoper voljo najemnika, ki je fizična oseba in ima
poslovne prostore v najemu kot poglavitni vir preživljanja sebe in svoje
družine mogoče odpovedati le v primerih iz prve alinee 28. člena zakona ali, če
se najemniku ponudi v najem druge ustrezne poslovne prostore.
Drugi ustrezni poslovni prostori so
prostori, ki glede velikosti, kvalitete, lokacije in cene ustrezajo poslovnim
prostorom, ki se odpovedujejo.«;
dodaja 35.d člen zakona, ki se glasi:
»35.d člen
Dokler najemodajalec najemniku ne povrne
vlaganj, s katerimi je bila povečana vrednost poslovnega prostora najemodajalca
in v primerih iz 35.č člena, najemnina za poslovni prostor ne more biti višja
kot je povprečna najemnina za podobni poslovni prostor na približno isti
lokaciji ob upoštevanju stanja poslovne stavbe ali poslovnega prostora pred
najemnikovimi vlaganji.«;
dodaja 35.e člen zakona, ki se glasi:
»35.e člen
Najemnina za poslovno stavbo oziroma
prostor pokriva stroške za investicijsko in tekoče vzdrževanje ter upravljanje
poslovne stavbne oziroma prostora in pripadajočih skupnih prostorov, delov in
naprav ter zemljišča in stroške amortizacije ter stroške kapitala, vloženega v
poslovno stavbo oziroma prostor, pripadajoče skupne prostore, dele, naprave in
zemljišča.
Za poslovni prostor, za katerega je bilo
najemno razmerje z istim najemnikom prvič sklenjeno pred 31. 12. 1993, letna
najemnina ne more znašati več kot 6,68% vrednosti poslovnega prostora.
Kadar je ni mogoče določiti sporazumno, se
vrednost iz prejšnjega odstavka določi s cenitvijo, ki jo mora izdelati sodni
cenilec z najmanj visokošolsko izobrazbo.«;
dodaja 35.f člen zakona, ki se glasi:
»35.f člen
O sporu o pravicah in obveznostih,
določenih v členih 35.b do 35.e tega zakona odloča pristojno sodišče.«;
ter vsebuje naslednjo prehodno in končno
določbo:
»2. člen
Sodni postopki, ki so ob uveljavitvi tega
zakona že začeti, pa še niso pravnomočno končani, se nadaljujejo po določbah
tega zakona.
3. člen
Ta zakon začne veljati osmi dan po objavi v
Uradnem listu Republike Slovenije.«.

Odločba o razveljavitvi zakona o dopolnitvah
zakona o poslovnih stavbah in poslovnih prostorih in o razveljavitvi 18. člena
zakona o poslovnih stavbah in poslovnih prostorih (Uradni list RS, št. 102/02)
spreminja 35.a člen zakona tako, da se glasi:
»35.a člen
(razveljavljen)«;
spreminja 35.b člen zakona tako, da se glasi:
»35.b
člen
(razveljavljen)«;
spreminja 35.c člen zakona tako, da se glasi:
»35.c
člen
(razveljavljen)«;
spreminja 35.č člen zakona tako, da se glasi:
»35.č
člen
(razveljavljen)«;
spreminja 35.d člen zakona tako, da se glasi:
»35.d
člen
(razveljavljen)«;
spreminja 35.e člen zakona tako, da se glasi:
»35.e
člen
(razveljavljen)«;
spreminja 35.f člen zakona tako, da se glasi:
»35.f
člen
(razveljavljen)«;
spreminja 2. člen Zakona o dopolnitvah zakona
o poslovnih stavbah in poslovnih prostorih – ZPSPP-B (Uradni list RS, št. 32/00)
tako, da se glasi:
»2. člen
(razveljavljen)«;
ter spreminja 3. člen Zakona o dopolnitvah
zakona o poslovnih stavbah in poslovnih prostorih – ZPSPP-B (Uradni list RS,
št. 32/00)
tako, da se glasi:
»3. člen
(razveljavljen)«.

Zakon o spremembah in dopolnitvah Zakona o množičnem
vrednotenju nepremičnin – ZMVN-A (Uradni list RS, št. 87/11)
vsebuje naslednjo končno določbo:
»15. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.