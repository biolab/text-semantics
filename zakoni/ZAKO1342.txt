I. SPLOŠNE DOLOČBE
1. člen
(vsebina zakona)
Ta zakon določa pogoje za pridelovanje,
trženje in uporabo gozdnega reprodukcijskega materiala (v nadaljnjem besedilu:
reprodukcijski material); obveznosti oseb, ki se ukvarjajo s pridelovanjem,
trženjem in uvažanjem reprodukcijskega materiala; strokovne naloge in postopke
v zvezi z izvorom, kakovostjo in istovetnostjo reprodukcijskega materiala;
pridobivanje, uporabo in izmenjavo podatkov in informacij; rezerve semenskega
materiala in gozdno gensko banko; stroške; organe, ki izvajajo ta zakon, ter
inšpekcijski nadzor.
S tem zakonom se v pravni red Republike
Slovenije prenaša Direktiva 2006/123/ES Evropskega parlamenta in Sveta z dne
12. decembra 2006 o storitvah na notranjem trgu (UL L št. 376 z dne 27. 12.
2006, str. 36).
2. člen
(namen zakona)
Namen zakona je zagotoviti pridelovanje in
trženje kakovostnega in rastišču prilagojenega reprodukcijskega materiala, ki
omogoča trajno in optimalno delovanje gozdnih ekosistemov ter njihovo
obnavljanje v skladu z načeli varstva gozdnih genskih virov.
3. člen
(reprodukcijski material)
Reprodukcijski material po tem zakonu
obsega semenski material, dele rastlin in sadilni material tistih drevesnih
vrst in umetnih križancev, ki se uporabljajo zlasti za:
-    
obnovo gozdov s sadnjo in setvijo,
-    
pogozdovanje,
-    
snovanje in vzdrževanje trajnih zaščitnih ali protierozijskih pasov
gozdnega drevja,
-    
snovanje in vzdrževanje plantaž gozdnega drevja.
Semenski material so semena, storži,
plodovi in soplodja, namenjeni setvi oziroma vzgoji sadik.
Deli rastlin so potaknjenci, material za
potaknjence, izsečki ali embriji za mikropropagacijo, popki, grebenice,
korenine, cepiči in katerikoli deli rastlin, namenjeni za vzgojo sadilnega
materiala.
Sadilni material so rastline, vzgojene iz
semena (sadike), delov rastlin (ukoreninjenci) in puljenk (rastlin iz naravnega
pomlajevanja) ter puljenke.
Seznam drevesnih vrst in umetnih križancev
iz prvega odstavka tega člena, za katere velja ta zakon, predpiše minister,
pristojen za gozdarstvo (v nadaljnjem besedilu: minister), v soglasju z
ministrom, pristojnim za ohranjanje narave.
4. člen
(pomen izrazov)
V tem zakonu uporabljeni izrazi imajo
naslednji pomen:
1.    
gozdni semenski objekt (v nadaljnjem besedilu: semenski objekt) je
izhodiščni material, iz katerega se pridobiva reprodukcijski material;
2.    
pridelovanje reprodukcijskega materiala pomeni katerokoli fazo pri
pridobivanju semenskega materiala, pri dodelavi le-tega v seme, pridobivanju
delov rastlin in puljenk in pri vzgoji sadilnega materiala iz semena, puljenk
ali rastlinskih delov;
3.    
trženje reprodukcijskega materiala je prodaja ali dostava
reprodukcijskega materiala drugim osebam, razstavljanje ali ponujanje z namenom
prodaje, vključuje pa tudi dostavo po pogodbi o storitvah;
4.    
dobavitelj reprodukcijskega materiala (v nadaljnjem besedilu:
dobavitelj) je vsaka pravna ali fizična oseba, ki se ukvarja vsaj z eno od
naslednjih dejavnosti: pridelovanje, trženje, uvoz reprodukcijskega materiala;
5.    
uvoz reprodukcijskega materiala je prepustitev reprodukcijskega
materiala v carinski postopek sprostitve blaga v prost promet.
5. člen
(izjeme, za katere se zakon ne uporablja)
Določbe tega zakona se ne uporabljajo za:
-    
reprodukcijski material v obliki sadilnega materiala ali v obliki delov
rastlin, ki se ne uporablja za namene iz prvega odstavka 3. člena. Ko se trži
ali uvaža tak reprodukcijski material, ga mora spremljati dokument, ki ga izda
dobavitelj reprodukcijskega materiala v skladu s predpisi o trženju
reprodukcijskega materiala za druge namene. Če taki dokumenti niso predpisani,
ga mora spremljati pisna navedba dobavitelja: “Ni za uporabo v gozdarstvu“;
-    
reprodukcijski material, ki je namenjen izvozu ali ponovnemu izvozu;
-    
reprodukcijski material, ki ga lastniki gozdov pridobijo iz lastnega
gozda in ga sami pridelujejo za uporabo v lastnem gozdu, če ga uporabijo v
istem ali sosednjem sestoju, iz katerega je bil reprodukcijski material prvotno
pridobljen.
II. POGOJI ZA PRIDELOVANJE IN TRŽENJE REPRODUKCIJSKEGA
MATERIALA
6. člen
(splošni pogoji za pridelovanje)
Za pridelovanje reprodukcijskega materiala,
namenjenega trženju, se uporabljajo samo tisti semenski objekti, ki jih v
skladu z določbami tega zakona odobri Gozdarski inštitut Slovenije (v
nadaljnjem besedilu: inštitut) in so vpisani v register gozdnih semenskih
objektov (v nadaljnjem besedilu: register semenskih objektov).
7. člen
(splošni pogoji za trženje)
Reprodukcijski material, ki se trži, mora
izpolnjevati pogoje, določene s tem zakonom, in pogoje, določene s predpisi o
zdravstvenem varstvu rastlin.
Reprodukcijski material lahko trži le dobavitelj,
ki je vpisan v register dobaviteljev v skladu s tem zakonom.
Reprodukcijski material se lahko trži, če
izpolnjuje naslednje splošne pogoje:
-    
ustreza kategorijam iz 8. člena tega zakona,
-    
zanj je pridobljeno glavno spričevalo v skladu s 13. členom tega zakona,
-    
je ustrezne kakovosti, zlasti glede velikosti, zdravstvenega stanja in
drugih splošnih značilnosti reprodukcijskega materiala,
-    
spremlja ga dobaviteljev dokument, izdan v skladu s 15., 16. oziroma
tretjim odstavkom 48. člena tega zakona,
-    
označen in pakiran je na način, ki omogoča preverjanje njegove
istovetnosti.
Kriterije za ustrezno kakovost ter način
označevanja in pakiranja reprodukcijskega materiala iz prejšnjega odstavka
predpiše minister.
8. člen
(kategorije)
Reprodukcijski material se razvršča v
kategorije “znano poreklo“, “izbran“, “kvalificiran“ in “testiran“.
Kot reprodukcijski material “znanega
porekla“ je označen reprodukcijski material, pridobljen iz semenskega objekta,
ki se nahaja znotraj enega samega provenienčnega območja in je odobren v skladu
s 33. ali 42. členom tega zakona.
Kot “izbran“ reprodukcijski material je
označen reprodukcijski material, pridobljen iz semenskega objekta, ki se nahaja
znotraj enega samega provenienčnega območja, in ki je bil fenotipsko izbran na
nivoju populacije, in ki je odobren v skladu s 34. členom tega zakona.
Kot “kvalificiran“ reprodukcijski material
je označen reprodukcijski material, pridobljen iz semenskega objekta, katerega
sestavni deli so bili pridobljeni iz posamično izbranih dreves na podlagi
njihovega fenotipa, in ki je odobren v skladu s 35. členom tega zakona. V
kategoriji “kvalificiran“ testiranje lastnosti reprodukcijskega materiala ni
obvezno.
Kot “testiran“ reprodukcijski material je
označen reprodukcijski material, pridobljen iz semenskega objekta, katerega
nadpovprečne lastnosti so dokazane s primerjalnim testiranjem ali ocenjene z
genetskim ovrednotenjem sestavin semenskega objekta, in ki je odobren v skladu
s 36. členom tega zakona.
9. člen
(posebni pogoji za trženje)
Reprodukcijski material drevesnih vrst se
lahko trži, če ustreza kategorijam “znano poreklo“, “izbran“, “kvalificiran“
ali “testiran“.
Reprodukcijski material umetnih križancev
se lahko trži, če ustreza kategorijam “izbran“, “kvalificiran“ ali “testiran“.
Vegetativno razmnožen reprodukcijski
material drevesnih vrst in umetnih križancev se lahko trži v kategorijah
“izbran“, “kvalificiran“ ali “testiran“. Vegetativno razmnožen reprodukcijski
material v kategoriji “izbran“ se lahko trži samo, če je bil pridobljen iz
sadik. Za vegetativno razmnožen reprodukcijski material se šteje sadilni
material, vzgojen iz delov rastlin.
Reprodukcijski material drevesnih vrst in
umetnih križancev, ki izvira iz gensko spremenjenega semenskega objekta, se
lahko trži samo v kategoriji “testiran“.
10. člen
(izjeme glede trženja)
Ne glede na prejšnji člen je dovoljeno
trženje omejenih količin:
-    
reprodukcijskega materiala, namenjenega testiranju, raziskovalnemu in
znanstvenemu delu, selekciji oziroma žlahtnjenju ali ohranjanju gozdnih genskih
virov,
-    
semenskega materiala, ki se ne uporablja za namene iz prvega odstavka 3.
člena tega zakona.
Količine in pogoje za trženje
reprodukcijskega materiala iz prejšnjega odstavka predpiše minister.
11. člen
(partija)
V vseh fazah pridelovanja reprodukcijskega materiala
mora biti reprodukcijski material fizično ločen glede na:
-    
drevesno vrsto ali umetnega križanca,
-    
kategorijo reprodukcijskega materiala,
-    
številko glavnega spričevala iz 13. člena tega zakona,
-    
semenski objekt, iz katerega izhaja reprodukcijski material,
-    
namen uporabe,
-    
leto obroda, ko gre za semenski material,
-    
starost in obliko sadik ali ukoreninjencev, ko gre za sadilni material,
-    
obliko in trajanje vzgoje v drevesnici, ko gre za puljenke.
Za partijo se šteje vsaka količina
reprodukcijskega materiala, ki je opredeljena na način iz prejšnjega odstavka.
12. člen
(mešanje reprodukcijskega materiala)
Ne glede na prvi odstavek prejšnjega člena
je dovoljeno mešanje reprodukcijskega materiala, ki izhaja iz istega:
-    
provenienčnega območja iz dveh ali več različnih semenskih objektov
znotraj kategorije “znano poreklo“ ali znotraj kategorije “izbran“;
-    
semenskega objekta, vendar v različnih letih obroda.
13. člen
(glavno spričevalo o istovetnosti)
Za vsako partijo v semenskem objektu
pridobljenega semenskega materiala, delov rastlin ali puljenk se dobavitelju
izda glavno spričevalo o istovetnosti reprodukcijskega materiala (v nadaljnjem
besedilu: glavno spričevalo), ki velja tudi za ves reprodukcijski material, ki
je pridelan iz tega semenskega materiala, delov rastlin ali puljenk. Glavna
spričevala izdaja inštitut.
V glavnem spričevalu se navedejo zlasti:
-    
številka glavnega spričevala s kodo Republike Slovenije,
-    
datum izdaje glavnega spričevala,
-    
botanično ime drevesne vrste ali umetnega križanca,
-    
ime oziroma firma in naslov oziroma sedež dobavitelja,
-    
oblika reprodukcijskega materiala,
-    
količina reprodukcijskega materiala,
-    
kategorija reprodukcijskega materiala,
-    
namen uporabe reprodukcijskega materiala,
-    
tip semenskega objekta,
-    
številka semenskega objekta iz registra semenskih objektov,
-    
lokacija in izvor semenskega objekta,
-    
provenienčno območje.
Glavno spričevalo se izda najpozneje v 7
dneh po zaključeni dodelavi semenskega materiala v dobaviteljevem objektu ali
po zaključenem pridobivanju puljenk, delov rastlin ali semena v semenskem
objektu.
Ne glede na prejšnji odstavek se v primeru,
ko dobavitelj namerava dodelati semenski material izven območja Republike
Slovenije, glavno spričevalo izda najpozneje v 7 dneh po končanem pridobivanju
semenskega materiala v semenskem objektu.
Kadar je partija reprodukcijskega materiala
pridobljena z mešanjem v skladu z 12. členom tega zakona, se zanjo izda novo
glavno spričevalo.
Podrobnejšo vsebino in obliko glavnih
spričeval za reprodukcijski material, pridobljen iz posameznih tipov semenskih
objektov, ter postopek in stroške pridobitve glavnega spričevala predpiše
minister.
14. člen
(postopek izdaje glavnega spričevala)
Dobavitelj mora najpozneje sedem dni pred
začetkom pridobivanja reprodukcijskega materiala sporočiti čas in kraj pridobivanja
instituciji, pristojni za nadzor iz 61. člena tega zakona (v nadaljnjem
besedilu: pristojna institucija).
V času pridobivanja reprodukcijskega
materiala pristojna institucija nadzira potek pridobivanja reprodukcijskega
materiala v semenskem objektu in o tem nadzoru sestavi zapisnik ter odvzame
vzorec reprodukcijskega materiala.
Na podlagi zapisnika iz prejšnjega odstavka
pristojna institucija izda dobavitelju potrdilo o izvoru reprodukcijskega
materiala (v nadaljnjem besedilu: potrdilo). Kopijo potrdila in odvzeti vzorec
reprodukcijskega materiala mora pristojna institucija nemudoma posredovati
inštitutu, razen kadar je inštitut hkrati tudi pristojna institucija.
Na podlagi potrdila inštitut izda
dobavitelju glavno spričevalo.
Če se glavno spričevalo izda za semenski
material, pristojna institucija pri dobavitelju odvzame tudi vzorec dodelanega
semenskega materiala, namenjen gozdni genski banki iz 53. člena tega zakona, in
ga pošlje v semensko hranilnico.
Vsebino in obliko potrdila ter velikost in
način odvzema vzorcev predpiše minister.
15. člen
(dobaviteljev dokument)
Reprodukcijski material se trži le v
pošiljkah, ki ustrezajo partijam iz 11. člena tega zakona in so opremljene z
dokumentom, ki ga izda dobavitelj, in v katerem se navedejo najmanj naslednji
podatki:
-    
številka glavnega spričevala,
-    
ime dobavitelja,
-    
količina reprodukcijskega materiala v pošiljki,
-    
botanično ime drevesne vrste ali umetnega križanca,
-    
kategorija,
-    
namen,
-    
identifikacijska številka semenskega objekta iz registra semenskih
objektov v skladu s tretjim odstavkom 41. člena tega zakona,
-    
leto obroda, ko gre za semenski material,
-    
starost in obliko sadik ali potaknjencev, ko gre za sadilni material,
-    
obliko in trajanje vzgoje v drevesnici, ko gre za puljenke,
-    
tip, lokacija, provenienčno območje in izvor semenskega objekta, iz
katerega izhaja reprodukcijski material,
-    
kakovostni razred, če je predpisan.
Če se trži reprodukcijski material
kategorije “testiran“, se na dokumentu iz prejšnjega odstavka navede podatek o
tem, ali je reprodukcijski material gensko spremenjen in ali izhaja iz začasno
odobrenega semenskega objekta iz 37. člena tega zakona.
Če se trži vegetativno razmnožen
reprodukcijski material, se na dokumentu iz prvega odstavka tega člena navede
tudi ta podatek.
Partija reprodukcijskega materiala,
pridobljena v semenskem objektu, za katero še ni izdano glavno spričevalo, se
opremi z dokumentom iz prvega odstavka tega člena, ki namesto številke glavnega
spričevala vsebuje številko potrdila.
Podrobnejšo vsebino in obliko dokumenta iz
prvega odstavka tega člena ter razvrstitev reprodukcijskega materiala v
kakovostne razrede predpiše minister.
16. člen
(posebne zahteve za seme)
Če se trži seme, mora dokument poleg
podatkov iz prejšnjega člena vsebovati še podatke o:
-    
čistosti kot odstotku teže čistega semena,
-    
kalivosti semena,
-    
teži 1000 čistih semen,
-    
številu kalivih ali vitalnih semen na kilogram partije, v slednjem
primeru se navede tudi metoda ugotavljanja vitalnosti.
Podatki iz prejšnjega odstavka se ugotovijo
z uporabo mednarodno priznanih metod.
Ne glede na prvi odstavek tega člena se
lahko na zahtevo prvega kupca podatki iz druge in četrte alinee prvega odstavka
tega člena sporočijo šele takrat, ko so ugotovljeni.
Majhne količine semen se lahko tržijo tudi
z dokumentom, ki ne vsebuje podatkov iz druge in četrte alinee prvega odstavka
tega člena.
Količino semen in pogoje za trženje iz
prejšnjega odstavka predpiše minister.
Partije semen ali plodov, ki se tržijo,
morajo vsebovati najmanj 99% semen oziroma plodov iste vrste. V primeru zelo
sorodnih vrst, razen umetnih križancev, je lahko delež posamezne vrste v
partiji manjši od 99%. V takem primeru se vrstna čistost v odstotkih na
dokumentu iz prejšnjega člena navede posebej.
Semenski material se lahko trži samo v
plombiranih ali zapečatenih pošiljkah. Način zapiranja pošiljke mora biti tak,
da postane po odpiranju neuporaben.
Metode in pogoje za ugotavljanje ter
trajanje veljavnosti ugotovljenih podatkov iz prvega odstavka tega člena
predpiše minister.
17. člen
(evidenca trženja)
Ministrstvo, pristojno za gozdarstvo (v
nadaljnjem besedilu: ministrstvo) vodi evidenco trženja reprodukcijskega
materiala za Republiko Slovenijo.
Evidenca iz prejšnjega odstavka vsebuje
podatke o koledarskih letih, dobaviteljih, količinah, oblikah reprodukcijskega
materiala, drevesnih vrstah oziroma umetnih križancev, kategorijah in
provenienčnih območjih za ves reprodukcijski material, ki se prideluje, trži
ali uvaža na območje Republike Slovenije.
III. UPORABA REPRODUKCIJSKEGA MATERIALA
18. člen
(splošni pogoji za uporabo)
Reprodukcijski material se uporablja za
namene iz 3. člena tega zakona v skladu s predpisi o
gozdovih in predpisi o ohranjanju narave ter usmeritvami za uporabo po
provenienčnih območjih iz 39. člena tega zakona.
Za namene iz prve in druge alinee prvega
odstavka 3. člena tega zakona se uporablja
reprodukcijski material, ki ustreza kategorijam “izbran“, “kvalificiran“ ali
“testiran“.
Ne glede na določbo prejšnjega odstavka se
lahko v primeru pomanjkanja reprodukcijskega materiala kategorij iz prejšnjega
odstavka uporablja reprodukcijski material kategorije “znano poreklo“.
19. člen
(prepoved uporabe)
Če se ugotovi, da bi določen reprodukcijski
material zaradi svojih fizičnih ali dednih lastnosti lahko imel škodljive
vplive na gozd, okolje, genske vire ali biodiverziteto, se trženje do končnega
uporabnika za ta reprodukcijski material prepove.
Za ugotavljanje oziroma dokazovanje
škodljivih vplivov iz prejšnjega odstavka minister določi izvajalca ter
predpiše postopek.
Prepoved trženja reprodukcijskega materiala
iz prvega odstavka tega člena odredi minister.
S prepovedjo trženja iz prejšnjega odstavka
je uporaba reprodukcijskega materiala iz prvega odstavka tega člena na območju
Republike Slovenije prepovedana.
Ne glede na določila drugega, tretjega in
četrtega odstavka tega člena se o prepovedi trženja in uporabe gensko
spremenjenega reprodukcijskega materiala odloča v skladu s predpisi o gensko
spremenjenih organizmih.
20. člen
(spremljanje uporabe reprodukcijskega
materiala)
Zavod za gozdove Slovenije v zvezi z
dejavnostjo spremljanja stanja in razvoja gozdov ter dejavnostjo vodenja
evidenc in baz podatkov za gozdarstvo, ki se opravljata kot javna gozdarska
služba v skladu s predpisi o gozdovih, spremlja uporabo reprodukcijskega
materiala v gozdovih ter vodi evidenco o njegovi uporabi glede na mesto
uporabe, drevesno vrsto, količino, kategorijo, izvor, provenienčno območje,
leto sadnje ali setve ter starost uporabljenega reprodukcijskega materiala.
IV. DOBAVITELJI REPRODUKCIJSKEGA MATERIALA
21. člen
(dobavitelji)
S pridelovanjem, trženjem ali uvozom
reprodukcijskega materiala po tem zakonu se lahko ukvarjajo le dobavitelji, ki
so vpisani v register dobaviteljev.
V register dobaviteljev se lahko vpišejo:
-    
pravne osebe, registrirane za opravljanje dejavnosti dobavitelja, s
sedežem na območju Republike Slovenije,
-    
fizične osebe s stalnim prebivališčem v Republiki Sloveniji, ki so
dejavnost dobavitelja priglasile pri pristojnem davčnem organu, in
-    
pravne osebe tretjih držav, ki opravljajo dejavnost dobavitelja na
območju Republike Slovenije preko podružnice.
Osebe iz prejšnjega odstavka se vpišejo v
register dobaviteljev, če razpolagajo z zemljišči, objekti, stroji oziroma opremo,
potrebnimi za opravljanje dejavnosti dobavitelja, in če zagotovijo osebo,
strokovno usposobljeno za opravljanje dejavnosti dobavitelja, ki bo odgovorna
za izpolnjevanje obveznosti dobavitelja iz 25. člena tega zakona (v nadaljnjem
besedilu: odgovorna strokovna oseba). Dobavitelj, ki je fizična oseba, je lahko
hkrati odgovorna strokovna oseba, če izpolnjuje pogoje glede strokovne
usposobljenosti.
Podrobnejše zahteve glede zemljišč,
objektov, strojev oziroma opreme ter pogoje glede strokovne usposobljenosti
odgovorne strokovne osebe iz prejšnjega odstavka predpiše minister.
22. člen
(vsebina in vodenje registra dobaviteljev)
Register dobaviteljev vsebuje:
-    
identifikacijsko številko dobavitelja;
-    
identifikacijske podatke o dobavitelju:
a)
za fizične osebe: ime in priimek, naslov, davčno številko, enotno matično
številko občana;
b)
za pravne osebe: firmo, sedež, matično številko poslovnega subjekta, davčno
številko in pravno organizacijsko obliko, ter za odgovorno osebo pravne osebe:
ime in priimek, naslov, davčno številko, enotno matično številko občana;
-    
podatke o dejavnosti dobavitelja: pridobivanje reprodukcijskega
materiala v semenskih objektih, dodelava semenskega materiala, shranjevanje
semenskega materiala, vzgoja sadilnega materiala, trženje, uvoz;
-    
podatke o mestu pridelovanja ali trženja reprodukcijskega materiala:
lastništvo, parcele in vrsta rabe zemljišča, mesta objektov za pridelovanje ali
trženje reprodukcijskega materiala; o objektih, strojih oziroma opremi za
pridelovanje;
-    
identifikacijske podatke o odgovorni strokovni osebi: ime in priimek,
naslov, davčno številko, enotno matično številko občana;
-    
podatke o pravici do pridobivanja reprodukcijskega materiala v semenskem
objektu;
-    
podatke o količinah, oblikah reprodukcijskega materiala, drevesnih vrstah
oziroma umetnih križancih, kategorijah in provenienčnih območjih za ves
reprodukcijski material, ki ga dobavitelj prideluje, trži ali uvaža v
posameznem koledarskem letu.
Podatki iz registra dobaviteljev so javni.
Ministrstvo hrani listine, na podlagi
katerih se vodi register dobaviteljev, v originalu ali kopijah najmanj pet let
po izbrisu dobavitelja iz registra dobaviteljev.
Podrobnejšo vsebino in način vodenja
registra dobaviteljev predpiše minister.
23. člen
(vpis v register dobaviteljev)
Register dobaviteljev vzpostavi in vodi
ministrstvo.
Vloga za vpis v register dobaviteljev
vsebuje podatke iz druge, tretje, četrte, pete in šeste alinee prvega odstavka
prejšnjega člena in jo dobavitelj vloži na ministrstvo na predpisanem obrazcu.
Vloga iz prejšnjega odstavka se lahko vloži
tudi v elektronski obliki.
Če dobavitelj, ki opravlja dejavnost
trženja, dodelave oziroma shranjevanja semenskega materiala ali vzgoje
sadilnega materiala na različnih mestih, mora v vlogi navesti podatke iz druge,
tretje in četrte alinee prvega odstavka prejšnjega člena za vsako posamezno
mesto.
Ministrstvo odloči o vpisu dobavitelja v
register dobaviteljev z odločbo. Ministrstvo ob vpisu v register dobaviteljev
dodeli dobavitelju registrsko številko.
Za postopek odločitve o vpisu dobavitelja v
register dobaviteljev se uporabljajo posebna pravila za postopke pridobivanja
dovoljenj za opravljanje storitev iz zakona, ki ureja storitve na notranjem
trgu.
Obrazec iz drugega odstavka tega člena ter
listine, ki morajo biti priložene vlogi, predpiše minister.
Minister lahko po uradni dolžnosti vpiše v
register dobaviteljev tiste dobavitelje, ki so vpisani v register
pridelovalcev, predelovalcev, uvoznikov in distributerjev rastlin, rastlinskih
proizvodov in nadzorovanih predmetov, ki se vodi po predpisih o varstvu
rastlin, če izpolnjujejo pogoje za vpis v register dobaviteljev iz 21. člena
tega zakona.
24. člen
(izbris dobavitelja iz registra
dobaviteljev)
Ministrstvo izbriše dobavitelja iz registra
dobaviteljev:
-    
na predlog dobavitelja ali gozdarskega inšpektorja, če dobavitelj
preneha opravljati dejavnost dobavitelja,
-    
po uradni dolžnosti, če dobavitelj preneha opravljati dejavnost
dobavitelja ali če preneha izpolnjevati pogoje iz 21. člena tega zakona.
Ministrstvo lahko po uradni dolžnosti ali
na predlog gozdarskega inšpektorja izbriše dobavitelja iz registra dobaviteljev
tudi, če dobavitelj ne izpolnjuje obveznosti dobavitelja iz 25. člena tega
zakona ali če ne izvršuje ukrepov, ki mu jih odredi gozdarski inšpektor na
podlagi 64. člena tega zakona.
O izbrisu dobavitelja iz registra
dobaviteljev odloči ministrstvo z odločbo.
25. člen
(obveznosti dobaviteljev)
Dobavitelj, ki je vpisan v register
dobaviteljev:
1.    
lahko pridobiva semenski material, dele rastlin in puljenke samo v
semenskih objektih, ki so vpisani v register semenskih objektov;
2.    
mora zapisovati količino pridobljenega semenskega materiala, delov
rastlin in puljenk;
3.    
pridobiva semenski material v semenskih objektih samo v skladu z
usmeritvami za pridobivanje, izdelanimi v skladu z 38. členom tega zakona, v
skladu z načrtom gospodarjenja s semenskim objektom, izdelanim v skladu s 40.
členom tega zakona, in v skladu s predpisi o gozdovih;
4.    
mora shranjevati, tržiti ali pridelovati posamezne partije
reprodukcijskega materiala v skladu z 11. oziroma 12. členom tega zakona;
5.    
mora zagotoviti stalno spremljanje pridobivanja reprodukcijskega
materiala v semenskem objektu oziroma dodelavo semena ter o izvedenih ukrepih
voditi zapise;
6.    
mora tržiti, pakirati in označiti reprodukcijski material na predpisan
način;
7.    
lahko uporablja za pridelovanje sadilnega materiala samo semenski
material, dele rastlin in puljenke, ki izhajajo iz odobrenega semenskega
objekta;
8.    
mora izdelati za vsako mesto pridelave sadilnega materiala načrt
pridelave in ga najmanj dvakrat letno dopolniti;
9.    
mora zagotoviti stalno spremljanje vzgoje sadilnega materiala v skladu z
načrtom pridelave ter o izvedenih ukrepih voditi zapise;
10.  mora
pristojnim institucijam omogočiti izvajanje nadzora in jim omogočiti odvzem
vzorcev;
11.  mora
izvajati ukrepe, odrejene pri inšpekcijskem nadzoru;
12.  mora
na predpisan način voditi zapise in hraniti dokazila o nabavi, skladiščenju,
zalogah, prodaji ali dobavi reprodukcijskega materiala najmanj sedem let od
nastanka teh dogodkov;
13.  mora
izdati za reprodukcijski material, ki se trži, dokument v skladu s 15., 16.
oziroma 48. členom tega zakona;
14.  mora
obvestiti inštitut ali pristojnega inšpektorja o pojavu ali sumu na pojav
škodljivih organizmov ali prepovedanih rastlinskih vrst po predpisih o
zdravstvenem varstvu rastlin;
15.  mora
na predpisan način in v predpisanem roku sporočiti ministrstvu podatke o
pridelovanju, trženju ali uvozu reprodukcijskega materiala;
16.  mora
sporočiti ministrstvu vsako spremembo podatkov, ki se vodijo v registru
dobaviteljev, najpozneje v 30 dneh od nastanka spremembe;
17.  mora
izpolnjevati druge predpisane obveznosti v skladu s tem zakonom in predpisi,
izdanimi na njegovi podlagi, ter s predpisi o zdravstvenem varstvu rastlin.
Način vodenja zapisov iz 2., 5., 9. in 12.
točke, obliko in vsebino načrta pridelave iz 8. točke ter način sporočanja
podatkov iz 15. in 16. točke prejšnjega odstavka predpiše minister.
26. člen
(odstop pravice lastnika semenskega
objekta)
Ne glede na 21. člen tega zakona vpis v
register dobaviteljev ni obvezen za lastnike tistih zemljišč, na katerih se
nahajajo semenski objekti (v nadaljnjem besedilu: lastnik semenskega objekta),
ki odstopijo pravico do:
-    
enkratne pridobitve reprodukcijskega materiala v semenskem objektu
dobavitelju, ki je vpisan v register dobaviteljev;
-    
pridobivanja reprodukcijskega materiala z notarsko overjeno pisno izjavo
za določen ali nedoločen čas dobavitelju reprodukcijskega materiala, ki je
vpisan v register dobaviteljev in prevzame vse obveznosti in odgovornosti
lastnika semenskega objekta po tem zakonu in po predpisih o gozdovih.
Lastnik semenskega objekta mora kopijo
notarsko overjene pisne izjave iz druge alinee prejšnjega odstavka poslati
ministrstvu.
Če dobavitelj iz druge alinee prvega
odstavka tega člena odstopi od pravice do pridobivanja reprodukcijskega
materiala v semenskem objektu, mora o tem pisno obvestiti ministrstvo in
lastnika semenskega objekta.
V. GOZDNI SEMENSKI OBJEKTI
27. člen
(tipi semenskih objektov)
Tipi semenskih objektov so: skupina
semenjakov, semenski sestoj (v nadaljnjem besedilu: sestoj), semenska plantaža,
starši družine, klon ali mešanica klonov.
Skupina semenjakov so drevesa znotraj
določenega območja, s katerih se pridobiva seme.
Sestoj je prostorsko omejena populacija
dreves z enovito sestavo.
Semenska plantaža je nasad, osnovan z
izbranimi sadikami ali potaknjenci, ki je izoliran ali se z njim gospodari
tako, da se prepreči ali zmanjša opraševanje iz zunanjih genskih virov, in v
katerem način gospodarjenja omogoča pogost in obilen obrod ter preprosto
pridobivanje semena.
Starši družine so drevesa, namenjena
pridobivanju potomcev s kontroliranim ali prostim opraševanjem, z enim znanim
staršem kot materinskim drevesom in s pelodom drugega starša (sestrska družina)
ali skupine staršev (polsestrska družina).
Klon je skupina potomcev (v nadaljnjem
besedilu: rameti), pridobljenih iz enega osebka (v nadaljnjem besedilu: ortet)
na vegetativen način (s potaknjenci, z mikropropagacijo, s cepiči, z
grebenicami, z deljenjem itd.).
Mešanica klonov je mešanica znanih klonov v
določenem razmerju.
28. člen
(popis semenskih objektov)
Gozdovi, ki ustrezajo pogojem za semenski
objekt iz 34. člena tega zakona, se v postopku izdelave gozdnogospodarskih
načrtov popišejo in kartirajo kot gozdovi s poudarjeno funkcijo pridobivanja
drugih gozdnih dobrin v skladu s predpisi o gozdovih.
Zavod za gozdove Slovenije v zvezi z
dejavnostjo strokovnega svetovanja in usposabljanja lastnikov gozdov, ki se
opravlja kot javna gozdarska služba v skladu s predpisi o gozdovih, lastnike
gozdov iz prejšnjega odstavka obvešča in jim svetuje v zvezi z odobritvijo
semenskih objektov za pridelovanje reprodukcijskega materiala.
29. člen
(obveznosti lastnikov semenskih objektov)
Lastnik semenskega objekta:
1.    
mora pred začetkom pridobivanja semenskega materiala, delov rastlin ali
puljenk v svojem semenskem objektu zagotoviti odobritev semenskega objekta v
skladu z 31. členom tega zakona;
2.    
mora upoštevati usmeritve za nego sestoja oziroma skupine semenjakov,
izdelane v skladu z 38. členom tega zakona;
3.    
mora pred osnovanjem semenske plantaže, klona, klonske mešanice ali
staršev družine izdelati načrt gospodarjenja za semenski objekt ter poskrbeti
za njegovo uradno potrditev v skladu s 40. členom tega zakona;
4.    
mora pri osnovanju in negi semenskega objekta upoštevati potrjen načrt
gospodarjenja v skladu s 40. členom tega zakona;
5.    
mora vsako spremembo podatkov o semenskem objektu iz načrta
gospodarjenja s semenskim objektom najpozneje v 30 dneh od nastanka spremembe
sporočiti inštitutu.
30. člen
(vloga za odobritev semenskega objekta)
Postopek odobritve semenskega objekta se
začne na podlagi popolne vloge za odobritev semenskega objekta, ki se vloži na
predpisanem obrazcu na inštitut.
Vloga iz prejšnjega odstavka se lahko vloži
tudi v elektronski obliki.
Vlogo iz prvega odstavka tega člena lahko
vloži lastnik zemljišča, na katerem se nahaja semenski objekt, ali dobavitelj,
kateremu je bila odstopljena pravica do pridobivanja reprodukcijskega materiala
v skladu z drugo alineo prvega odstavka 26. člena tega zakona.
Vloga za odobritev semenskega objekta
vsebuje:
-    
identifikacijske podatke o lastniku semenskega objekta:
a)
za fizične osebe: ime in priimek, naslov, davčno številko, enotno matično
številko občana;
b)
za pravne osebe: firmo, sedež, matično številko poslovnega subjekta, davčno
številko in pravno organizacijsko obliko, za odgovorno osebo pravne osebe: ime
in priimek, naslov, davčno številko, enotno matično številko občana;
-    
podatke o semenskem objektu: lastništvo, katastrsko občino, parcelno
številko, občino,
-    
kategorijo, v kateri naj bi se tržil reprodukcijski material, pridelan
iz navedenega semenskega objekta,
-    
namen uporabe reprodukcijskega materiala, če je specifičen. Za
specifičen namen uporabe se šteje tak namen uporabe reprodukcijskega materiala,
ki ni večnamenski oziroma primeren za splošno uporabo v gozdarstvu.
Če vlagatelj ni lastnik semenskega objekta,
priloži vlogi za odobritev semenskega objekta tudi pooblastilo o zastopanju
lastnika semenskega objekta v postopku odobritve semenskega objekta.
K vlogi za odobritev semenskega objekta v
kategoriji “kvalificiran“ se priloži tudi načrt gospodarjenja s semenskim
objektom, izdelan v skladu s 40. členom tega zakona.
K vlogi za odobritev semenskega objekta v
kategoriji “testiran“ se priloži tudi rezultate primerjalnih ali genetskih
testov, v skladu s 36. členom tega zakona.
Za semenski objekt, ki izvira iz gensko
spremenjenih organizmov, se k vlogi za odobritev semenskega objekta priloži
tudi dovoljenje za namerno sproščanje gensko spremenjenih organizmov v okolje,
v skladu s predpisi o gensko spremenjenih organizmih.
Obrazec iz prvega odstavka tega člena ter
druge listine, ki morajo biti priložene vlogi, predpiše minister.
31. člen
(odobritev semenskega objekta)
Postopek odobritve semenskega objekta vodi
inštitut.
V postopku odobritve semenskega objekta se
ugotavlja:
-    
za kategoriji “znano poreklo“ in “izbran“: ali semenski objekt ustreza
pogojem za odobritev iz 33. ali 34. člena tega zakona;
-    
za kategorijo “kvalificiran“: ali je semenski objekt osnovan in ali se z
njim gospodari v skladu s potrjenim načrtom gospodarjenja s semenskim objektom;
-    
za kategorijo “testiran“: ali rezultati primerjalnih ali genetskih
testov dokazujejo nadpovprečne lastnosti najmanj ene od proučevanih značilnosti
reprodukcijskega materiala, ki izhaja iz semenskega objekta, za katerega se
vodi postopek odobritve.
Inštitut glede na ugotovitve iz prejšnjega
odstavka z odločbo odloči o odobritvi semenskega objekta.
32. člen
(opisni list za sestoj ali skupino
semenjakov)
V postopku odobritve semenskega objekta v
kategorijah “znano poreklo“ in “izbran“ inštitut od Zavoda za gozdove Slovenije
pridobi opisni list za sestoj ali skupino semenjakov.
Zavod za gozdove Slovenije v okviru naloge
zbiranja podatkov o stanju in razvoju gozdov, ki jo opravlja kot javno
gozdarsko službo v skladu s predpisi o gozdovih, pripravi opisni list iz
prejšnjega odstavka, ki vsebuje podatke o semenskem objektu, potrebne za
ugotavljanje pogojev iz 33. ali 34. člena tega zakona ter podatke o semenskem
objektu iz 45. člena tega zakona.
Obliko in vsebino opisnih listov iz prvega
odstavka tega člena predpiše minister.
33. člen
(pogoji za odobritev semenskega objekta v
kategoriji “znano poreklo“)
Pogojem za odobritev semenskega objekta v
kategoriji “znano poreklo“ ustreza sestoj ali skupina semenjakov znotraj enega
provenienčnega območja, v katerem je glede na razvojno fazo oziroma zgradbo
sestoja, način gospodarjenja in stanje gozda možno pridobivati semenski
material, dele rastlin ali puljenke, ne da bi se s tem povzročilo opustošenje
gozda.
Minimalne pogoje glede najmanjšega števila
semenjakov, starosti in razvojne faze, prilagojenosti na rastiščne razmere,
zdravstvenega stanja in odpornosti, rastnosti, kakovosti ter oblike in načina
rasti drevja v semenskem objektu za semenske objekte v kategoriji “znano poreklo“
predpiše minister.
34. člen
(pogoji za odobritev semenskega objekta v
kategoriji “izbran“)
Semenski objekt, ki je sestoj znotraj enega
provenienčnega območja, namenjen pridelovanju reprodukcijskega materiala v
kategoriji “izbran“, se lahko odobri, če glede na namen uporabe
reprodukcijskega materiala ustreza predpisanim pogojem glede izvora,
izoliranosti, starosti in razvojne faze sestoja, velikosti populacije,
enovitosti, prilagojenosti na rastiščne razmere, zdravstvenega stanja in
odpornosti, rastnosti, kakovosti lesa ter oblike in načina rasti.
Pogoje iz prejšnjega odstavka predpiše
minister.
35. člen
(pogoji za odobritev semenskega objekta v
kategoriji “kvalificiran“)
V kategoriji “kvalificiran“ se lahko
odobrijo semenske plantaže, starši družin, kloni ali klonske mešanice, osnovani
v skladu z načrtom gospodarjenja s semenskim objektom iz 40. člena tega zakona.
Družine ali kloni, ki sestavljajo semensko
plantažo, starši, ki sestavljajo starše družin, orteti, ki se uporabijo za
vzgojo klonov ali klonske mešanice, se izberejo na podlagi fizičnih značilnosti
vnaprej določenih dreves, ki ustrezajo predpisanim pogojem glede starosti,
prilagojenosti na rastiščne razmere, zdravstvenega stanja in odpornosti,
rastnosti, kakovosti lesa ter oblike in načina rasti.
Pogoje iz prejšnjega odstavka predpiše
minister.
36. člen
(pogoji za odobritev semenskega objekta v
kategoriji “testiran“)
Semenski objekt, ki je odobren v kategoriji
“izbran“ ali “kvalificiran“, ustreza tudi pogojem za odobritev v kategoriji
“testiran“, če se njegove nadpovprečne lastnosti dokažejo s primerjalnimi ali z
genetskimi testi.
Rezultate testov iz prejšnjega odstavka
ovrednoti inštitut.
Način izvedbe testov iz prvega odstavka
tega člena ter ovrednotenja rezultatov testov iz prejšnjega odstavka predpiše
minister.
37. člen
(začasna odobritev)
Semenski objekt v kategoriji “testiran“ se
lahko začasno odobri za največ deset let, če se na podlagi predhodnih
rezultatov primerjalnih ali genetskih testov domneva, da bo semenski objekt po
končanih testih izpolnjeval pogoje za odobritev v tej kategoriji.
38. člen
(usmeritve za pridobivanje in nego)
Inštitut v okviru naloge strokovnega
usmerjanja gozdnega semenarstva in drevesničarstva, ki se opravlja kot javna
gozdarska služba v skladu s predpisi o gozdovih, izdela:
-    
usmeritve za pridobivanje semenskega materiala, delov rastlin ali
puljenk za sestoje in skupine semenjakov v kategorijah “znano poreklo“,
“izbran“ in “testiran“;
-    
usmeritve za nego sestoja za sestoje v kategorijah “izbran“ in
“testiran“.
Usmeritve iz prejšnjega odstavka se morajo
upoštevati pri izdelavi gozdnogojitvenih načrtov v skladu s predpisi o
gozdovih.
39. člen
(provenienčna območja)
Zaradi odobritve semenskih objektov,
namenjenih pridelovanju in trženju reprodukcijskega materiala v kategorijah
“znano poreklo“ in “izbran“, ter zaradi usmerjanja uporabe reprodukcijskega
materiala se določijo in na karti prikažejo provenienčna območja.
Za posamezno drevesno vrsto ali podvrsto se
kot provenienčno območje določi površina ali skupina površin z enotnimi
ekološkimi razmerami, znotraj katerih imajo, ob upoštevanju nadmorskih višin,
sestoji ali skupine semenjakov podobne fenotipske ali genetske značilnosti.
Provenienčna območja iz prvega odstavka
tega člena določi minister, pri čemer je sestavni del predpisa karta
provenienčnih območij.
40. člen
(načrt gospodarjenja s semenskim objektom)
Za semensko plantažo se izdela načrt
gospodarjenja s semensko plantažo, v katerem se določijo namen osnovanja, načrt
križanja, sestavine in njihov prostorski razpored, izoliranost, način
zasaditve, ki omogoča identifikacijo vseh sestavin semenske plantaže, potrebna
redčenja in usmeritve za njihovo izvedbo, usmeritve za pridobivanje semenskega
materiala in delov rastlin ter način gospodarjenja s semensko plantažo in
pridobivanja semenskega materiala, s katerim bo namen osnovanja semenske
plantaže dosežen.
Za starše družine se izdela načrt
gospodarjenja s starši družine, v katerem se določijo: namen osnovanja, načrt
križanja, sistem opraševanja, sestavine, izoliranost, lokacija, identiteta, ter
število in razmerje staršev v mešanici.
Za klone in klonske mešanice se izdela
načrt gospodarjenja s klonom ali klonsko mešanico, v katerem se določijo: rok,
do katerega se semenski objekt lahko uporablja za pridobivanje reprodukcijskega
materiala, ali največje število rametov, ki se lahko pridobijo iz semenskega
objekta, opis klonov, število in razmerje klonov v mešanici, ter metoda za
izbiro in osnovni izbor klonov v klonski mešanici.
Načrt gospodarjenja iz prvega, drugega in
tretjega odstavka tega člena kot tudi njegove spremembe zagotovi dobavitelj in
potrdi inštitut.
Podrobnejšo vsebino ter postopek
potrjevanja načrtov gospodarjenja iz prvega, drugega in tretjega odstavka tega
člena in njihovih sprememb predpiše minister.
41. člen
(register semenskih objektov)
Register semenskih objektov je zbirka
dokumentov o odobrenih semenskih objektih, ki vsebuje zlasti:
-    
opisne liste za sestoje in skupine semenjakov,
-    
načrte gospodarjenja s semenskimi objekti,
-    
odločbe o odobritvi semenskih objektov,
-    
evidenco o drevesnih vrstah in umetnih križancih, oblikah, količinah in
kakovosti v semenskih objektih pridobljenega reprodukcijskega materiala,
-    
podatke o pregledih semenskih objektov v skladu s 43. členom tega
zakona.
Register semenskih objektov vzpostavi in
vodi inštitut.
Odobren semenski objekt inštitut po uradni
dolžnosti vpiše kot posamezno enoto odobritve v register semenskih objektov in
mu dodeli enotno identifikacijsko številko.
Vse spremembe podatkov o semenskih
objektih, ki so nastale po vpisu semenskega objekta v register semenskih
objektov, inštitut vpiše v register semenskih objektov po uradni dolžnosti.
Inštitut mora trajno hraniti listine iz
prvega odstavka tega člena.
42. člen
(izjema za vpis v register v kategoriji
“znano poreklo“)
Ne glede na 30., 31. in 33. člen tega
zakona se v register semenskih objektov v kategoriji “znano poreklo“ za vsako
drevesno vrsto ali umetnega križanca in vsako provenienčno območje vpišejo kot
enota odobritve vsi gozdovi, skupine drevja in posamično drevje, ki so primerni
za pridobivanje reprodukcijskega materiala, namenjenega uporabi izven
gozdarstva.
Šteje se, da je enota odobritve iz
prejšnjega odstavka odobren semenski objekt v skladu s tem zakonom.
V primeru iz prvega odstavka tega člena se
v register semenskih objektov kot tip semenskega objekta vpiše “skupina
semenjakov“, kot namen uporabe pa se navede “ni za uporabo v gozdarstvu“.
43. člen
(pregled semenskih objektov)
Semenski objekti, odobreni v skladu z 31.
členom tega zakona, se pregledujejo po uradni dolžnosti ali na zahtevo lastnika
semenskega objekta.
Pri pregledu semenskih objektov se
ugotavlja:
-    
ali semenski objekt še izpolnjuje pogoje za odobritev semenskega
objekta,
-    
ali so upoštevane usmeritve za pridobivanje in nego iz 38. člena tega
zakona oziroma načrt gospodarjenja s semenskim objektom iz 40. člena tega
zakona.
Zavod za gozdove Slovenije v okviru nalog
javne gozdarske službe v skladu s predpisi o gozdovih enkrat letno pregleda
semenske objekte, ki so bili odobreni v skladu s prvo alineo drugega odstavka
31. člena tega zakona in o tem pisno obvesti inštitut.
Inštitut v okviru nalog javne gozdarske
službe v skladu s predpisi o gozdovih enkrat letno pregleda semenske objekte,
ki so bili odobreni v skladu z drugo ali tretjo alineo drugega odstavka 31.
člena tega zakona.
44. člen
(izbris iz registra semenskih objektov)
Odobren semenski objekt se izbriše iz
registra semenskih objektov:
-    
po uradni dolžnosti, če se s pregledom iz prejšnjega člena ugotovi, da
semenski objekt ne izpolnjuje več pogojev za odobritev semenskega objekta v
skladu s tem zakonom, oziroma da lastnik semenskega objekta ne izpolnjuje
obveznosti iz 29. člena tega zakona;
-    
na zahtevo lastnika semenskega objekta.
Inštitut o izbrisu semenskega objekta iz
registra semenskih objektov izda odločbo.
Pritožba zoper odločbo iz prejšnjega
odstavka ne zadrži njene izvršitve.
Z izbrisom semenskega objekta iz registra
semenskih objektov se prekliče tudi odobritev semenskega objekta iz 31. člena
tega zakona.
45. člen
(seznam semenskih objektov)
Na podlagi podatkov iz registra semenskih
objektov inštitut enkrat letno izdela seznam semenskih objektov (v nadaljnjem
besedilu: seznam), ki vsebuje naslednje podatke o semenskem objektu:
1.    
botanično ime drevesne vrste ali umetnega križanca,
2.    
kategorijo, v kateri se lahko trži reprodukcijski material,
3.    
namen uporabe reprodukcijskega materiala,
4.    
tip semenskega objekta,
5.    
enotno identifikacijsko številko iz registra semenskih objektov,
6.    
provenienčno območje,
7.    
zemljepisno širino in dolžino,
8.    
občino,
9.    
katastrsko občino,
10.  nadmorsko
višino,
11.  površino:
velikost skupine semenjakov, sestoja ali semenske plantaže,
12.  izvor,
13.  navedbo
morebitne genske spremenjenosti v primeru kategorije “testiran“,
14.  kodo
lastnika,
15.  pristojno
območno ali krajevno enoto Zavoda za gozdove Slovenije.
Podatki iz seznama semenskih objektov so
javni.
Podrobnejšo vsebino, obliko, način izdelave
in objave seznama predpiše minister.
VI. UVOZ REPRODUKCIJSKEGA MATERIALA
46. člen
(splošni pogoji za uvoz)
Reprodukcijski material lahko uvozi le
dobavitelj, ki je registriran za uvoz reprodukcijskega materiala.
Reprodukcijski material se lahko uvozi, če:
-    
je enakovreden reprodukcijskemu materialu, pridelanemu na območju
Republike Slovenije, ali
-    
pride do pomanjkanja reprodukcijskega materiala določenih drevesnih vrst
oziroma umetnih križancev, pridelanega na območju Republike Slovenije.
Ne glede na določbe prvega in drugega
odstavka tega člena se lahko uvaža reprodukcijski material, za katerega veljajo
izjeme v skladu s prvo alineo 5. člena ali 10. členom tega zakona.
47. člen
(priznavanje enakovrednosti
reprodukcijskega materiala)
Reprodukcijski material, ki ni pridelan na
območju Republike Slovenije, je enakovreden reprodukcijskemu materialu,
pridelanemu na območju Republike Slovenije, če se ugotovi, da so pogoji za
pridelovanje in trženje reprodukcijskega materiala ter postopki uradne
odobritve izhodiščnega materiala ter nadzora dobaviteljev, ki so predpisani v
državi izvoznici, enakovredni pogojem in postopkom, določenim s tem zakonom.
Ko se uvaža reprodukcijski material iz
prejšnjega odstavka, ga morata spremljati dokument, ki ga je izdal pristojni
državni organ v državi izvoznici in izkazuje, da je reprodukcijski material
skladen s predpisanimi pogoji za reprodukcijski material v državi izvoznici,
ter dokument dobavitelja iz države izvoznice.
Minister lahko po uradni dolžnosti ali na
predlog dobavitelja preveri, če so izpolnjeni pogoji za priznanje
enakovrednosti reprodukcijskega materiala iz prvega odstavka tega člena.
Podatke o državah, iz katerih se lahko uvaža enakovreden reprodukcijski
material, njihovih veljavnih uradnih dokazilih ter o njihovih uradnih organih,
ki dokazila izdajajo, minister objavi v Uradnem listu Republike Slovenije.
48. člen
(uvoz v primeru pomanjkanja
reprodukcijskega materiala)
Kadar je na območju Republike Slovenije
zaradi pomanjkanja ustreznega reprodukcijskega materiala ogrožena oskrba
končnih uporabnikov reprodukcijskega materiala, se lahko uvozi tudi
reprodukcijski material, ki ne ustreza vsem pogojem za trženje v skladu s tem
zakonom.
Minister lahko na predlog dobavitelja
odloči o uvozu iz prejšnjega odstavka z odločbo, v kateri se natančno navedejo
drevesne vrste oziroma umetni križanci, tip semenskega objekta, namen uporabe,
količina, poreklo reprodukcijskega materiala in rok, do katerega se sme ta
reprodukcijski material tržiti na območju Republike Slovenije.
Pri trženju reprodukcijskega materiala, ki
je uvožen v skladu s prejšnjim odstavkom, mora dobaviteljev dokument vsebovati
navedbo: “Ne izpolnjuje vseh predpisanih pogojev“, iz podatkov na dokumentu pa
mora biti razvidno, katerih pogojev reprodukcijski material ne izpolnjuje.
49. člen
(postopek pri uvozu)
Dobavitelj, ki uvaža reprodukcijski
material, mora fitosanitarnemu inšpektorju pred uvozom vsako pošiljko
reprodukcijskega materiala prijaviti v inšpekcijski pregled. Prijava se vloži
na predpisanem obrazcu in vsebuje zlasti podatke o:
-    
uvozniku: ime, priimek in naslov oziroma firmo in sedež ter
identifikacijsko številko iz registra dobaviteljev,
-    
reprodukcijskem materialu, ki se uvaža,
-    
državi pridelave in državi izvoza.
Obrazec prijave iz prejšnjega odstavka
predpiše minister.
Inšpekcijski pregled iz prvega odstavka
tega člena se opravi na prvem vstopnem mestu v Republiko Slovenijo, kjer se
opravljajo druge uvozne administrativne formalnosti vključno s carinskimi, ali
na uradno določenih mestih v notranjosti države, ki so pod carinskim nadzorom.
Carinski delavec ne sme začeti s postopkom
sprostitve blaga v prost promet, dokler fitosanitarni inšpektor ne dovoli
uvoza.
Če fitosanitarni inšpektor z inšpekcijskim
pregledom ugotovi, da so izpolnjeni pogoji za uvoz iz 46. člena tega zakona,
dovoli uvoz reprodukcijskega materiala z odločbo, ki se izda v obliki uradnega
zaznamka na prijavi.
Če fitosanitarni inšpektor dvomi v
istovetnost vsebine pošiljke s podatki, navedenimi na dobaviteljevem dokumentu,
ali v skladnost reprodukcijskega materiala s predpisanimi zahtevami za
reprodukcijski material, ki se uvaža, lahko odvzame vzorce reprodukcijskega
materiala in jih pošlje v analizo instituciji, pooblaščeni za diagnostične
preiskave in teste reprodukcijskega materiala. Dokler istovetnost pošiljke ali
skladnost reprodukcijskega materiala s predpisanimi zahtevami ni zagotovljena,
fitosanitarni inšpektor ne dovoli uvoza.
Če fitosanitarni inšpektor na podlagi
opravljenega inšpekcijskega pregleda oziroma rezultatov analiz odvzetih vzorcev
ugotovi, da pošiljka reprodukcijskega materiala ni istovetna ali da
reprodukcijski material ne izpolnjuje pogojev za uvoz iz 46. člena tega zakona,
z odločbo prepove uvoz takšnega reprodukcijskega materiala.
Kopijo odločbe iz petega in sedmega
odstavka tega člena fitosanitarni inšpektor pošlje ministrstvu.
VII. REZERVE SEMENSKEGA MATERIALA IN GOZDNA GENSKA BANKA
50. člen
(semenska hranilnica)
Semenska hranilnica je skladiščen semenski
material, ki obsega obvezne rezerve semenskega materiala za potrebe
trajnostnega gospodarjenja z gozdovi, da bi se preprečilo pomanjkanje
reprodukcijskega materiala, ki je nujen za normalno obnavljanje gozdov in ohranjanje
gozdnih genskih virov.
V semenski hranilnici skrbi za oblikovanje,
shranjevanje in uporabo rezerv semenskega materiala Zavod za gozdove Slovenije
v zvezi z dejavnostjo gozdnega semenarstva, ki se opravlja kot javna gozdarska
služba v skladu s predpisi o gozdovih.
V semenski hranilnici se hranijo tudi
vzorci semenskega materiala iz 14. člena tega zakona.
Inštitut v zvezi z dejavnostjo gozdnega
semenarstva, ki se opravlja kot javna gozdarska služba v skladu s predpisi o
gozdovih, izvaja strokovne naloge glede kakovosti in istovetnosti semenskega
materiala v semenski hranilnici.
51. člen
(program oblikovanja rezerv semenskega
materiala)
Program vlaganj v gozdove, ki ga izdela
Zavod za gozdove Slovenije v skladu s predpisi o gozdovih, vsebuje tudi program
oblikovanja rezerv semenskega materiala, ki se oblikujejo v semenski
hranilnici.
Program oblikovanja rezerv semenskega
materiala glede na drevesne vrste, provenienčna območja, kategorije in količine
sprejme minister.
52. člen
(uporaba rezerv)
Rezerve semenskega materiala iz semenske
hranilnice se uporabljajo za obnovo gozdov s sadnjo in setvijo.
Rezerve semenskega materiala so v lasti
Republike Slovenije. Z njimi upravlja Zavod za gozdove Slovenije v skladu s
programom vlaganj v gozdove.
53. člen
(gozdna genska banka)
Gozdna genska banka je nadzorovana ali
gojena populacija gozdnih lesnih rastlin, ki se upravlja za namene ohranjanja
vrst in njihovih genskih skladov. Sestavljajo jo semenski objekti, posebni
osebki ali populacije gozdnega drevja, živi arhivi gozdnih drevesnih vrst,
testni nasadi, semenska banka in drugi biološki materiali. Gozdna genska banka
je del genske banke po predpisih o ohranjanju narave.
Semenska banka je dolgoročno shranjena
zbirka vzorcev semenskega materiala iz semenske hranilnice ter drugih virov.
V semenski banki skrbi za oblikovanje,
shranjevanje in uporabo rezerv semenskega materiala inštitut v zvezi z
dejavnostjo gozdnega semenarstva, ki se opravlja kot javna gozdarska služba v
skladu s predpisi o gozdovih.
V semenski banki shranjene količine
semenskega materiala, s katerimi upravlja inštitut, se lahko uporabljajo v
raziskovalne oziroma znanstvene namene.
VIII. PRIDOBIVANJE, UPORABA TER IZMENJAVA PODATKOV IN
INFORMACIJ
54. člen
(pridobivanje podatkov)
Za vzpostavitev in vodenje registra
dobaviteljev ter drugih evidenc in baz podatkov, ki jih ministrstvo vodi v
skladu s tem zakonom, lahko ministrstvo pridobiva in uporablja podatke, ki jih
v okviru predpisanih zbirk vodijo državni organi, javni zavodi in agencije,
koncesionarji ter drugi pooblaščeni organi, iz:
-    
registra semenskih objektov,
-    
registra kmetijskih gospodarstev in evidence subjektov,
-    
registra pridelovalcev, predelovalcev, uvoznikov in distributerjev
rastlin, rastlinskih proizvodov in nadzorovanih predmetov,
-    
katastra dejanske rabe kmetijskih zemljišč,
-    
registra prostorskih enot,
-    
davčnega registra (davčna številka),
-    
centralnega registra prebivalstva (ime in priimek, naslov, enotna
matična številka občana),
-    
zemljiškega katastra (parcelna številka, meje parcele, površina, lastnik,
upravljavec, najemnik),
-    
zemljiške knjige (lastninska in zakupna pravica na posameznih parcelah),
-    
poslovnega registra Republike Slovenije,
-    
zbirk carinskih podatkov o uvozu in izvozu reprodukcijskega materiala,
-    
zbirk statističnih podatkov s področja kmetijstva in gozdarstva.
Ministrstvo lahko uporablja tudi temeljne
topografske načrte, topografske karte, pregledne karte in digitalne ortofoto
načrte.
Način povezovanja z drugimi zbirkami
podatkov in način pridobivanja podatkov iz drugih zbirk podatkov predpiše
minister v soglasju z ministrom, pristojnim za posamezno zbirko podatkov, v
skladu s predpisi, ki urejajo varstvo podatkov.
Podatke iz prvega odstavka tega člena, ki
imajo naravo osebnih podatkov, posredujejo upravljavci zbirk podatkov v skladu
s predpisi o varstvu osebnih podatkov.
Upravljavci zbirk podatkov, kart in
digitalnih ortofoto načrtov iz prvega in drugega odstavka tega člena
posredujejo ministrstvu podatke brezplačno, zaračunavajo pa lahko neposredne
materialne stroške.
55. člen
(povezovanje zbirk podatkov)
Ministrstvo v skladu s svojimi
pristojnostmi povezuje vse zbirke podatkov, ki se vodijo na podlagi tega
zakona, in omogoči brezplačen dostop do teh zbirk vsem institucijam, ki te
podatke potrebujejo za izvajanje nalog, določenih s tem zakonom.
Način povezovanja zbirk podatkov, pogoje
vodenja registrov, evidenc in baz podatkov predpiše minister.
Minister lahko glede na zagotovljene
tehnične in kadrovske pogoje odloči, da se evidence in registri, ki se vodijo
po tem zakonu, vodijo v računalniški obliki in da se kot taki povežejo v
informacijski sistem.
Zbirke podatkov, ki se vzpostavijo in
vodijo po tem zakonu, se financirajo iz proračuna Republike Slovenije.
56. člen
(posredovanje podatkov)
Podatki iz registrov in evidenc, ki se
vodijo v skladu s tem zakonom, se posredujejo upravičeni osebi na njeno pisno
zahtevo proti plačilu stroškov posredovanja in se smejo uporabljati samo za
namene, za katere so bili dani, ne sme pa se jih spreminjati ali posredovati
drugim osebam.
Ministrstvo lahko brezplačno posreduje
določene podatke iz prejšnjega odstavka drugim državnim organom, nosilcem
javnih pooblastil, izvajalcem javnih služb in drugim pravnim in fizičnim
osebam, če te podatke potrebujejo za izvajanje zakonsko določenih nalog.
Ministrstvo lahko brezplačno posreduje
podatke, ki jih pridobi v skladu s 54. členom tega zakona institucijam, ki te
podatke potrebujejo za izvajanje pooblastil in nalog, določenih s tem zakonom.
57. člen
(mednarodna izmenjava podatkov in
informacij)
Na mednarodni ravni ministrstvo izmenjuje
zlasti naslednje podatke in informacije o:
-    
uradnem organu, odgovornem za izvajanje tega zakona, ter o institucijah,
odgovornih za zagotavljanje istovetnosti reprodukcijskega materiala,
-    
dobaviteljih, vpisanih v register dobaviteljev,
-    
pridelovanju in trženju reprodukcijskega materiala v Republiki
Sloveniji,
-    
provenienčnih območjih,
-    
pošiljkah reprodukcijskega materiala, ki potujejo iz ene države v drugo,
-    
prepovedi uporabe določenega reprodukcijskega materiala,
-    
izjemah, ki veljajo glede pridelovanja in trženja reprodukcijskega
materiala določenih drevesnih vrst oziroma umetnih križancev.
Na mednarodni ravni inštitut izmenjuje
naslednje podatke in informacije o:
-    
semenskih objektih, vpisanih v register semenskih objektov,
-    
izdanih glavnih spričevalih.
IX. JAVNA POOBLASTILA
58. člen
(javna pooblastila)
Naloge iz 13., 14. v zvezi s tretjim
odstavkom 61. člena, 31., 36., 40., 45. in 65. člena tega zakona opravlja
inštitut kot javno pooblastilo.
Nalogo iz 14. člena v zvezi z drugim
odstavkom 61. člena tega zakona izvaja Zavod za gozdove Slovenije kot javno
pooblastilo.
Nosilci javnih pooblastil po tem zakonu so
za izvajanje nalog, za katere jim je dano pooblastilo, odgovorni ministrstvu.
V upravnih stvareh, o katerih odločajo
nosilci javnih pooblastil po tem zakonu, je ministrstvo organ druge stopnje.
Zagotavljanje pogojev za izvajanje ter
izvajanje nalog po javnem pooblastilu se financira iz sredstev proračuna
Republike Slovenije.
X. STROŠKI
59. člen
(stroški)
Stroške, ki nastanejo inštitutu v postopku
odobritve semenskega objekta, nosi vlagatelj.
Stroške izdelave načrtov gospodarjenja s
semenskim objektom in izvedbe primerjalnih ali genetskih testov nosi lastnik
semenskega objekta.
Stroške preiskav reprodukcijskega
materiala, ki so bile opravljene na zahtevo pristojnega inšpektorja zaradi
ugotovitve izvora, kakovosti ali istovetnosti reprodukcijskega materiala, če je
izvid analize neugoden za dobavitelja, plača dobavitelj ali končni uporabnik
reprodukcijskega materiala, pri katerem je bil opravljen inšpekcijski pregled.
Stroške ukrepov, odrejenih pri
inšpekcijskem nadzoru dobaviteljev ali uporabnikov reprodukcijskega materiala,
nosi dobavitelj oziroma uporabnik.
XI. PRISTOJNOSTI ORGANOV
1. Ministrstvo
60. člen
(ministrstvo)
Ministrstvo izvaja po tem zakonu naslednje
naloge:
a)  vodi
register dobaviteljev in evidenco o trženju reprodukcijskega materiala,
b)  izdaja
uvozna dovoljenja za reprodukcijski material,
c)  izvaja
strokovni nadzor nad izvajalci javnih služb in nosilci javnih pooblastil,
d)  pripravlja
poročila, analize, informacije in druga gradiva za organe in mednarodne
organizacije, ki jim Republika Slovenija poroča, v skladu s predpisi in
mednarodnimi pogodbami,
e)  sodeluje
pri pripravi mednarodnih sporazumov, ki jih sklepa Vlada Republike Slovenije na
področju reprodukcijskega materiala, in skrbi za njihovo izvajanje,
f)   vzpostavi in vodi informacijski sistem na področju pridelovanja in
trženja reprodukcijskega materiala.
60.a člen
(podzakonski predpisi)
Za izvajanje tega zakona in predpisov
Evropskih skupnosti (v nadaljnjem besedilu: Skupnosti) minister izdaja
podzakonske predpise, ki urejajo trženje gozdnega reprodukcijskega materiala.
2. Nadzor
61. člen
(sistem nadzora)
Zaradi zagotavljanja istovetnosti
reprodukcijskega materiala v vseh fazah pridelovanja in trženja se vzpostavi
uradni sistem nadzora nad celotnim procesom od pridobivanja reprodukcijskega
materiala v semenskem objektu do njegove dostave končnemu uporabniku.
Nadzor nad pridobivanjem reprodukcijskega
materiala v sestojih in skupinah semenjakov izvaja Zavod za gozdove Slovenije.
Nadzor nad pridobivanjem reprodukcijskega
materiala v semenskih plantažah, starših družin, klonih in klonskih mešanicah
izvaja inštitut.
Nadzor pri dobaviteljih v procesu
pridelovanja in trženja reprodukcijskega materiala, razen kadar dobavitelj
pridobiva reprodukcijski material v semenskem objektu, ter nad uporabo
reprodukcijskega materiala pri končnih uporabnikih izvajajo gozdarski
inšpektorji.
Nadzor pri uvozu reprodukcijskega materiala
izvajajo fitosanitarni inšpektorji.
Vsi organi, ki izvajajo nadzor nad
pridelovanjem, trženjem, uvažanjem ali uporabo reprodukcijskega materiala, med
seboj sodelujejo, izmenjujejo podatke in informacije ter o svojem delu poročajo
ministrstvu.
62. člen
(inšpekcijski nadzor)
Nadzor nad izvajanjem določb tega zakona,
predpisov, izdanih na njegovi podlagi, in predpisov Skupnosti o gozdnem
reprodukcijskem materialu, opravljajo gozdarski in fitosanitarni inšpektorji.
Kdor se ukvarja s pridelovanjem, trženjem
ali uvažanjem reprodukcijskega materiala in kdor ga uporablja v smislu prvega
odstavka 3. člena tega zakona mora gozdarskemu oziroma
fitosanitarnemu inšpektorju omogočiti nadzorstvo nad svojo dejavnostjo ter
nemoteno opravljanje inšpekcijskega nadzora in ga pri tem ne sme ovirati ter mu
mora dati zahtevane listine, podatke, pojasnila ali potrebne predmete.
Pravne osebe in posamezniki morajo v
določenem roku ravnati v skladu z izvršljivo odločbo, s katero je gozdarski ali
fitosanitarni inšpektor odredil izvršitev ukrepov, ki jih določa ta zakon.
63. člen
(pooblastila)
Gozdarski inšpektor ima poleg pooblastil,
ki jih ima po predpisih, ki urejajo inšpekcijski nadzor, še naslednja
pooblastila in pristojnosti:
-    
pregledovati reprodukcijski material, mesta, kjer se prideluje, ter
dokumentacijo pri dobaviteljih reprodukcijskega materiala in končnih
uporabnikih reprodukcijskega materiala;
-    
ugotavljati, ali reprodukcijski material, ki ga dobavitelj prideluje
oziroma trži, izpolnjuje pogoje iz 7. člena tega zakona;
-    
jemati vzorce reprodukcijskega materiala, ki se trži, in jih pošiljati v
analizo pooblaščeni instituciji;
-    
ugotavljati, ali dobavitelji, ki so vpisani v register dobaviteljev, in
dobavitelji, ki so zaprosili za vpis v register, izpolnjujejo predpisane
pogoje;
-    
preverjati, ali nosilci javnih pooblastil oziroma izvajalci javne
gozdarske službe opravljajo svoje naloge v skladu s tem zakonom in na njegovi
podlagi izdanimi predpisi;
-    
najmanj enkrat letno preveriti, ali dobavitelj izpolnjuje obveznosti iz
25. člena tega zakona;
-    
pridobivati podatke iz zbirk podatkov, ki so potrebni za izvajanje
nadzora.
Fitosanitarni inšpektor ima poleg
pooblastil, ki jih ima po predpisih, ki urejajo inšpekcijski nadzor, še
naslednja pooblastila in pristojnosti:
-    
pregledovati reprodukcijski material ter dokumentacijo pri dobaviteljih
ob uvozu;
-    
jemati vzorce reprodukcijskega materiala, ki se uvaža, in jih pošiljati
v analizo pooblaščeni instituciji;
-    
dovoliti uvoz reprodukcijskega materiala;
-    
pridobivati podatke iz zbirk podatkov, ki so potrebni za izvajanje
nadzora.
64. člen
(ukrepi)
Pri opravljanju inšpekcijskega nadzora
lahko gozdarski inšpektor poleg ukrepov, določenih s splošnimi predpisi o
inšpekcijskem nadzoru:
-    
odredi odpravo pomanjkljivosti glede pakiranja, označevanja in kakovosti
ter drugih pogojev, ki jih mora izpolnjevati reprodukcijski material;
-    
odredi spremembo dobaviteljevega dokumenta in začasno prepove trženje,
če se ugotovi, da reprodukcijski material ne ustreza podatkom na dokumentu;
-    
prepove trženje reprodukcijskega materiala, če se z analizo ali s
pregledom ugotovi, da ne ustreza predpisanim pogojem;
-    
odredi uničenje reprodukcijskega materiala, če ugotovi, da ni pridelan v
skladu s tem zakonom in da ga ni mogoče porabiti za druge namene;
-    
ustavi pridelovanje in trženje reprodukcijskega materiala, ki ne poteka
v skladu s tem zakonom ali na njegovi podlagi izdanimi predpisi;
-    
v nujnih primerih, ko bi sicer nastala škoda za javni interes, odredi
začasne ukrepe, da se škoda prepreči;
-    
odredi druge ukrepe v skladu s tem zakonom ali na njegovi podlagi
izdanimi predpisi.
Pri opravljanju inšpekcijskega nadzora
lahko fitosanitarni inšpektor poleg ukrepov, določenih s splošnimi predpisi o
inšpekcijskem nadzoru:
-    
odredi spremembo dobaviteljevega dokumenta in začasno prepove uvoz, če
se ugotovi, da reprodukcijski material ne ustreza podatkom na dokumentu;
-    
prepove uvoz reprodukcijskega materiala, če se z analizo ali s pregledom
ugotovi, da ne ustreza predpisanim zahtevam;
-    
odredi druge ukrepe v skladu s tem zakonom ali na njegovi podlagi
izdanimi predpisi.
Ukrepe iz prvega in drugega odstavka tega člena
odredi gozdarski oziroma fitosanitarni inšpektor z odločbo. Pritožba zoper
odločbo iz prve, druge, tretje ali pete alinee prvega odstavka tega člena
oziroma prve ali druge alinee prejšnjega odstavka ne zadrži njene izvršitve.
65. člen
(določitev laboratorijev)
Izvajanje laboratorijskih diagnostičnih
preiskav in drugih testov reprodukcijskega materiala za potrebe inšpekcijskega
nadzora izvaja inštitut.
Inštitut mora zagotoviti ustrezno
strokovno, prostorsko in tehnično usposobljenost za izvajanje nalog iz
prejšnjega odstavka.
XII. KAZENSKE DOLOČBE
66. člen
(prekrški)
Z globo od 1.200 eurov do 42.000 eurov se
za prekršek kaznuje pravna oseba ali samostojni podjetnik posameznik, ki:
1.    
trži reprodukcijski material v obliki sadilnega materiala ali delov
rastlin, ki ni namenjen gozdarstvu, in katerega rabe ne urejajo drugi predpisi,
brez navedbe »ni za uporabo v gozdarstvu« (prva alinea 5. člena);
2.    
prideluje ali trži reprodukcijski material, pa ni vpisan v register
dobaviteljev (drugi odstavek 7. člena);
3.    
trži reprodukcijski material, ki ne izpolnjuje splošnih pogojev za trženje
(tretji odstavek 7. člena);
4.    
trži reprodukcijski material, ki ne ustreza posebnim pogojem za trženje
(9. in 10. člen);
5.    
trži reprodukcijski material, ki ne ustreza podatkom na dokumentu (15. člen,
prvi odstavek 16. člena in tretji odstavek 48. člena);
6.    
na dokumentu navede podatke za seme, ki niso bili ugotovljeni s
predpisano metodo (drugi odstavek 16. člena);
7.    
trži semenski material v pošiljkah, ki niso plombirane ali zapečatene
(sedmi odstavek 16. člena);
8.    
uporablja v gozdu reprodukcijski material, ki ne ustreza predpisanim
kategorijam (drugi in tretji odstavek 18. člena);
9.    
uporablja reprodukcijski material, katerega trženje in uporaba je v
Republiki Sloveniji prepovedana (19. člen);
10.  se
ukvarja s pridelovanjem, trženjem ali uvozom reprodukcijskega materiala, pa ne
izpolnjuje predpisanih pogojev (21. člen);
11.  pridobiva
reprodukcijski material v semenskem objektu, ki ni vpisan v register semenskih
objektov (1. točka prvega odstavka 25. člena);
12.  ne
vodi in hrani zapisov ter dokazil na predpisan način (2., 5., 9. in 12. točka
prvega odstavka 25. člena);
13.  ne
upošteva usmeritev za pridobivanje ali načrta gospodarjenja s semenskim
objektom (3. točka prvega odstavka 25. člena);
14.  ne
shranjuje, trži ali prideluje posamezne partije reprodukcijskega materiala na
primeren način (4. točka prvega odstavka 25. člena);
15.  za
pridelovanje reprodukcijskega materiala uporablja semenski material, dele
rastlin ali puljenke, ki ne izhajajo iz odobrenega semenskega objekta (7. točka
prvega odstavka 25. člena);
16.  za
posamezno mesto pridelave sadilnega materiala nima izdelanega ali dopolnjenega
načrta pridelave (8. točka prvega odstavka 25. člena);
17.  pristojnim
institucijam ne omogoči izvajanja nadzora ali odvzema vzorcev (10. točka prvega
odstavka 25. člena);
18.  ne
izvaja ukrepov, odrejenih pri inšpekcijskem nadzoru (11. točka prvega odstavka
25. člena);
19.  ne
izda dokumenta za reprodukcijski material, ki se trži, ali ga ne izda na
predpisan način (13. točka prvega odstavka 25. člena);
20.  ne
sporoči ministrstvu podatkov o pridelovanju, trženju ali uvozu reprodukcijskega
materiala v roku in na predpisan način (15. točka prvega odstavka 25. člena);
21.  v
roku ne sporoči ministrstvu posamezne spremembe podatka, ki se vodi v registru
dobaviteljev (16. točka prvega odstavka 25. člena);
22.  ministrstva
ne obvesti o odstopu pravice do pridobivanja reprodukcijskega materiala v
semenskem objektu (drugi in tretji odstavek 26. člena);
23.  ne
zagotovi odobritve semenskega objekta pred začetkom pridobivanja semenskega
materiala, delov rastlin ali puljenk v svojem semenskem objektu (1. točka 29.
člena);
24.  v
roku ne sporoči spremembe podatkov iz načrta gospodarjenja s semenskim objektom
(5. točka 29. člena);
25.  gozdarskemu
inšpektorju ne omogoči nemotenega opravljanja inšpekcijskega nadzora, ga pri
tem ovira ali mu ne da zahtevanih listin, podatkov, pojasnil ali potrebnih
predmetov (drugi odstavek 62. člena);
26.  v
določenem roku ne ravna v skladu z izvršljivo odločbo, s katero je gozdarski
ali fitosanitarni inšpektor odredil izvršitev ukrepov, ki jih določa ta zakon
(tretji odstavek 62. člena).
Z globo od 600 eurov do 2.000 eurov se za
prekršek iz prejšnjega odstavka kaznuje tudi odgovorna oseba pravne osebe.
Z globo od 400 eurov do 800 eurov se za
prekršek iz prvega odstavka tega člena kaznuje tudi posameznik.
67. člen
(črtan)

Zakon o gozdnem reprodukcijskem materialu –
ZGRM (Uradni list RS, št. 58/02)
vsebuje naslednje prehodne in končne določbe:
»XIII. PREHODNE IN KONČNE DOLOČBE
68. člen
(roki za izdajo
podzakonskih predpisov)
Minister izda predpis iz 3. člena tega zakona najpozneje v enem mesecu, ostale predpise,
predvidene s tem zakonom, pa najpozneje v šestih mesecih po uveljavitvi tega
zakona.
69. člen
(register
semenskih objektov)
Za semenske objekte, ki so na dan
uveljavitve tega zakona vpisani v register, ki ga vodi inštitut po predpisih o
semenu in sadikah, se postopek za vpis v register semenskih objektov začne po
uradni dolžnosti.
Najpozneje v 12 mesecih po uveljavitvi tega
zakona mora inštitut pridobiti pisno izjavo lastnikov semenskih objektov, ki so
vpisani v register po predpisih o semenu in sadikah, da soglašajo z vpisom v
register semenskih objektov v skladu s tem zakonom.
70. člen
(register dobaviteljev)
Ministrstvo vzpostavi register dobaviteljev
v šestih mesecih po uveljavitvi tega zakona.
Osebe iz 21. člena tega zakona, ki so na
dan uveljavitve tega zakona vpisane v register pridelovalcev oziroma
dodelovalcev semena in sadik v skladu z 18. členom zakona o semenu in sadikah
(Uradni list SRS, št. 42/73, 45/73 – popravek in 29/86), razen oseb, ki jih
vpiše v register dobaviteljev ministrstvo po uradni dolžnosti, se morajo
vpisati v register dobaviteljev najpozneje v treh mesecih po začetku veljavnosti
predpisa iz 23. člena tega zakona.
Dobavitelji iz prejšnjega odstavka smejo
opravljati dejavnosti, za katere so bili vpisani v register pridelovalcev
oziroma dodelovalcev semena in sadik v skladu z 18. členom zakona o semenu in
sadikah (Uradni list SRS, št. 42/73, 45/73 – popravek in 29/86), še največ eno
leto po uveljavitvi tega zakona.
71. člen
(zaloge)
Reprodukcijski material, ki je bil ob
uveljavitvi tega zakona oziroma najpozneje do 31. 12. 2002 pridelan v skladu z
zakonom o semenu in sadikah (Uradni list SRS, št. 42/73, 45/73 – popravek in
29/86), se lahko trži do porabe zalog.
Dobavitelji morajo najpozneje do 31. 1.
2003 sporočiti ministrstvu stanje zalog reprodukcijskega materiala na dan 31.
12. 2002 glede na količino, drevesno vrsto oziroma umetnega križanca, izvor in
obliko reprodukcijskega materiala.
72. člen
(kategorija
“testiran“)
Rezultati testov, ki se začnejo pred 1. 1.
2003 in ne izpolnjujejo pogojev v skladu s tem zakonom, se lahko priznajo v
postopku za odobritev semenskega objekta v kategoriji “testiran“ do 1. 1. 2013,
če kažejo, da je reprodukcijski material, ki izhaja iz tega semenskega objekta,
nadpovprečen.
73. člen
(določbe v
zvezi s pristopom Republike Slovenije k Evropski uniji)
Z dnem pristopa Republike Slovenije k
Evropski uniji:
-    
se za uvoz reprodukcijskega materiala v Republiko Slovenijo šteje uvoz
iz držav, ki niso države članice Evropske unije (5. točka 3. člena);
-    
se šteje, da je semenski objekt uradno odobren v skladu s tem zakonom,
če je vpisan v skupni seznam izhodiščnega materiala Evropske unije ali v
državni seznam članic Evropske unije (6. člen);
-    
se šteje, da reprodukcijski material izpolnjuje pogoje za trženje po tem
zakonu, če izpolnjuje pogoje za trženje reprodukcijskega materiala na notranjem
trgu Evropske unije, določene s predpisi Evropskih skupnosti (7. in 9. člen);
-    
se šteje, da je glavno spričevalo izdano v skladu s tem zakonom, če ga
izda uradni organ države članice Evropske unije (13. člen);
-    
se šteje, da je dobaviteljev dokument, ki spremlja pošiljko reprodukcijskega
materiala, izdan v skladu s tem zakonom, če je izdan v skladu s predpisi
Evropskih skupnosti (15. in 16. člen);
-    
se šteje, da je dobavitelj vpisan v register dobaviteljev, če je
registriran kot dobavitelj v državi članici Evropske unije (prvi odstavek 21.
člena);
-    
se v register dobaviteljev vpišejo osebe, ki imajo sedež ali stalno
prebivališče v državi članici Evropske unije in opravljajo dejavnost na območju
Republike Slovenije (drugi odstavek 21. člena);
-    
inštitut posreduje podatke iz 1., 2., 3., 4., 5., 6., 7., 10., 11., 12.
in 13. točke 45. člena tega zakona kot Državni seznam Republike Slovenije
državam članicam Evropske unije ter Evropski komisiji, v obliki in na način, ki
ga predpiše Evropska komisija;
-    
se šteje, da je reprodukcijski material, pridelan izven območja
Republike Slovenije, enakovreden reprodukcijskemu materialu, pridelanemu na
območju Republike Slovenije, tudi če o skladnosti postopkov odobritve
izhodiščnega materiala in izvajanja ukrepov pri pridelovanju in trženju
reprodukcijskega materiala s postopki iz predpisov Evropskih skupnosti (prvi
odstavek 47. člena), odloči Svet Evropske unije;
-    
se enakovrednost reprodukcijskega materiala, pridelanega v tretji
državi, ugotavlja v skladu s postopki iz predpisov Evropskih skupnosti (tretji
odstavek 47. člena);
-    
se lahko uvaža reprodukcijski material, ki ne ustreza pogojem za trženje
v skladu s tem zakonom, če o dovoljenju za trženje reprodukcijskega materiala
na območju Republike Slovenije, ki ne ustreza pogojem za trženje na območju
Evropske unije, predhodno odloči Evropska komisija, oziroma če je dovoljenje za
uvoz izdala država članica Evropske unije (48. člen);
-    
mora ministrstvo o vseh postopkih in ukrepih, ki se izvajajo v skladu s
tem zakonom in predpisi, izdanimi na njegovi podlagi, obveščati države članice
Evropske unije in Evropsko komisijo;
-    
mora Republika Slovenija organom Evropske komisije omogočiti nadzor nad
izvajanjem predpisov Evropskih skupnosti s področja reprodukcijskega materiala;
-    
se pristojnosti ministra iz drugega odstavka 10. člena, petega odstavka
16. člena ter drugega in tretjega odstavka 19. člena tega zakona prenesejo na
Evropsko komisijo;
-    
ima ministrstvo pravico pridobiti od držav članic Evropske unije podatke
o izhodiščnem materialu, odobrenem za pridelovanje reprodukcijskega materiala
na njihovem ozemlju, informacije o pošiljkah reprodukcijskega materiala,
namenjenih trženju na območju Republike Slovenije, in karte provenienčnih
območij;
-    
se določbe tega zakona, ki bi lahko omejevale prost pretok blaga znotraj
Evropske unije, ne uporabljajo za drevesne vrste in umetne križance, ki niso
zajete v predpisih Evropskih skupnosti s področja reprodukcijskega materiala.
Do dne pristopa Republike Slovenije k
Evropski uniji oziroma do preteka prehodnega obdobja iz Evropskega sporazuma o
pridružitvi med Republiko Slovenijo na eni strani in Evropskimi skupnostmi in
njihovimi državami članicami, ki delujejo v okviru Evropske unije, na drugi
strani (Uradni list RS-MP, št. 13/97), se lahko v register dobaviteljev iz
drugega odstavka 21. člena tega zakona vpišejo tudi družbe in državljani
Evropskih skupnosti.
74. člen
(predpisi, ki
prenehajo veljati oziroma se prenehajo uporabljati)
Z dnem uveljavitve tega zakona prenehajo
veljati določbe zakona o semenu in sadikah (Uradni list SRS, št. 42/73, 45/73 –
popravek in 29/86), ki se nanašajo na gozdno seme in sadike.
Z dnem uveljavitve tega zakona se prenehajo
uporabljati določbe, ki se nanašajo na gozdno seme in sadike, v naslednjih
predpisih:
-    
zakonu o potrjevanju novih sort, dovolitvi introdukcije tujih sort in o
varstvu sort kmetijskih in gozdnih rastlin (Uradni list SFRJ, št. 38/80, 82/90
in 86/98);
-    
pravilniku o postopku za priznanje novega selekcioniranega gozdnega
semena (Uradni list SFRJ, št. 30/67);
-    
pravilniku o metodi in postopku za priznanje novega vzgojenega in
domačega ter udomačenega tujega selekcioniranega gozdnega sadilnega materiala
ter o postopku za dovoljenje, da se vpelje v proizvodnjo tuj gozdni sadilni
material (Uradni list SFRJ, št. 14/68);
-    
pravilniku o kakovostnih normah in drugih pogojih za promet gozdnega
semena ter o enotni metodi za njegovo analizo (Uradni list SFRJ, št. 45/68);
-    
pravilniku o pogojih za priznavanje gozdnega sadilnega materiala (Uradni
list SFRJ, št. 45/68);
-    
pravilniku o kakovostnih normah in drugih pogojih za promet gozdnega
sadilnega materiala (Uradni list SFRJ, št. 45/68);
-    
pravilniku o enotni metodi za preizkušanje sort topolov in vrb na
poskusnem polju in v laboratoriju in o enotni metodi za obdelavo rezultatov
preizkušanja, dobljenih na poskusnem polju in v laboratoriju (Uradni list SFRJ,
št. 9/89);
-    
pravilniku o enotni metodi za preizkušanje sort gozdnih listavcev na
poskusnem polju in v laboratoriju in o enotni metodi za obdelavo rezultatov
preizkušanja, dobljenih na poskusnem polju in v laboratoriju (Uradni list SFRJ,
št. 9/89);
-    
pravilniku o enotni metodi za preizkušanje sort gozdnih iglavcev na
poskusnem polju in v laboratoriju in o enotni metodi za obdelavo rezultatov
preizkušanja, dobljenih na poskusnem polju in v laboratoriju (Uradni list SFRJ,
št. 9/89);
-    
pravilniku o registru novih domačih sort oziroma evidenci tujih sort
kmetijskih in gozdnih rastlin, za katere je dovoljena introdukcija (Uradni list
SFRJ, št. 56/89);
-    
pravilniku o vsebini in podatkih, ki jih mora vsebovati zahteva za
potrditev nove sorte (kultivarja) oziroma za dovolitev introdukcije tuje sorte
(kultivarja) kmetijskih in gozdnih rastlin, in o imenu sorte (Uradni list SFRJ,
št. 56/89);
-    
odredbi o prometu gozdnega semena, ki ni selekcionirano ali ni normalno
(Uradni list SFRJ, št. 3/69);
-    
odredbi o višini stroškov postopka za dovolitev introdukcije tuje sorte
kmetijskih in gozdnih rastlin (Uradni list SFRJ, št. 30/91).
75. člen
(veljavnost
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah, dopolnitvah in
razveljavitvi določenih zakonov na področju kmetijstva in gozdarstva – ZdZPKG
(Uradni list RS, št. 45/04)
spreminja 73. člen zakona tako, da se glasi:
»73. člen
(določbe v
zvezi s pristopom Republike Slovenije k Evropski uniji)
Z dnem pristopa Republike Slovenije k
Evropski uniji:
-    
se šteje, da je semenski objekt uradno odobren v skladu s tem zakonom,
če je vpisan v skupni seznam izhodiščnega materiala Skupnosti ali v državni
seznam članic Evropske unije (6. člen);
-    
se šteje, da reprodukcijski material izpolnjuje pogoje za trženje po tem
zakonu, če izpolnjuje pogoje za trženje reprodukcijskega materiala na notranjem
trgu Skupnosti, določene s predpisi Evropskih skupnosti (7. in 9. člen);
-    
se šteje, da je glavno spričevalo izdano v skladu s tem zakonom, če ga
izda uradni organ države članice Evropske unije (13. člen);
-    
se šteje, da je dobaviteljev dokument, ki spremlja pošiljko
reprodukcijskega materiala, izdan v skladu s tem zakonom, če je izdan v skladu
s predpisi Evropskih skupnosti (15. in 16. člen);
-    
se šteje, da je dobavitelj vpisan v register dobaviteljev, če je
registriran kot dobavitelj v državi članici Evropske unije (prvi odstavek 21.
člena);
-    
se v register dobaviteljev vpišejo osebe, ki imajo sedež ali stalno
prebivališče v državi članici Evropske unije in opravljajo dejavnost na območju
Republike Slovenije (drugi odstavek 21. člena);
-    
inštitut posreduje podatke iz 1., 2., 3., 4., 5., 6., 7., 10., 11., 12.
in 13. točke 45. člena tega zakona kot Državni seznam Republike Slovenije
državam članicam Evropske unije ter Evropski komisiji, v obliki in na način, ki
ga predpiše Evropska komisija;
-    
se šteje, da je reprodukcijski material, pridelan izven območja
Republike Slovenije, enakovreden reprodukcijskemu materialu, pridelanemu na
območju Republike Slovenije, tudi če o skladnosti postopkov odobritve
izhodiščnega materiala in izvajanja ukrepov pri pridelovanju in trženju
reprodukcijskega materiala s postopki iz predpisov Evropskih skupnosti (prvi
odstavek 47. člena), odloči Svet Evropske unije;
-    
se enakovrednost reprodukcijskega materiala, pridelanega v tretji
državi, ugotavlja v skladu s postopki iz predpisov Evropskih skupnosti (tretji
odstavek 47. člena);
-    
se lahko uvaža reprodukcijski material, ki ne ustreza pogojem za trženje
v skladu s tem zakonom, če o dovoljenju za trženje reprodukcijskega materiala
na območju Republike Slovenije, ki ne ustreza pogojem za trženje na območju Skupnosti,
predhodno odloči Evropska komisija, oziroma če je dovoljenje za uvoz izdala
država članica Evropske unije (48. člen);
-    
mora ministrstvo o vseh postopkih in ukrepih, ki se izvajajo v skladu s
tem zakonom in predpisi, izdanimi na njegovi podlagi, obveščati države članice
Evropske unije in Evropsko komisijo;
-    
mora Republika Slovenija organom Evropske komisije omogočiti nadzor nad
izvajanjem predpisov Evropskih skupnosti s področja reprodukcijskega materiala;
-    
se pristojnosti ministra iz drugega odstavka 10. člena, petega odstavka
16. člena ter drugega in tretjega odstavka 19. člena tega zakona prenesejo na
Evropsko komisijo;
-    
ima ministrstvo pravico pridobiti od držav članic Evropske unije podatke
o izhodiščnem materialu, odobrenem za pridelovanje reprodukcijskega materiala
na njihovem ozemlju, informacije o pošiljkah reprodukcijskega materiala,
namenjenih trženju na območju Republike Slovenije, in karte provenienčnih
območij;
-    
se določbe tega zakona, ki bi lahko omejevale prost pretok blaga znotraj
Skupnosti, ne uporabljajo za drevesne vrste in umetne križance, ki niso zajete
v predpisih Evropskih skupnosti s področja reprodukcijskega materiala.
Do dne pristopa Republike Slovenije k
Evropski uniji oziroma do preteka prehodnega obdobja iz Evropskega sporazuma o
pridružitvi med Republiko Slovenijo na eni strani in Evropskimi skupnostmi in
njihovimi državami članicami, ki delujejo v okviru Evropske unije, na drugi
strani (Uradni list RS-MP, št. 13/97), se lahko v register dobaviteljev iz
drugega odstavka 21. člena tega zakona vpišejo tudi družbe in državljani
Evropskih skupnosti.«;
ter vsebuje naslednjo končno določbo:
»52. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gozdnem reprodukcijskem materialu – ZGRM-A (Uradni list RS, št. 77/11)
vsebuje naslednjo končno določbo:
»KONČNA DOLOČBA
6. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.