1. člen
Za financiranje razgradnje Nuklearne
elektrarne Krško (v nadaljnjem besedilu: NEK), shranjevanje in trajno odlaganje
srednje in nizko radioaktivnih odpadkov iz NEK ter iztrošenega goriva se
ustanovi Sklad za financiranje razgradnje Nuklearne elektrarne Krško in
odlaganje radioaktivnih odpadkov iz Nuklearne elektrarne Krško (v nadaljnjem
besedilu: sklad).
Razgradnja po tem zakonu pomeni odstranitev
in končno odlaganje vseh radioaktivnih delov in materialov. Vsi deli morajo
biti dekontaminirani in varno shranjeni.
2. člen
Sklad je pravna oseba in posluje v imenu in
za svoj račun.
Sklad posluje z imenom: Sklad za
financiranje razgradnje Nuklearne elektrarne Krško in za odlaganje
radioaktivnih odpadkov iz NEK.
Sedež sklada je v
Krškem.
3. člen
(1) Sredstva, zbrana po tem zakonu, se
uporabljajo za:
-       
financiranje storitev, kot jih določa 95. člen Zakona o varstvu pred
ionizirajočimi sevanji in jedrski varnosti (Uradni list RS, št. 102/04; v
nadaljnjem besedilu: ZVISJV-UPB2);
-       
financiranje priprave in izvedbe projektov za varno in končno odlaganje
izrabljenega goriva in radioaktivnih odpadkov iz NEK;
-       
financiranje priprave in izvedbe projekta za varno razgradnjo NEK;
-       
plačilo nadomestila za omejeno rabo prostora lokalnim skupnostim skladno
z Uredbo o merilih za določitev višine nadomestila zaradi omejene rabe prostora
na območju jedrskega objekta (Uradni list RS, št. 143/03; v nadaljnjem
besedilu: UV8).
(2) Sklad zagotavlja finančna sredstva za
izvajanje nalog prve, druge in tretje alinee prejšnjega odstavka osebi (v
nadaljnjem besedilu: uporabnik finančnih sredstev), ki jo kot nosilko nalog
določa ZVISJV-UPB2 ali skupni program razgradnje skladno z uveljavljeno Pogodbo
med Vlado Republike Slovenije in Vlado Republike Hrvaške o ureditvi statusnih
in drugih pravnih razmerij, povezanih z vlaganjem v NEK in njenim izkoriščanjem
in razgradnjo (Uradni list RS – mednarodne pogodbe, št. 23/03; v nadaljnjem
besedilu: Pogodba).
4. člen
Sredstva sklada se
za namene iz 3. člena tega zakona zagotavljajo iz razlike med lastno ceno
električne energije za vsako kWh proizvedene električne energije v NEK,
dobavljene ELES GEN d.o.o. in prodajno ceno, ki jo slednja dosega na trgu
električne energije.
Zavezanec za obračun in vplačilo sredstev
po prvem odstavku tega člena, ki jih mesečno vplačuje v sklad, je od 1. januarja 2004 dalje ELES GEN d.o.o.
Višina zneska, vkalkulirana v ceno, se
določi s programom iz 6. člena tega zakona, do njegovega sprejetja pa ta znaša
0,61 tolarjev za kWh proizvedeno v NEK.
5. člen
NEK vplačuje sredstva v sklad mesečno. Način obračunavanja in plačevanja v Sklad predpiše
minister, pristojen za energetiko, v dveh mesecih po uveljavitvi tega zakona.
6. člen
(1) Uporabnik finančnih sredstev in sklad
za vsako poslovno leto, v katerem se izvaja financiranje nalog iz 3. člena tega
zakona, skleneta pogodbo o ureditvi medsebojnih razmerij.
(2) S pogodbo iz prejšnjega odstavka
uredita zlasti natančen obseg nalog iz 3. člena tega zakona, specificirano
predvidene stroške za izvedbo nalog, časovne okvire za izvedbo nalog, roke za
izvedbo nalog in plačila.
(3) Pri sklepanju pogodbe morata uporabnik
finančnih sredstev in sklad upoštevati sprejete programe in projekte za izvedbo
nalog iz 3. člena tega zakona.
6.a člen
(1) Uporabnik finančnih sredstev mora
skladu redno poročati o izvedenih dejavnostih, nastalih stroških in naložbah.
(2) Podrobnejšo obliko in vsebino poročila
ter obdobje poročanja določi minister, pristojen za finance.
6.b člen
Če mora uporabnik finančnih sredstev pri
oddaji izvedbe nalog uporabljati pravila javnega naročanja, lahko sklad imenuje
predstavnika v strokovno komisijo za sodelovanje v tem postopku.
6.c člen
(1) Za vsako poslovno leto mora uporabnik
finančnih sredstev zagotoviti revizijo smotrnosti in namenskosti uporabe sredstev
iz 3. člena tega zakona.
(2) Revizijo skladno z zakonom, ki ureja
revidiranje, opravijo osebe, pooblaščene za revidiranje v Republiki Sloveniji
in o tem izdelajo pisno poročilo do 31. 3. v letu, ki sledi poslovnemu letu, za
katero je treba zagotoviti revidiranje porabe sredstev.
(3) Uporabnik finančnih sredstev mora
poročilo najpozneje v petnajstih dneh po prejemu predložiti skladu.
6.d člen
(1) Uporabnik finančnih sredstev mora
zagotoviti trajno hrambo celotne dokumentacije za izvedbo nalog iz 3. člena
tega zakona, ki jih financira sklad.
(2) Uporabnik finančnih sredstev mora na
zahtevo sklada vselej izročiti originale ali kopije dokumentacije.
(3) Sklad mora trajno hraniti periodična
poročila o izvajanju nalog in financiranju, revidirana letna poročila in
poročila o revidiranju smotrnosti in namenskosti uporabe sredstev.
7. člen
Sklad upravlja upravni odbor. Upravni odbor
ima predsednika in štiri člane, od katerih predsednika in dva člana imenuje in
razrešuje Državni zbor Republike Slovenije, enega vlada in enega lokalna
skupnost na območju katere stoji NEK.
Delo sklada nadzoruje nadzorni odbor, ki
ima predsednika in devet članov, ki jih imenuje in razrešuje Državni zbor
Republike Slovenije.
Sklad zastopa in njegovo poslovanje vodi
direktor sklada, ki ga imenuje vlada.
Nadzorni odbor enkrat letno poroča
Državnemu zboru Republike Slovenije.
8. člen
Finančno poslovanje sklada nadzira organizacija,
pooblaščena za opravljanje ekonomsko finančne revizije
javnih financ.
9. člen
Upravni odbor sprejme statut sklada, s
katerim se uredijo:
1.     
notranja organizacija in način poslovanja sklada,
2.     
pooblastila za zastopanje,
3.     
naloge in mandat članov upravnega in nadzornega odbora ter direktorja,
4.     
druga pomembna vprašanja v zvezi z organizacijo in poslovanjem sklada.
K statutu sklada, k naložbeni politiki sklada,
finančnemu načrtu, k zaključnemu računu in poročilu o poslovanju daje soglasje vlada.
10. člen
Sredstva sklada se smejo skladno s tem
zakonom v skladu z načeli varnosti in donosnosti vlagati v vrednostne papirje,
depozite in druge varne naložbe ob upoštevanju naslednjih načel:
-       
varnost naložbe,
-       
razpršenost naložb,
-       
vzdrževanje donosnosti, kakor jo zahteva zadnja revizija Programa
razgradnje NEK in odlaganja NSRAO in IJG.
10.a člen
(1) Premoženje sklada je dovoljeno
uporabljati zgolj v namene, določene s tem zakonom.
(2) Upravni odbor sklada mora s premoženjem
sklada upravljati v skladu s pravili, ki veljajo za ravnanje s sredstvi javnih
financ.

Zakon o Skladu za financiranje razgradnje
Nuklearne elektrarne Krško in odlaganja radioaktivnih odpadkov iz Nuklearne
elektrarne Krško (Uradni list RS, št. 75/94)
vsebuje naslednjo prehodno in končno določbo:
»11. člen
Sklad se konstituira najkasneje v 60 dneh
od uveljavitve tega zakona. Za izvedbo vseh nalog ustanovitve sklada je
odgovorna vlada.
12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah zakona o Skladu za
financiranje razgradnje Nuklearne elektrarne Krško in odlaganju radioaktivnih
odpadkov iz Nuklearne elektrarne Krško – ZSFR-A (Uradni list RS, št. 24/03)
vsebuje naslednjo prehodno in končno določbo:
»3. člen
Sklad za financiranje razgradnje NEK in
odlaganja radioaktivnih odpadkov iz NEK iz 1. člena zakona nadaljuje z nalogami
sklada iz tretjega odstavka 11. člena pogodbe. Višina zneska, ki ga vplačuje
ELES GEN d.o.o. v ta sklad, ostaja nespremenjena do sprejetja skupnega programa
razgradnje iz tretjega odstavka 11. člena pogodbe.
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Skladu za financiranje razgradnje Nuklearne elektrarne Krško in odlaganja
radioaktivnih odpadkov iz Nuklearne elektrarne Krško – ZSFR-B (Uradni list RS,
št. 68/08)
vsebuje naslednji končni določbi:
»6. člen
Z uveljavitvijo tega zakona se preneha
uporabljati Zakon o prepovedi graditve jedrskih elektrarn v Socialistični
federativni republiki Jugoslaviji (Uradni list SFRJ, št. 35/89).
Z uveljavitvijo tega zakona preneha veljati
Zakon o odložitvi graditve jedrskih elektrarn do leta 2000 (Uradni list SRS,
št. 45/87).
7. člen
Ta zakon začne veljati naslednji dan po
objavi v Uradnem listu Republike Slovenije.«.