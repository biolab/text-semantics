I. UPRAVIČENCI DO VARSTVA
1. Vojni invalidi
1. člen
Vojni invalid je oseba, ki je v okoliščinah po tem zakonu,
kot neposredno posledico teh okoliščin brez svoje krivde dobila najmanj 20%
okvaro zdravja zaradi poškodbe ali bolezni ali poslabšanja bolezni, ki jo je
imela že prej, ali za katero sicer ni mogoče zanesljivo ugotoviti, da so jo
povzročile te okoliščine, vendar je mogoče sklepati, da so vojne razmere znatno
vplivale, da se je pojavila.
Vojni invalid je vojaški vojni invalid, vojaški mirnodobni
invalid in civilni invalid vojne.
Vojni invalidi se v skladu z zakonom lahko združujejo v društva
vojnih invalidov.
Društvom vojnih invalidov in drugim nevladnim organizacijam,
ki delujejo na področju vojnih invalidov, se lahko v skladu z zakonom, ki ureja
status nevladne organizacije v javnem interesu, podeli status nevladne
organizacije v javnem interesu na področju vojnih invalidov. O podelitvi
statusa odloča ministrstvo, pristojno za vojne invalide, na podlagi temeljnega
akta in programa organizacije, ki zagotavlja dejavnost javnega pomena zlasti na
področju socialno-zdravstvenega varstva, rehabilitacije in vključevanja
invalidov v okolje in delo ter na podlagi dejanske aktivnosti in porabe
sredstev organizacije v določenem obdobju.
Kriteriji za presojo o določitvi statusa društva so še pretežna
poraba sredstev društva za namene javnega interesa, zagotovljen nadzor nad
porabo javnih sredstev in pogodbeno urejena razmerja med društvom in
ministrstvom za uresničevanje dejavnosti, ki so javni interes. (prenehal veljati)
Društva vojnih invalidov pridobijo z dnem uveljavitve tega
zakona lastninsko pravico na družbeni lastnini, s katero razpolagajo in jo
uporabljajo za rekonvalescentno ali zdraviliško dejavnost.
2. člen
Vojaški vojni invalid je oseba iz prvega odstavka 1. člena
tega zakona, ki je dobila okvaro zdravja pri opravljanju vojaških ali drugih
dolžnosti za cilje obrambe ali varnosti Republike Slovenije, ter oseba, ki je
dobila okvaro zdravja v enakih okoliščinah v bojih za obrambo slovenske severne
meje (1918 in 1919), kot udeleženec narodnoosvobodilne vojne Slovenije
(1941–1945) ali ob vojaški agresiji na Republiko Slovenijo (1991).
3. člen
Vojaški mirnodobni invalid je oseba iz prvega odstavka 1. člena
tega zakona, državljan Republike Slovenije, ki je v miru pri opravljanju ali v
zvezi z opravljanjem vojaške dolžnosti, ali pri opravljanju dolžnosti v vojaški
šoli, kjer se šola, dobil okvaro zdravja, in oseba iz prvega odstavka 1. člena
tega zakona, državljan Republike Slovenije, ki je dobil okvaro zdravja v miru
pri opravljanju nadomestne civilne službe.
Vojaški mirnodobni invalid je tudi oseba iz prvega odstavka 1.
člena tega zakona, državljan Republike Slovenije, ki je kot vojaška oseba dobil
okvaro zdravja pri opravljanju vojaške dolžnosti izven Republike Slovenije v
okviru mednarodnih obveznosti, ki jih je prevzela Republika Slovenija.
Vojaški mirnodobni invalid je tudi oseba iz prvega odstavka 1.
člena tega zakona, državljan Republike Slovenije, pri katerem je nastala okvara
zdravja pri opravljanju določenih nalog pripadnika civilne zaščite, ki
predstavljajo povečano nevarnost za nastanek okvare zdravja.
4. člen
Civilni invalid vojne je oseba iz prvega odstavka 1. člena
tega zakona, državljan Republike Slovenije, ki je dobil okvaro zdravja kot
nevojaška oseba v naslednjih okoliščinah:
1.     
zaradi vojnih dogodkov ali dogodkov ob vojaški agresiji na Republiko
Slovenijo na ozemlju Republike Slovenije;
2.     
zaradi poškodbe, ki jo je povzročil zapuščen vojaški material, na
ozemlju Republike Slovenije;
3.     
v terorističnem napadu na Republiko Slovenijo na njenem ozemlju ali v
tujini.
Civilni invalid vojne je tudi oseba iz prvega odstavka 1. člena
tega zakona, državljan Republike Slovenije, ki je v okoliščinah iz prve ali
druge točke prejšnjega odstavka dobil okvaro zdravja v tujini, kjer je bil
zaradi vojne na ozemlju Republike Slovenije v zaporu, internaciji, konfinaciji,
deportaciji, prisilni izselitvi, na prisilnem delu ali na begu.
Civilni invalid vojne je tudi tujec, ki je dobil okvaro zdravja
v okoliščinah iz prvega ali drugega odstavka tega člena, če je imel takrat
stalno prebivališče v Republiki Sloveniji, ter tujec, ki je dobil okvaro
zdravja v okoliščinah iz prvega odstavka tega člena.
5. člen
Oseba iz prvega odstavka 1. člena tega zakona, ki izpolnjuje pogoje
za pridobitev statusa vojnega invalida na dveh ali več podlagah, lahko pridobi
status in pravice vojnega invalida le na eni podlagi, invalidnost pa se ji
ugotovi po okvarah zdravja na obeh oziroma vseh podlagah.
6. člen
Šteje se, da je podana krivda v smislu prvega odstavka 1. člena
tega zakona, če je okvara zdravja ali smrt nastala kot posledica naklepne
samopoškodbe ali samomora, razen če je bila samopoškodba ali samomor izveden z
namenom, izogniti se sodelovanju z agresorjem.
7. člen
Šteje se, da je okvara zdravja nastala oziroma, da se je poslabšala
pri opravljanju vojaške dolžnosti, če je nastala oziroma se je poslabšala pri
opravljanju vojaške službe vojaških obveznikov na služenju vojaškega roka ali
na usposabljanju, za katerega se šteje, da je z njim opravljen vojaški rok ter
pripadnikov rezervne sestave.
Šteje se, da je okvara zdravja nastala ali da se je poslabšala
v zvezi z opravljanjem vojaške dolžnosti, če je nastala ali se je poslabšala na
poti od doma na zbirališče oziroma pri vrnitvi po opravljeni dolžnosti, na poti
in ob vrnitvi z dovoljene zasebne odsotnosti, pa tudi med dovoljeno zasebno odsotnostjo,
če je okvara zdravja nastala ali se je poslabšala brez krivde vojaške osebe in če
ta ni opravljala dejavnosti, ki predstavlja povečano nevarnost kakor tudi v času,
ko se je oseba, ki je opravljala vojaško službo, mudila v vojaškem ali drugem
poslopju, plovilu ali drugod po ukazu oziroma z dovoljenjem pristojnega starešine.
Okvara zdravja ni nastala oziroma se ni poslabšala v okoliščinah
iz 3. člena tega zakona, če je nastala oziroma se je poslabšala pri poklicnem
opravljanju nalog na področju obrambe, notranjih zadev ali civilne zaščite.
2. Družinski člani
8. člen
Družinski člani, ki uživajo varstvo po tem zakonu, so:
1.     
družinski člani vojnega invalida iz 2. člena, iz 3. člena oziroma iz 4. člena
tega zakona po njegovi smrti;
2.     
družinski člani osebe, ki je padla, umrla ali bila pogrešana v okoliščinah
iz 2. člena tega zakona (v nadaljnjem besedilu: družinski člani padlega borca);
3.     
družinski člani osebe, ki je izgubila življenje, umrla ali bila pogrešana
v okoliščinah iz 3. člena ali iz 4. člena tega zakona (v nadaljnjem besedilu:
družinski člani druge osebe).
9. člen
Do varstva po tem zakonu so upravičeni naslednji družinski člani:
1.     
zakonec, ki ga je vojni invalid, padli borec ali druga oseba preživljala
vsaj zadnje leto pred svojo smrtjo in zakonec, čigar zakon je bil razvezan, če
ima oziroma je imel po sodni odločbi oziroma po dogovoru pravico do preživnine
in jo je užival do smrti vojnega invalida, padlega borca ali druge osebe (v
nadaljnjem besedilu: razvezani zakonec);
2.     
otroci in posvojenci; pastorki pa ob pogoju, da jih je vojni invalid,
padli borec ali druga oseba preživljala vsaj zadnje leto pred svojo smrtjo
oziroma od rojstva dalje, če so stari manj kot leto dni, in da niso imeli
roditelja, ki bi jih lahko preživljal;
3.     
starši, posvojitelj, očim in mačeha, ki jih je vojni invalid, padli
borec ali druga oseba preživljala vsaj zadnje leto pred svojo smrtjo in če je očim
oziroma mačeha vojnega invalida, padlega borca ali drugo osebo najmanj tri leta
preživljala in zanjo skrbela.
10. člen
Vsaj tri leta trajajoča življenjska skupnost, ki je po predpisih
o zakonski zvezi in družinskih razmerjih izenačena z zakonsko zvezo, ima po tem
zakonu enake pravne posledice kot zakonska zveza.
II. PRAVICE VOJNIH INVALIDOV IN DRUŽINSKIH ČLANOV TER PRAVICE
OB SMRTI VOJNEGA INVALIDA
1. Pravice vojnih invalidov
a) Pravice vojnih invalidov - državljanov Republike Slovenije
s stalnim prebivališčem v Republiki Sloveniji
11. člen
Pravice vojnega invalida so:
1.     
invalidnina,
2.     
dodatek za posebno invalidnost,
3.     
dodatek za pomoč in postrežbo,
4.     
povračilo prispevkov za socialno zavarovanje,
5.     
zdravstveno varstvo,
5.a  zdraviliško in klimatsko zdravljenje,
6.     
(črtana),
7.     
rehabilitacija
- 
poklicna rehabilitacija
- 
oskrbnina
- 
sofinanciranje prilagoditve prostorov in tehnične opreme ter delovnega
mesta
- 
funkcionalne oblike pomoči,
8.     
invalidski dodatek,
9.     
popust pri vožnji,
10.  
povračilo potnih stroškov.
b) Pravice vojnih invalidov - državljanov Republike Slovenije
s stalnim prebivališčem v tujini
12. člen
Vojni invalid - državljan Republike Slovenije s stalnim prebivališčem
v tujini ima pravico do invalidnine, dodatka za posebno invalidnost in dodatka
za pomoč in postrežbo, v času, ko je na ozemlju Republike Slovenije, pa tudi
druge pravice vojnega invalida po tem zakonu.
Ne glede na določbo prejšnjega odstavka ima vojni invalid -
državljan Republike Slovenije s stalnim prebivališčem v tujini pravico do
invalidskega dodatka za čas, ko je na ozemlju Republike Slovenije, če je na
njenem ozemlju neprekinjeno vsaj en mesec.
c) Pravice vojnih invalidov - tujcev
13. člen
Vojni invalid - tujec z dovoljenjem za stalno prebivanje v
Republiki Sloveniji ima enake pravice kot vojni invalid - državljan Republike
Slovenije.
Vojni invalid - tujec s stalnim prebivališčem v tujini ima pravico
do invalidnine, dodatka za posebno invalidnost in dodatka za pomoč in postrežbo,
v času, ko je na ozemlju Republike Slovenije, pa tudi pravico do povračila
potnih stroškov.
2. Pravice družinskih članov
a) Pravice družinskih članov - državljanov Republike Slovenije
s stalnim prebivališčem v Republiki Sloveniji
14. člen
Pravice družinskih članov padlega borca, umrlega vojnega invalida
ali druge osebe so:
1.     
družinska invalidnina,
2.     
zdravstveno varstvo,
3.     
družinski dodatek,
4.     
povračilo potnih stroškov,
5.     
posmrtnina,
6.     
povračilo stroškov za prevoz posmrtnih ostankov vojnega invalida.
b) Pravice družinskih članov - državljanov Republike Slovenije
s stalnim prebivališčem v tujini
15. člen
Družinski član - državljan Republike Slovenije s stalnim prebivališčem
v tujini ima pravico do družinske invalidnine, v času, ko je na ozemlju
Republike Slovenije, pa tudi druge pravice družinskih članov po tem zakonu.
Ne glede na določbo prejšnjega odstavka ima družinski član -
državljan Republike Slovenije s stalnim prebivališčem v tujini pravico do družinskega
dodatka za čas, ko je na ozemlju Republike Slovenije, če je na njenem ozemlju
neprekinjeno vsaj en mesec.
c) Pravice družinskih članov - tujcev
16. člen
Družinski član - tujec z dovoljenjem za stalno prebivanje v
Republiki Sloveniji ima enake pravice kot družinski član - državljan Republike
Slovenije.
Družinski član - tujec s stalnim prebivališčem v tujini ima
pravico do družinske invalidnine, v času, ko je na ozemlju Republike Slovenije,
pa tudi pravico do povračila potnih stroškov.
III. UGOTAVLJANJE INVALIDNOSTI
17. člen
Vojni invalid se razvrsti v skupino invalidnosti po stopnji okvare
zdravja, izraženi v odstotku invalidnosti.
Pri ugotavljanju odstotka invalidnosti se poleg okvare zdravja,
katere nastanek je v vzročni zvezi s poškodbo ali boleznijo, dobljeno v okoliščinah
iz tega zakona, upoštevajo tudi druge okvare zdravja, katerih nastanek je
posledica navedene okvare zdravja.
18. člen
Po odstotku invalidnosti se vojni invalidi razvrstijo v deset
skupin invalidnosti:
I.      
skupina - invalidi s 100% invalidnostjo, zaradi katere jim je priznan
dodatek za pomoč in postrežbo;
II.     
skupina - invalidi s 100% invalidnostjo;
III.   
skupina - invalidi z 90% invalidnostjo;
IV.   
skupina - invalidi z 80% invalidnostjo;
V.    
skupina - invalidi s 70% invalidnostjo;
VI.   
skupina - invalidi s 60% invalidnostjo;
VII. 
skupina - invalidi s 50% invalidnostjo;
VIII. skupina
- invalidi s 40% invalidnostjo;
IX.   
skupina - invalidi s 30% invalidnostjo;
X.    
skupina - invalidi z 20% invalidnostjo.
19. člen
Pri ugotavljanju odstotka invalidnosti se v primerih, ko se
je bolezen, ki jo je imel vojni invalid že prej, v pravno relevantnih okoliščinah
poslabšala, in v primerih, ko za bolezen sicer ni mogoče ugotoviti, da so jo
povzročile te okoliščine, vendar je mogoče sklepati, da so vojne razmere precej
vplivale, da se je pojavila, upošteva ustrezen odstotek celotne okvare zdravja
glede na naravo bolezni in njen razvoj, trajanje in težo vojnih razmer oziroma
razmer pri opravljanju nalog vojaške službe ter glede na druge okoliščine, ki
so v posameznem primeru vplivale na bolezen.
Odstotka invalidnosti iz dokončne odločbe po prejšnjem
odstavku zaradi poslabšanja bolezni, določenega pri prvem ugotavljanju
invalidnosti, pozneje ni mogoče povečati, ne glede na nadaljnje poslabšanje
okvare zdravja.
IV. INVALIDNINA
20. člen
Invalidnina vojnega invalida se odmeri v mesečnem znesku po
skupini invalidnosti.
Osnova za odmero invalidnine vojnega invalida znaša 111.729
tolarjev (v nadaljnjem besedilu: odmerna osnova).
Mesečni znesek invalidnine vojnih invalidov I. do X. skupine
se odmeri v odstotku od odmerne osnove in znaša:


Skupina

Odstotek


I.

100


II.

73


III.

55


IV.

41


V.

29


VI.

18


VII.

14


VIII.

8


IX.

6


X.

4


21. člen
Vojni invalid, ki mu je vojna invalidnost priznana na podlagi
amputacije okončin ali hude okvare njihove funkcije ali pa popolne izgube vida
na obeh očesih kot neposredne posledice dobljene poškodbe ali bolezni, je
upravičen do dodatka za posebno invalidnost, ki znaša - v odvisnosti od teže,
vrste in vzroka okvare - 6%, 12%, 19% ali 25% odmerne osnove, oziroma 35%
odmerne osnove, če je podana kombinacija najtežjih okvar zdravja.
V. DODATEK ZA POMOČ IN POSTREŽBO
22. člen
Pravico do dodatka za pomoč in postrežbo ima vojni invalid
najmanj V. skupine, ki mu je glede na njegovo celotno invalidnost, ne glede na
njen izvor, neogibno potrebna stalna pomoč in postrežba za opravljanje osnovnih
življenjskih potreb, ali stalno nadzorstvo, ki je slep ali nepokreten.
23. člen
Vojni invalidi, ki jim je stalna pomoč in postrežba neogibno potrebna
za opravljanje vseh osnovnih življenjskih potreb, ki so slepi ali nepokretni,
so upravičeni do dodatka za pomoč in postrežbo I. stopnje.
Vojni invalidi, ki jim je stalna pomoč in postrežba neogibno potrebna
za opravljanje večine osnovnih življenjskih potreb ter tisti vojni invalidi, ki
kot težji psihiatrični bolniki neogibno potrebujejo stalno nadzorstvo, so
upravičeni do dodatka za pomoč in postrežbo II. stopnje.
24. člen
Potreba po stalni pomoči in postrežbi za opravljanje vseh ali
večine osnovnih življenjskih potreb, potreba po stalnem nadzorstvu ter
nepokretnost se ugotavljajo po kriterijih in merilih, določenih po predpisih o
pokojninskem in invalidskem zavarovanju.
25. člen
Višina dodatka za pomoč in postrežbo je odvisna od okoliščine,
ali je vojnemu invalidu potrebna pomoč in postrežba po kriterijih iz 23. člena
tega zakona na podlagi izključno ali pretežno vojne invalidnosti ali pa na
podlagi izključno ali pretežno druge invalidnosti.
Višina dodatka za pomoč in postrežbo I. stopnje je enaka
odmerni osnovi, višina dodatka za pomoč in postrežbo II. stopnje pa 50% odmerne
osnove, če je vojnemu invalidu potrebna pomoč in postrežba na podlagi izključno
ali pretežno vojne invalidnosti. Vojnim invalidom - upravičencem do dodatka za
pomoč in postrežbo I. stopnje, ki izpolnjujejo še dodatni pogoj, da so stalno
popolnoma inkontinentni za blato in urin, se dodatek za pomoč in postrežbo I.
stopnje poveča za 25%.
Dodatek za pomoč in postrežbo se zagotavlja v višini po predpisih
o pokojninskem in invalidskem zavarovanju, če je vojnemu invalidu potrebna pomoč
in postrežba na podlagi izključno ali pretežno druge invalidnosti.
V primeru, da je vojnemu invalidu potrebna pomoč in postrežba
le na podlagi skupne invalidnosti, se zagotavlja dodatek za pomoč in postrežbo
v višini iz drugega ali tretjega odstavka tega člena v odvisnosti od okoliščine,
ali vojni invalid potrebuje pomoč in postrežbo pretežno na podlagi vojne
invalidnosti ali pretežno na podlagi druge invalidnosti.
Kolikor na potrebo po pomoči in postrežbi v enaki meri vplivata
vojna invalidnost in druga invalidnost, se šteje, da vojni invalid potrebuje
pomoč in postrežbo pretežno na podlagi vojne invalidnosti.
V primeru, da je vojnemu invalidu potrebna pomoč in postrežba
tako na podlagi vojne invalidnosti kot tudi na podlagi druge invalidnosti,
pripada vojnemu invalidu dodatek za pomoč in postrežbo tiste stopnje in v tisti
višini, ki je za vojnega invalida ugodnejša.
26. člen
Kadar je vojni invalid - uživalec dodatka za pomoč in postrežbo
v zdravstvenem ali drugem zavodu ali organizaciji, v kateri ima zagotovljeno
potrebno pomoč in postrežbo, nima pravice do tega dodatka za čas bivanja v
zavodu ali organizaciji.
Določba prejšnjega odstavka ne velja za čas bivanja vojnega
invalida v domu za starejše.
VI. POVRAČILO PRISPEVKOV ZA SOCIALNO ZAVAROVANJE
27. člen
Vojni invalid s priznano pravico do dodatka za pomoč in
postrežbo je upravičen do povračila prispevkov od plače, ki jih je dolžan plačati
za osebo, ki mu na podlagi pogodbe o zaposlitvi zagotavlja pomoč in postrežbo,
vendar največ do višine prispevkov, obračunanih od plače v višini njegovega dodatka
za pomoč in postrežbo, če ne uveljavlja podobne pravice po drugih predpisih.
VII. ZDRAVSTVENO VARSTVO
28. člen
Vojnemu invalidu se zagotavlja plačilo zdravstvenih storitev
v višini razlike do polne vrednosti storitev, zagotovljenih v okviru obveznega
zavarovanja.
Vojnemu invalidu - državljanu Republike Slovenije s stalnim
prebivališčem v tujini, se v času, ko je na ozemlju Republike Slovenije,
zagotavlja plačilo zdravstvenih storitev v okviru obveznega zdravstvenega
zavarovanja v celoti.
Način povrnitve vrednosti zdravstvenih storitev, ki jih uveljavi
vojni invalid iz prejšnjega odstavka, uredita pristojna organizacija za
zdravstveno zavarovanje in ministrstvo, pristojno za vojne invalide (v
nadaljnjem besedilu: ministrstvo), s pogodbo.
29. člen
Vojni invalid ima pravico do nadomestila plače do 30. dne začasne
zadržanosti od dela v višini 100% osnove za nadomestilo.
Izplačnik nadomestila plače med začasno zadržanostjo od dela
po prejšnjem odstavku izplača vojnemu invalidu nadomestilo plače v višini 100%
osnove za nadomestilo, razliko med tem zneskom in nadomestilom plače, določenim
s splošnimi akti delodajalca in ustrezno kolektivno pogodbo, pa izplačniku
nadomestila plače nadomesti pristojna upravna enota, ki o pravicah po tem
zakonu odloča na prvi stopnji (v nadaljnjem besedilu: upravna enota).
VIII. ZDRAVILIŠKO IN KLIMATSKO ZDRAVLJENJE
a30. člen
Vojni invalid ima pravico do zdraviliškega in klimatskega
zdravljenja, kadar je to potrebno za nadaljnje zdravljenje bolezni, ki so
predpisane kot indikacije za zdravljenje.
30. člen
(črtan)
IX. REHABILITACIJA
1. Poklicna rehabilitacija
31. člen
Vojni invalid ima pravico do poklicne rehabilitacije, če glede
na invalidnost, splošno zdravstveno stanje, splošno in strokovno izobrazbo,
starost, možnost zaposlitve in druge okoliščine izpolnjuje pogoje za uspešno
rehabilitacijo.
32. člen
S poklicno rehabilitacijo se vojni invalid usposobi za prejšnji
ali kakšen drug, primeren poklic, pridobi strokovno izobrazbo za poklic ali
izpopolni že doseženo strokovno izobrazbo.
33. člen
Vojni invalid z nedokončano strokovno izobrazbo in vojni
invalid s strokovno izobrazbo se poklicno rehabilitira tako, da nadaljuje z
usposabljanjem, ali se usposobi za isti ali za drug poklic, za katerega se
zahteva strokovna izobrazba, ki je enaka izobrazbi, za katero se je izobraževal,
oziroma ki jo je pridobil pred nastankom invalidnosti.
Vojni invalid s strokovno izobrazbo se lahko poklicno rehabilitira
tudi z izobraževanjem za pridobitev višje strokovne izobrazbe, kot jo že ima, če
se je pred nastankom invalidnosti izkazal s strokovno sposobnostjo in če je
upravičeno pričakovati, da si bo v rednem roku pridobil tako izobrazbo.
Vojni invalid, ki mu je priznana pravica do poklicne rehabilitacije
z izobraževanjem, je upravičen tudi do povračila šolnine, če se izobražuje v
javnem vzgojnoizobraževalnem zavodu ali pri pravni ali fizični osebi, ki
opravlja vzgojnoizobraževalno dejavnost kot javno službo.
Vojni invalid, ki je že poklicno rehabilitiran po tem zakonu,
nima pravice, da bi se z novo poklicno rehabilitacijo usposobil za poklic, za
katerega se zahteva strokovna izobrazba iste stopnje, kot za poklic, za
katerega se je usposobil s prejšnjo rehabilitacijo.
34. člen
Če vojni invalid ne more končati poklicne rehabilitacije v
določenem roku zaradi bolezni ali iz drugih opravičljivih razlogov, se lahko
poklicna rehabilitacija podaljša največ za toliko časa, kolikor je bil vojni
invalid zadržan.
Vojnemu invalidu ne pripadajo pravice iz naslova poklicne rehabilitacije
v času, ko ponavlja letnik ali nadaljuje izobraževanje v okviru druge smeri
izobraževanja, ker ni izpolnil z vzgojnoizobraževalnim programom določenih
obveznosti za napredovanje v naslednji letnik iz razlogov, ki niso zajeti v
prejšnjem odstavku.
Če vojni invalid zaradi bolezni ali iz drugih opravičljivih razlogov
ne konča rehabilitacije uspešno, je lahko znova poslan na isto rehabilitacijo.
2. Oskrbnina
35. člen
Vojni invalid ima v času poklicne rehabilitacije pravico do
oskrbnine.
Osnova za odmero oskrbnine v tekočem koledarskem letu znaša
50% usklajene odmerne osnove iz januarja tekočega leta ( v nadaljnjem besedilu:
osnova za oskrbnino).
Oskrbnina je enaka osnovi za oskrbnino, če vojni invalid ali
njegovi družinski člani nimajo rednih prejemkov, ki bi vplivali na višino
oskrbnine, sicer pa je enaka razliki med osnovo za oskrbnino in delom prejemkov
na družinskega člana, vendar ne more biti manjša od 10% osnove za oskrbnino.
Glede prejemkov, ki se upoštevajo pri odmeri oskrbnine, ugotavljanja
dela prejemkov na družinskega člana, načina upoštevanja spremembe višine
prejemkov v preteklem letu in sprememb v pogledu prejemkov in družinskih članov
se uporabljajo določbe tega zakona o invalidskem dodatku.
36. člen
Vojni invalid, ki mu je prenehalo delovno razmerje oziroma
status zavarovanca po predpisih o pokojninskem in invalidskem zavarovanju in
uveljavlja pravico do poklicne rehabilitacije, lahko zahteva, da se mu namesto
oskrbnine po 35. členu tega zakona prizna oskrbnina ob pogojih in v višini, ki
veljajo za pravico do nadomestila plače za čas poklicne rehabilitacije po
predpisih o pokojninskem in invalidskem zavarovanju.
37. člen
Če je vojni invalid na poklicni rehabilitaciji izven kraja svojega
stalnega prebivališča ali kraja zadnje zaposlitve pred nastankom invalidnosti,
se mu oskrbnina, odmerjena po 35. ali 36. členu tega zakona, poveča za 15%
osnove za oskrbnino, če vzdržuje družino, pa za 30% osnove za oskrbnino mesečno
za vsakega družinskega člana, ki ga preživlja (tretji odstavek 50. člena tega
zakona).
38. člen
Vojni invalid, ki izpolnjuje pogoje za poklicno
rehabilitacijo po tem zakonu in po predpisih o pokojninskem in invalidskem
zavarovanju, lahko po lastni izbiri uveljavi pravico do poklicne rehabilitacije
samo po enem naslovu.
3. Sofinanciranje prilagoditve prostorov in tehnične opreme
ter delovnega mesta
39. člen
Izdatki za prilagoditev prostorov in tehnične opreme za potrebe
poklicne rehabilitacije oziroma zaposlitve vojnih invalidov ter drugi izdatki,
potrebni za zagotovitev zaposlitve vojnim invalidom po končani poklicni
rehabilitaciji, se deloma krijejo iz državnega proračuna, če se ne zagotavljajo
na drugi podlagi oziroma po drugih predpisih.
4. Funkcionalne oblike pomoči
40. člen
Vojni invalid, ki zaradi vojne invalidnosti potrebuje
tehnične pripomočke, ki omogočajo njegovo mobilnost (osebno motorno vozilo,
prilagoditev osebnega motornega vozila, prenosna klančina, dvižni sedež, sedež
za prenos ter dvigalo za premestitev iz vozička v osebni avto) ali samostojno
življenje (telefon z gumbom za klic v sili, Braillova vrstica za vojnega
invalida, ki je usposobljen za uporabo računalnika, telefonska slušalka,
silhuetni induktor, budilka za gluhe, svetlobni indikatorji zvonjenja hišnega
in telefonskega zvonca ter stacionarno ali prenosno povečalo), ima pravico do
doplačila k tem stroškom, če se ti pripomočki ne zagotavljajo po predpisih o
zdravstvenem varstvu in zdravstvenem zavarovanju in se vojnemu invalidu ne
zagotavljajo v domu za starejše, v posebnem socialno-varstvenem zavodu ali v
zavodu za usposabljanje, v katerem biva.
Vojni invalid ima ob pogojih iz prejšnjega odstavka pravico
tudi do doplačila za nakup protez, ortoz in drugih tehničnih pripomočkov, ki se
zagotavljajo v okviru obveznega zdravstvenega zavarovanja po predpisih o
zdravstvenem varstvu in zdravstvenem zavarovanju, veljavnih na dan uveljavitve
tega zakona.
Doplačilo k stroškom nabave osebnega motornega vozila in
doplačilo k stroškom prilagoditve osebnega motornega vozila se dodeli na vsakih
šest let, šteto od dneva vložitve zahteve, doplačilo k stroškom nabave drugih
tehničnih pripomočkov pa se praviloma dodeli enkrat, ponovno pa le v primeru,
da je postal tehnični pripomoček zaradi sprememb okvar zdravja vojnega invalida
neuporaben, ali je zaradi sprememb okvar zdravja ali iz drugih razlogov, vendar
ne zaradi neustreznega ravnanja vojnega invalida, prišlo do poškodovanja
tehničnega pripomočka, pa popravilo ali prilagoditev ni možna.
Višina doplačila se določi v ustreznem odstotku od nabavne
cene tehničnega pripomočka, pri čemer višina doplačila ne sme presegati
dvanajst odmernih osnov, veljavnih v času vložitve zahteve.
X. INVALIDSKI DODATEK
1. Pogoji za pravico do invalidskega dodatka
41. člen
Pravico do invalidskega dodatka ima vojni invalid I. do V.
skupine ne glede na starost in zmožnost za delo ter vojni invalid VI. do X.
skupine, ki je dopolnil 55 let starosti ali je trajno popolnoma nezmožen za
delo.
Osebe iz prejšnjega odstavka (v nadaljnjem besedilu: upravičenci)
so upravičene do invalidskega dodatka, če delež prejemkov na družinskega člana
ne dosega osnove za ugotavljanje pravice do invalidskega dodatka in za določanje
njegove višine (v nadaljnjem besedilu: osnova).
42. člen
Osnova znaša 45% usklajene odmerne osnove iz januarja tekočega
leta.
43. člen
Vojni invalid I. do V. skupine, ki izpolnjuje pogoje za poklicno
rehabilitacijo, nima pravice do invalidskega dodatka, dokler ne izpolni
starostnega pogoja za pravico do invalidskega dodatka ali dokler ne postane
trajno popolnoma nezmožen za delo.
2. Odmera invalidskega dodatka
44. člen
Invalidski dodatek je enak osnovi, če upravičenec in njegovi
družinski člani nimajo prejemkov, ki bi vplivali na višino invalidskega
dodatka, sicer pa razliki med deležem prejemkov na družinskega člana in osnovo,
vendar ne more znašati manj kot 10% osnove.
45. člen
Upravičencu, ki prejema invalidski dodatek in se sam preživlja
(v nadaljnjem besedilu: samohranilec) pripada poleg invalidskega dodatka
dodatek za samohranilce v višini 50% osnove.
Upravičenec do dodatka za samohranilce obdrži ta dodatek tudi
v primeru, da se zaradi bolezni, starosti ali onemoglosti preseli k sorodnikom.
Za samohranilca po prejšnjem odstavku se šteje tisti uživalec
invalidnine, ki nima ožjih družinskih članov in staršev, ki bi bili v delovnem
razmerju ali v pokoju ali bi imeli kmetijsko zemljišče ali dohodek iz
samostojne dejavnosti, in v svojem gospodinjstvu nima za delo zmožnih
sorodnikov.
46. člen
Na pravico in višino invalidskega dodatka vplivajo prejemki upravičenca,
njegovega zakonca in prejemki vzdrževanih družinskih članov.
47. člen
Za prejemke se štejejo dohodki in prejemki, ki jih oseba iz
prejšnjega člena redno prejema v denarju ali v naravi.
Upoštevajo se tako dohodki in prejemki, ki so viri dohodnine,
kot tudi osebni prejemki, ki niso obdavčljivi, razen invalidnine, družinske
invalidnine in dodatka za posebno invalidnost po tem zakonu ter dodatka za pomoč
in postrežbo, prejemkov iz naslova rejnine ter oskrbe v tuji družini in otroškega
dodatka.
Od dohodkov oziroma prejemkov po tem zakonu se odštejejo
izplačane preživnine v višini izvršljivega pravnega naslova.
48. člen
Kot dohodek, ki je vir dohodnine (dohodki iz dejavnosti, dobiček
iz kapitala, dohodki iz premoženja, dohodki iz premoženjskih pravic), se upošteva
znesek, ki predstavlja osnovo za davek kot podvrsto dohodnine.
Kot dohodek iz kmetijstva se upošteva osnova za davek iz
kmetijstva, to je katastrski dohodek kmetijskih in gozdnih zemljišč, ugotovljen
po predpisih o ugotavljanju katastrskega dohodka.
Če je zavezanec oproščen davka iz kmetijstva, se katastrski dohodek
ne upošteva, če je pri odmeri davka iz kmetijstva priznana davčna olajšava, pa
se katastrski dohodek upošteva v višini, zmanjšani za odstotek oziroma za
znesek priznane davčne olajšave.
V primeru, da je kmetijsko zemljišče oddano v zakup, se kot
dohodek zakupnika upošteva katastrski dohodek, zmanjšan za znesek zakupnine,
kot dohodek zakupodajalca pa se upošteva znesek zakupnine.
49. člen
Prejemki se upoštevajo v neto zneskih iz decembra preteklega leta.
Plača upravičenca, zakonca in vzdrževanih družinskih članov
se upošteva v povprečnem neto mesečnem znesku iz preteklega leta.
Letni katastrski dohodek se upošteva v višini iz preteklega leta,
preračunani na eno dvanajstino, povečani v skladu z metodologijo, ki jo predpiše
minister, pristojen za vojne invalide.
Prejemki iz tujine se upoštevajo preračunani v tolarje po povprečnem
srednjem deviznem tečaju Banke Slovenije iz meseca oziroma leta, iz katerega se
upoštevajo.
50. člen
Delež prejemkov na družinskega člana se izračuna tako, da se
skupni prejemki delijo na osebe iz 46. člena tega zakona.
Skupni prejemki se delijo tudi na druge, za delo nezmožne člane
skupnega gospodinjstva, ki živijo na kmetiji in se preživljajo izključno iz
dohodkov kmetije.
Vzdrževani družinski člani po tem zakonu so ob pogojih, da so
nezmožni za delo, da živijo z upravičencem v skupnem gospodinjstvu in da jih ta
preživlja, ker nimajo lastnih prejemkov, ali so njihovi prejemki nižji od
zneska najnižje pokojnine za polno pokojninsko dobo iz decembra preteklega
leta, otroci, posvojenci, pastorki, vnuki brez staršev ali, če so starši trajno
popolnoma nezmožni za delo, starši, očim, mačeha in posvojitelj.
51. člen
Sprememba v višini prejemkov v preteklem letu vpliva na
pravico do invalidskega dodatka od 1. januarja tekočega koledarskega leta.
Novi prejemki se upoštevajo od prvega dne naslednjega meseca
po nastanku spremembe, izguba prejemkov pa od prvega dne naslednjega meseca, ko
je upravičenec sporočil spremembo upravni enoti.
Sprememba števila družinskih članov (zakonca in vzdrževanih
družinskih članov), ki ima za posledico povečanje invalidskega dodatka, se upošteva
od prvega dne naslednjega meseca, ko je upravičenec sporočil spremembo upravni
enoti, sprememba števila družinskih članov, ki ima za posledico zmanjšanje ali
izgubo invalidskega dodatka, pa se upošteva od prvega dne naslednjega meseca po
nastanku.
52. člen
Za trajno popolno nezmožnega za delo po tem zakonu se šteje
vojni invalid oziroma uživalec družinske invalidnine, pri katerem je podana
trajna izguba delovne zmožnosti.
Za trajno popolno nezmožnega za delo se po tem zakonu šteje
tudi vojni invalid oziroma uživalec družinske invalidnine za čas, ko skrbi za
enega ali več otrok, mlajših od petnajst let, ali za starejšega otroka, ki je
nezmožen za samostojno življenje in delo, če sam skrbi za otroke ter živi z
njimi v skupnem gospodinjstvu.
Za nezmožnega za delo se šteje po tem zakonu otrok, ki glede
starosti in šolanja izpolnjuje pogoje za priznanje pravice do družinske
invalidnine, vojni invalid I. do V. skupine ter oseba, ki je dopolnila 55 let
starosti.
XI. POPUST PRI VOŽNJI
53. člen
Vojni invalid ima pravico do 75% popusta od redne cene vožnje
za skupno pet potovanj letno na ozemlju Republike Slovenije z vlakom ali
avtobusom.
Upravna enota poravna prevozniku 75% redne cene vožnje,
kolikor znaša popust iz prejšnjega odstavka.
Z enim potovanjem sta mišljena odhod iz odhodnega v namembni
kraj (vožnja tja) in vrnitev iz namembnega v odhodni kraj ali kakšen drug kraj
(vožnja nazaj).
XII. POVRAČILO POTNIH STROŠKOV
54. člen
Vojni invalid ima pravico do povračila potnih stroškov
(prevoznih stroškov ter stroškov prehrane in nastanitve med potovanjem in
prebivanjem v drugem kraju), kadar ga upravna enota ali ministrstvo pošlje ali
pokliče v drug kraj zaradi pregleda pred zdravniško komisijo ali zaradi
zdraviliškega in klimatskega zdravljenja po tem zakonu.
Vojni invalid ima v primerih iz prejšnjega odstavka pravico
do povračila potnih stroškov tudi za spremljevalca, če mu je priznana pravica
do dodatka za pomoč in postrežbo ali mu je določen spremljevalec za pot na
zdraviliško in klimatsko zdravljenje.
Vojni invalid s priznano pravico do dodatka za pomoč in
postrežbo ima pravico do povračila stroškov prehrane in nastanitve za osebo, ki
mu streže in pomaga med zdraviliškim in klimatskim zdravljenjem v naravnem
zdravilišču, če slednje ne zagotavlja pomoči in postrežbe.
Vojni invalid, ki uveljavlja pravico do zdravstvenega varstva
po 28. členu tega zakona, ima pravico do povračila potnih stroškov v zvezi z
uveljavitvijo te pravice.
55. člen
Vojni invalid ima pravico do povračila prevoznih stroškov
tudi za pot na poklicno rehabilitacijo v drug kraj, kamor se redno vozi, če se
mu brezplačni prevoz z javnim prevoznim sredstvom ne zagotavlja po drugih
predpisih.
Kadar vojni invalid s priznano pravico do dodatka za pomoč in
postrežbo uveljavi popust pri vožnji po tem zakonu, ima njegov spremljevalec
pravico do povračila prevoznih stroškov.
56. člen
Povračilo prevoznih stroškov pripada vojnemu invalidu po ceni
prevoza z javnim prevoznim sredstvom.
Če ni javnega prevoza, ali ga vojni invalid s priznano pravico
do dodatka za pomoč in postrežbo glede na težo invalidnosti ne more
uporabljati, se povrnejo stroški v višini, ki jo določi minister, pristojen za
vojne invalide.
XIII. DRUŽINSKA INVALIDNINA
1. Pogoji za pravico
57. člen
Družinski člani padlega borca in vojnega invalida I. do VII.
skupine po njegovi smrti ter družinski člani druge osebe imajo pravico do družinske
invalidnine pod naslednjimi pogoji:
1.     
osebe iz 1. točke 9. člena - ko dopolnijo starost 55 let, pred
dopolnjenim 55. letom starosti pa, če so popolnoma nezmožni za delo, dokler takšna
nezmožnost traja;
2.     
osebe iz 2. točke 9. člena - do dopolnjenega 15. leta starosti, oziroma če
se šolajo, do konca predpisanega rednega šolanja, vendar najdlje do
dopolnjenega 26. leta starosti, izjemoma pa tudi do dopolnjenega 27. leta
starosti, če imajo status študenta, če pa so popolnoma nezmožni za delo, dokler
takšna nezmožnost traja, in če je nezmožnost nastala pred dopolnjenim 15. letom
starosti oziroma pred koncem rednega šolanja.
Družinski član padlega borca iz 1. točke 9. člena tega
zakona, ki je izgubil življenje pri opravljanju vojaških dolžnosti ali drugih
dolžnosti za cilje obrambe in varnosti Republike Slovenije v vojaški agresiji
na Republiko Slovenijo leta 1991, lahko uveljavi pravico do družinske
invalidnine ne glede na izpolnjevanje starostnega pogoja iz 1. točke prejšnjega
odstavka. 
Če je šolanje prekinjeno zaradi bolezni, nosečnosti ali poroda,
oseba iz 2. točke prejšnjega odstavka obdrži pravico do družinske invalidnine
tudi med boleznijo oziroma prekinitvijo zaradi nosečnosti ali poroda - do
dopolnjenega 26. leta starosti, pa tudi dlje, vendar le za čas, ko ima priznan
status študenta.
Če je oseba iz 2. točke prvega odstavka tega člena prekinila šolanje
zaradi služenja vojaškega roka ali opravljanja nadomestne civilne službe, ima v
primeru, da se redno šola, pravico do družinske invalidnine tudi po dopolnjenem
26. letu starosti, vendar največ toliko časa, za kolikor je prekinila redno šolanje,
medtem ko ji v času služenja vojaškega roka oziroma opravljanja nadomestne
civilne službe pravica do družinske invalidnine ne pripada.
58. člen
Ne glede na pogoja iz 1. točke prvega odstavka 57. člena tega
zakona ima zakonec ali razvezani zakonec z enim ali več družinskimi člani iz 2.
točke prvega odstavka 57. člena tega zakona, s katerimi živi v skupnem
gospodinjstvu, pravico do družinske invalidnine kot souživalec z njimi, dokler ima
katerikoli od njih pravico do družinske invalidnine.
Oseba iz prejšnjega odstavka ima pravico do družinske invalidnine
kot samostojni uživalec tudi v času, ko družinski član iz 2. točke prvega
odstavka 57. člena tega zakona služi vojaški rok ali opravlja nadomestno
civilno službo in mu pravica do družinske invalidnine ne pripada.
59. člen
Ne glede na pogoja iz 1. točke prvega odstavka 57. člena tega
zakona ima zakonec vojnega invalida, ki je bil ob smrti uživalec dodatka za
pomoč in postrežbo, pravico do družinske invalidnine, ko dopolni starost 50
let, če je živel z vojnim invalidom v skupnem gospodinjstvu zadnjih pet let pred
njegovo smrtjo.
60. člen
Če izpolnjujeta pogoje za pravico do družinske invalidnine razvezani
zakonec in zakonec iz poznejše zakonske zveze, imata pravico do družinske
invalidnine kot souživalca.
61. člen
Osebe iz 3. točke 9. člena tega zakona imajo pravico do družinske
invalidnine, ko dopolnijo starost 55 let, pred dopolnjenim 55. letom starosti
pa, če so popolnoma nezmožne za delo.
Družinski člani iz prejšnjega odstavka imajo pravico do družinske
invalidnine kot souživalci z osebami iz prvega odstavka 57. člena tega zakona, če
teh ni, ali če pravice do družinske invalidnine ne uveljavijo, pa kot
samostojni uživalci.
2. Odmera družinske invalidnine
62. člen
Osnova za odmero družinske invalidnine po padlem borcu znaša
60% odmerne osnove.
Osnova iz prejšnjega odstavka se poveča za 10%, če družinsko
invalidnino prejema:
-       
roditelj padlega borca, katerega edini otrok je padel v vojni ali v vojaški
agresiji na Republiko Slovenijo v okoliščinah iz 2. člena tega zakona, če padli
borec ni imel potomcev in če roditelj pozneje ni imel drugih otrok;
-       
roditelj padlega borca, ki je imel več otrok in je eden izgubil življenje
v okoliščinah iz 2. člena tega zakona, drugi otroci pa v okoliščinah iz prve točke
prvega odstavka 4. člena, če nobeden od teh otrok ni imel potomcev in če
roditelj pozneje ni imel drugih otrok;
-       
roditelj padlega borca, ki ima enega ali več otrok, ki glede popolne
nezmožnosti za delo izpolnjujejo pogoje za pravico do družinske invalidnine, če
so se redno šolali, če nobeden od teh otrok ni imel potomcev in če roditelj
pozneje ni imel drugih otrok;
-       
zakonec padlega borca, ki nima otrok oziroma ima enega ali več otrok, ki
glede popolne nezmožnosti za delo izpolnjujejo pogoje za pravico do družinske
invalidnine, če so se redno šolali, če nobeden od teh otrok ni imel potomcev; ali
-       
otrok padlega borca brez obeh staršev.
Osnova za odmero družinske invalidnine po drugi osebi znaša
30% odmerne osnove.
Osnova za odmero družinske invalidnine po umrlem vojnem
invalidu I., II. ali III. skupine znaša 15% odmerne osnove, osnova za odmero
družinske invalidnine po umrlem vojnem invalidu IV., V., VI. ali VII. skupine
pa znaša 7,5% odmerne osnove.
63. člen
Družinska invalidnina se odmeri v 50% od osnove za odmero družinske
invalidnine za enega družinskega člana, v 60% od osnove za dva družinska člana,
v 70% od osnove za tri družinske člane, v 80% od osnove za štiri družinske člane,
v 90% od osnove za pet družinskih članov in v 100% od osnove za odmero družinske
invalidnine za šest ali več družinskih članov, in pripada družinskim članom v
enakih delih.
Ne glede na prejšnji odstavek se družinska invalidnina po
osebi, ki je bila v času ali zaradi osamosvojitvene vojne v letu 1991 ubita ali
je umrla zaradi posledic poškodbe, dobljene v teh okoliščinah, odmeri v višini
70% osnove za odmero družinske invalidnine za enega družinskega člana, v 80% za
dva družinska člana, v 90% za tri družinske člane in v višini 100% osnove za
odmero družinske invalidnine za štiri in več družinskih članov.
64. člen
Pravico do družinske invalidnine ima ob pogojih, predpisanih s
tem zakonom, tudi vojni invalid.
65. člen
Družinski član, ki izpolnjuje pogoje za priznanje pravice do
družinske invalidnine po dveh ali več osebah, ima pravico do družinske
invalidnine v nezmanjšanem znesku po vsaki od teh oseb.
XIV. ZDRAVSTVENO VARSTVO
66. člen
Uživalcu družinske invalidnine - državljanu Republike Slovenije
s stalnim prebivališčem v tujini, se v času, ko je na ozemlju Republike
Slovenije, zagotavlja zdravstveno varstvo  v obsegu, ki se po predpisih o
zdravstvenem varstvu in zdravstvenem zavarovanju zagotavlja v okviru obveznega
zavarovanja.
Uživalcu družinske invalidnine - državljanu Republike Slovenije
s stalnim prebivališčem v Republiki Sloveniji, ki je to pravico uveljavil kot
družinski član padlega borca, je zagotovljeno plačilo zdravstvenih storitev v
višini razlike do polne vrednosti storitev, zagotovljenih v okviru obveznega zavarovanja.
Uživalcu družinske invalidnine - državljanu Republike Slovenije
s stalnim prebivališčem v tujini, ki je to pravico uveljavil kot družinski član
padlega borca, je v času, ko je na ozemlju Republike Slovenije, zagotovljeno
plačilo zdravstvenih storitev v okviru obveznega zavarovanja v celoti.
Glede načina povrnitve vrednosti zdravstvenih storitev za državljane
Republike Slovenije s stalnim prebivališčem v tujini velja določba tretjega
odstavka 28. člena tega zakona.
XV. DRUŽINSKI DODATEK
1. Pogoji za pravico
67. člen
Pravico do družinskega dodatka ima uživalec družinske invalidnine,
ki izpolnjuje pogoje iz 41. člena tega zakona.
Uživalec družinske invalidnine - zakonec vojnega invalida ima
pravico do družinskega dodatka, ko dopolni 50 let starosti, če je vojni invalid
do smrti prejemal dodatek za pomoč in postrežbo in če izpolnjuje pogoje iz
drugega odstavka 41. člena tega zakona.
2. Odmera družinskega dodatka
68. člen
Družinski dodatek se odmeri na način, določen s tem zakonom
za odmero invalidskega dodatka.
69. člen
Uživalec družinskega dodatka je upravičen do dodatka za
samohranilce ob enakih pogojih in v enaki višini kot uživalec invalidskega
dodatka.
3. Odmera družinskega dodatka za souživalce
70. člen
Souživalcem družinske invalidnine, ki izpolnjujejo pogoje za
pravico do družinskega dodatka, in uživalcem več invalidnin gre en družinski
dodatek.
Če dva ali več souživalcev družinske invalidnine izpolnjuje pogoje
za pravico do družinskega dodatka, se družinski dodatek, odmerjen na način iz
44. člena tega zakona, poveča za vsakega nadaljnjega souživalca za 50% (za dva
nadaljnja souživalca za 100% itd.).
71. člen
Souživalcem družinske invalidnine, ki živijo v skupnem gospodinjstvu
in je pravica do družinskega dodatka pri vsakem od njih odvisna od istih prejemkov,
gre družinski dodatek, povečan po drugem odstavku 70. člena tega zakona, v enakih
delih.
Izmed souživalcev družinske invalidnine, ki živijo ločeno, ali
živijo v skupnem gospodinjstvu, vendar je pravica do družinskega dodatka pri
posameznih souživalcih odvisna od različnih prejemkov, gre družinski dodatek
samo tistim, ki izpolnjujejo pogoje za pravico do družinskega dodatka.
V primeru, da dva ali več souživalcev družinske invalidnine iz
prejšnjega odstavka izpolnjuje pogoje za pravico do družinskega dodatka, se za
vsakega od njih izračuna znesek družinskega dodatka, do katerega bi bili upravičeni
kot samostojni uživalci in ugotovi razmerje med zneski družinskega dodatka ter
izračuna povprečni znesek družinskega dodatka.
Družinski dodatek se v primeru iz prejšnjega odstavka izračuna
tako, da se povprečni znesek družinskega dodatka poveča po drugem odstavku 70. člena
tega zakona, tako odmerjeni družinski dodatek pa se nato razdeli med souživalce
po deležih, ustrezno razmerju med zneski družinskega dodatka, ki bi jim
pripadali kot samostojnim uživalcem.
72. člen
Souživalcem družinske invalidnine pripada samo en dodatek za
samohranilce.
Če dva ali več souživalcev družinske invalidnine izpolnjuje pogoje
za dodatek za samohranilce, pripada vsakemu od njih enak del dodatka.
73. člen
Glede prejemkov, ki se upoštevajo pri odmeri družinskega dodatka,
ugotavljanja deleža prejemkov na družinskega člana, načina upoštevanja sprememb
v višini prejemkov in sprememb prejemkov ter družinskih članov se uporabljajo določbe
tega zakona o invalidskem dodatku.
XVI. POVRAČILO POTNIH STROŠKOV
74. člen
Uživalec družinske invalidnine ima pravico do povračila potnih
stroškov, kadar ga upravna enota ali ministrstvo pošlje ali pokliče v drug kraj
zaradi pregleda pred zdravniško komisijo.
Uživalec družinske invalidnine - otrok do dopolnjenega 15.
leta starosti, ki potuje v drug kraj, kamor ga je upravna enota ali ministrstvo
poslalo ali poklicalo zaradi pregleda pred zdravniško komisijo, ima pravico do
povračila potnih stroškov tudi za spremljevalca.
Uživalec družinske invalidnine, ki uveljavlja pravico do zdravstvenega
varstva po prvem oziroma tretjem odstavku 66. člena tega zakona, ima pravico do
povračila potnih stroškov v zvezi z uveljavljanjem te pravice.
XVII. POSMRTNINA
75. člen
Ob smrti vojnega invalida imajo družinski člani iz 9. člena
tega zakona pravico do enkratne denarne pomoči v višini razlike med zneskom
posmrtnine, ki jim pripada po predpisih o zdravstvenem varstvu in zdravstvenem
zavarovanju, in dvomesečnim zneskom invalidnine, ki je vojnemu invalidu
pripadala ob smrti.
Pravico iz prejšnjega odstavka je mogoče uveljaviti, če ni
uveljavljena podobna pravica po predpisih o vojnih veteranih.
XVIII. POVRAČILO STROŠKOV ZA PREVOZ POSMRTNIH OSTANKOV
VOJNEGA INVALIDA
76. člen
Družinski član ali druga oseba, ki zagotovi prevoz posmrtnih ostankov
vojnega invalida, ki je umrl izven svojega stalnega prebivališča - na poti v
zdravstveni zavod ali v tem zavodu ali pri vrnitvi iz zavoda, ima pravico do
povračila stroškov za prevoz posmrtnih ostankov vojnega invalida.
XIX. PODZAKONSKI AKTI
77. člen
Minister, pristojen za vojne invalide, izda predpis:
1.     
kdaj se šteje, da je vojni invalid, padli borec ali druga oseba preživljala
družinskega člana;
2.     
o ugotavljanju odstotka invalidnosti po stopnji okvare zdravja in drugih
pogojih ter merilih za ugotavljanje invalidnosti ter o vrstah okvar zdravja, ki
vojnega invalida upravičujejo do dodatka za posebno invalidnost;
3.     
o natančnejših pogojih za zdraviliško in klimatsko zdravljenje in
trajanju tega zdravljenja;
4.     
o kriterijih in merilih za določanje višine sredstev, potrebnih za
namene sofinanciranja prilagoditve prostorov in tehnične opreme ter delovnega
mesta;
5.     
o višini povračil stroškov prehrane in nastanitve med potovanjem in
prebivanjem v drugem kraju;
6.     
o natančnejših kriterijih za določitev višine doplačil za nakup
tehničnih pripomočkov;
7.     
o načinu uveljavljanja pravice do popusta pri vožnji;
8.     
o delu izvedencev;
9.     
o podrobnejših navodilih o načinu zbiranja podatkov, vodenja zbirk
podatkov in načinu posredovanja osebnih podatkov;
10.  
o načinu izplačevanja denarnih prejemkov po tem zakonu in o načinu
vodenja evidenc o izplačilih ter
11.  
o krajevni pristojnosti za odločanje o pravicah po tem zakonu v zvezi z
zahtevami tujcev s stalnim prebivališčem v tujini.
Minister, pristojen za vojne invalide, predpiše po predhodnem
mnenju:
1.     
ministra, pristojnega za civilno zaščito, katere naloge iz tretjega
odstavka 3. člena tega zakona predstavljajo povečano nevarnost za nastanek
okvare zdravja,
2.     
ustrezne organizacije za rehabilitacijo invalidov, vrste tehničnih pripomočkov.
XX. USKLAJEVANJE ODMERNE OSNOVE IN INVALIDSKIH PREJEMKOV
78. člen
(prenehal
veljati)
XXI. PRIDOBITEV, UŽIVANJE IN IZGUBA PRAVIC
79. člen
Pravice po tem zakonu gredo upravičencem od prvega dne
naslednjega meseca po vložitvi zahteve.
80. člen
Državljan Republike Slovenije lahko po lastni izbiri uveljavlja
in uživa pravice po tem zakonu ali po drugih predpisih, če ni z meddržavnim
sporazumom drugače določeno.
Tujec lahko uveljavlja in uživa pravice po tem zakonu, če
statusa in pravic ne more uveljavljati v tuji državi.
81. člen
Če vojni invalid na podlagi invalidnosti, ki je podlaga za
priznanje tega statusa, pridobi tudi pravico do invalidnine ali pravico do
invalidske pokojnine po predpisih o pokojninskem in invalidskem zavarovanju
brez pokojninske dobe ali ob dopolnjeni pokojninski dobi, krajši od petih let,
lahko po lastni izbiri uživa pravico do invalidnine in dodatka za posebno invalidnost
po tem zakonu ali pravico do invalidnine oziroma pravico do invalidske
pokojnine po predpisih o pokojninskem in invalidskem zavarovanju. Vojni
invalid, ki izbere in uživa pravico do invalidnine ali pravico do invalidske pokojnie
po predpisih o pokojninskem in invalidskem zavarovanju, lahko uveljavi druge
pravice po tem zakonu, razen pravice do invalidnine in dodatka za posebno
invalidnost.
Če vojni invalid pridobi pravico do invalidnine ali pravico do
invalidske pokojnine po predpisih o pokojninskem in invalidskem zavarovanju na
podlagi nove invalidnosti, na katero je vplivala njegova prejšnja vojna
invalidnost, še naprej uživa pravico do invalidnine in dodatka za posebno invalidnost
po tem zakonu ob pogoju, da je bil najmanj pet let v delovnem razmerju s polnim
delovnim časom ali je imel status zavarovanca na drugi podlagi, preden je
nastala nova invalidnost.
82. člen
Če uživalec družinske invalidnine pridobi tudi pravico do družinske
pokojnine po predpisih o pokojninskem in invalidskem zavarovanju, pa umrli
vojni invalid - prejemnik invalidske pokojnine ni izpolnjeval pogojev za
kumuliranje pravic iz 81. člena tega zakona oziroma oseba, umrla v okoliščinah
za priznanje statusa vojnega invalida po tem zakonu, do smrti ni dopolnila
najmanj pet let pokojninske dobe, lahko po lastni izbiri uživa pravico do družinske
invalidnine po tem zakonu ali pravico do družinske pokojnine po predpisih o pokojninskem
in invalidskem zavarovanju.
83. člen
Uživalec dodatka za pomoč in postrežbo po tem zakonu lahko po
lastni izbiri uživa pravico do tega dodatka samo po tem zakonu ali po drugem
predpisu.
84. člen
Uživalci pravic po tem zakonu so dolžni v petnajstih dneh
prijaviti upravni enoti vsako spremembo, ki vpliva na uveljavljanje in
prenehanje pravic.
85. člen
Pravice po tem zakonu trajajo, dokler uživalec izpolnjuje pogoje,
ki so s tem zakonom predpisani za pridobitev in uživanje teh pravic.
Ne glede na določbo prejšnjega odstavka se začeta poklicna rehabilitacija
in prejemanje oskrbnine lahko nadaljujeta do konca rehabilitacije, vendar največ
še dve leti, če gre za invalida, ki je med rehabilitacijo izgubil status
vojnega invalida, ker se mu je invalidnost zmanjšala pod določeni minimum.
Uživalcem invalidskega in družinskega dodatka ter oskrbnine,
ki jim je bil ta prejemek priznan do 31. decembra preteklega leta, se do izdaje
nove odločbe v tekočem koledarskem letu, mesečni zneski invalidskega in
družinskega dodatka ter oskrbnine izplačujejo v višini iz decembra preteklega
leta kot akontacija.
Uživalcu invalidskega ali družinskega dodatka s stalnim prebivališčem
v Republiki Sloveniji, ki biva v tujini dalj kot tri mesece, se izplačevanje
dodatka ustavi za ves čas bivanja v tujini. Dodatek se začne ponovno izplačevati,
ko se vrne iz tujine.
86. člen
Invalidnina in družinska invalidnina, dodatek za posebno
invalidnost, dodatek za pomoč in postrežbo, invalidski dodatek in družinski
dodatek ter oskrbnina se izplačujejo v mesečnih zneskih prvega delovnega dne v
mesecu za pretekli mesec.
87. člen
Pravic po tem zakonu ni mogoče prenesti na drugega.
Denarni prejemki, ki so že zapadli v plačilo, pa ob smrti uživalca
pravice še niso izplačani, se lahko podedujejo in izplačajo dedičem na podlagi
ustreznih dokazil.
88. člen
S sklenitvijo zakonske zveze izgubijo pravico do družinske
invalidnine:
1.     
zakonec in razvezani zakonec, razen če sta pravico do družinske
invalidnine pridobila ali obdržala zaradi popolne nezmožnosti za delo,
2.     
otroci, razen če so to pravico pridobili ali obdržali zaradi popolne
nezmožnosti za delo ali če se oba zakonca redno šolata.
Uživalcu družinske invalidnine, ki je to pravico pridobil zaradi
popolne nezmožnosti za delo, prenehajo pravica do družinske invalidnine in
druge pravice po tem zakonu z dnem, ko sklene delovno razmerje, razen če
izpolnjuje starostni pogoj za uveljavitev pravice do družinske invalidnine.
XXII. POSTOPEK ZA UVELJAVLJANJE PRAVIC
1. Pristojnosti
89. člen
O pravicah po tem zakonu odloča na prvi stopnji upravna enota,
pristojna za vojne invalide (v nadaljnjem besedilu: upravna enota).
O pritožbah zoper odločbe upravne enote odloča ministrstvo, pristojno
za vojne invalide (v nadaljnjem besedilu: ministrstvo).
Nadzorstvo in strokovno pomoč pri delu upravnih enot zagotavlja
ministrstvo.
2. Uporaba predpisov
90. člen
V postopku za uveljavljanje pravic po tem zakonu se uporabljajo
določbe zakona o splošnem upravnem postopku, če s tem zakonom ni drugače določeno.
3. Uvedba postopka in odločanje
91. člen
Pravice po tem zakonu se uveljavljajo na zahtevo stranke.
Postopek za ugotavljanje pravice in odmero višine oskrbnine ter
invalidskega in družinskega dodatka na podlagi sprememb v višini prejemkov ali
novega dejanskega stanja v skladu s 35., 51. in 73. členom tega zakona uvede
upravna enota po uradni dolžnosti.
Upravna enota po uradni dolžnosti vodi postopek za izdajo nove
odločbe o pravicah vojnega invalida, ki mu je odstotek invalidnosti ugotovljen
začasno, oziroma o pravicah uživalca družinske invalidnine, ki mu je pravica do
družinske invalidnine ugotovljena začasno, na podlagi začasne nezmožnosti za
delo.
Odločba iz prejšnjega odstavka ima pravni učinek od prvega
dne naslednjega meseca po poteku veljavnosti odločbe, s katero sta bila
odstotek invalidnosti oziroma nezmožnost za delo začasno ugotovljena.
Če vojni invalid oziroma uživalec družinske invalidnine ne
pride na pregled ali kako drugače onemogoči izvedbo postopka, se šteje, da je
umaknil zahtevo za uveljavitev pravic po tem zakonu, in se postopek ustavi.
92. člen
Upravni organ za obrambne zadeve oziroma upravni organ za
notranje zadeve, pristojen za osebo, ki je v okoliščinah iz 3. člena tega
zakona dobila poškodbo ali bolezen, zaradi katere je pri njej nastala okvara
zdravja, oziroma ki je v navedenih okoliščinah izgubila življenje ali umrla,
izda osebi, ki izkaže pravni interes, potrdilo o okoliščinah, v katerih se je
oseba poškodovala ali zbolela, izgubila življenje ali umrla, zaradi
uveljavljanja pravic po tem zakonu.
93. člen
Če nastanejo pri vojnem invalidu spremembe, ki vplivajo na
pravice, določene z dokončno odločbo, lahko vojni invalid vloži zahtevo za ugotavljanje
novega odstotka invalidnosti v zvezi z nastalo spremembo po enem letu od izdaje
dokončne odločbe.
94. člen
Če nastanejo pri vojnem invalidu spremembe, ki vplivajo na
pravice, določene z dokončno odločbo, zaradi katerih določena pravica po tem zakonu
preneha ali se obseg pravice zmanjša, ta pravica preneha ali se spremeni s
prvim dnem naslednjega meseca po nastanku spremembe.
Postopek po prejšnjem odstavku uvede upravna enota po uradni
dolžnosti.
95. člen
O pravicah po tem zakonu odloča upravna enota po dokončnosti
odločbe o priznanju statusa vojnega invalida oziroma priznanju pravice do
družinske invalidnine.
96. člen
Zahteva za priznanje statusa vojnega invalida na podlagi okvare
zdravja, ki je nastala zaradi bolezni, se lahko vloži najkasneje v petih letih
po domnevnem nastanku bolezni.
Dejstvo, da je okvara zdravja nastala zaradi bolezni, se ugotavlja
na podlagi medicinske dokumentacije o zdravljenju.
4. Izvedenci
97. člen
Odstotek invalidnosti, upravičenost do dodatka za posebno invalidnost,
dodatka za pomoč in postrežbo, zdraviliškega in klimatskega zdravljenja, potrebnost
tehničnih pripomočkov ter nezmožnost za delo kot pogoje za uveljavitev pravic
po tem zakonu ugotavlja upravna enota oziroma ministrstvo na podlagi izvida in
mnenja pristojne zdravniške komisije.
Izpolnjevanje pogojev in način poklicne rehabilitacije ter
potrebnost prilagoditve prostorov in tehnične opreme zaradi poklicne
rehabilitacije oziroma zaposlitve vojnih invalidov ugotavlja upravna enota
oziroma ministrstvo na podlagi izvida in mnenja ustrezne organizacije za
rehabilitacijo invalidov.
98. člen
Zdravniška komisija prve stopnje, ki da izvid in mnenje upravni
enoti, ima tri člane zdravnike.
Minister, pristojen za vojne invalide (v nadaljnjem besedilu:
minister), imenuje člane zdravniške komisije prve stopnje in določi sedež in
delovno območje komisije.
99. člen
Zdravniška komisija druge stopnje, ki da izvid in mnenje ministrstvu,
ima pet članov zdravnikov specialistov.
Minister imenuje člane zdravniške komisije druge stopnje.
5. Pravna sredstva
100. člen
Zoper odločbe upravne enote je dovoljena pritožba.
Zoper izvid in mnenje zdravniške komisije prve stopnje o
potrebnosti zdraviliškega in klimatskega zdravljenja vojnega invalida, je
dopusten ugovor na zdravniško komisijo druge stopnje.
Ugovor se v roku osem dni od prejetega obvestila o odločitvi
zdravniške komisije prve stopnje vloži pri upravni enoti, ki je pristojna za
vojnega invalida.
Izvid in mnenje zdravniške komisije druge stopnje je
dokončen.
101. člen
(črtan)
102. člen
(črtan)
103. člen
(črtan)
104. člen
Postopek za odločanje o pravicah po tem zakonu, končan z odločbo,
zoper katero ni rednega pravnega sredstva v upravnem postopku, se lahko obnovi
tudi po rokih, ki so določeni za obnovo postopka v zakonu, ki ureja splošni
upravni postopek.
Pravice, ugotovljene z odločbo, izdano v obnovi postopka, pripadajo
od prvega dne naslednjega meseca po vložitvi predloga za obnovo postopka.
105. člen
Odločbo o pravicah po tem zakonu, ki je postala v upravnem
postopku dokončna, je mogoče razveljaviti po nadzorstveni pravici, če je bil z
njo prekršen materialni zakon v korist posameznika, in sicer najpozneje v petih
letih od dneva, ko je postala odločba dokončna.
6. Izvršitev odločbe
106. člen
Odločbe, s katerimi so priznane pravice po tem zakonu, izvršujejo
upravne enote po uradni dolžnosti.
107. člen
Stroške postopka za uveljavljanje pravic po tem zakonu nosi
organ, ki vodi postopek.
108. člen
V postopku za uveljavljanje pravic po tem zakonu se ne plačujejo
takse.
XXIII. ZAGOTAVLJANJE DENARNIH SREDSTEV ZA UVELJAVLJANJE IN UŽIVANJE
PRAVIC
109. člen
Sredstva za uveljavljanje in uživanje pravic po tem zakonu se
zagotavljajo v državnem proračunu.
XXIV. NADZOR
110. člen
Minister spremlja in nadzoruje izvajanje tega zakona in predpisov,
izdanih na njegovi podlagi ter daje upravnim enotam obvezna navodila za
opravljanje zadev, za katere so pooblaščene po tem zakonu.
Ministrstvo opravlja finančni nadzor in inšpekcijske zadeve v
zvezi z uporabo finančnih sredstev, namenjenih za uveljavljanje pravic po tem
zakonu.
Upravne enote morajo pošiljati ministrstvu poročila o izvajanju
tega zakona in na njegovi podlagi izdanih podzakonskih predpisov ter poročila o
porabi sredstev za uveljavljanje pravic po tem zakonu.
XXV. ZBIRKE PODATKOV
111. člen
Za zbiranje, obdelavo, hrambo, posredovanje in uporabo podatkov,
vsebovanih v zbirkah podatkov, se uporabljajo določbe zakona, ki ureja varstvo
osebnih podatkov.
112. člen
Zbirke podatkov iz prejšnjega člena vsebujejo naslednje osebne
podatke:
1.     
ime in priimek upravičenca in njegovega zakonitega zastopnika;
2.     
državljanstvo;
3.     
enotno matično številko občana;
4.     
rojstne podatke;
5.     
podatke o prebivališču;
6.     
podatke o invalidnosti: vrsti in skupini;
7.     
podatke o invalidskih prejemkih: vrsti in višini.
113. člen
Zbirke podatkov iz prejšnjega člena vodijo in vzdržujejo upravne
enote, uporablja in hrani pa jih tudi ministrstvo zaradi opravljanja nalog v
skladu s tem zakonom.
114. člen
Osebni podatki iz 112. člena tega zakona se shranjujejo v
zbirkah podatkov kot trajni.
115. člen
Državni organi, zavodi, organizacije in delodajalci, ki razpolagajo
s podatki, potrebnimi za odločanje po tem zakonu, so dolžni te podatke
posredovati ministrstvu oziroma upravnim enotam, ki odločajo o pravicah po tem
zakonu.
XXVI. POVRNITEV NEUPRAVIČENO PRIDOBLJENIH PREJEMKOV
116. člen
Komur je bil izplačan denarni prejemek po tem zakonu, do
katerega ni imel pravice, mora vrniti prejeti znesek:
1.     
če je na podlagi nepravilnih podatkov, za katere je vedel ali bi moral
vedeti, da so nepravilni, ali na kakšen drug protipraven način dobil denarni
prejemek po tem zakonu, do katerega ni imel pravice, ali je dobil večji
prejemek, kot mu je pripadal;
2.     
če je uveljavil denarni prejemek zaradi tega, ker ni prijavil nastalih
sprememb, ki vplivajo na izgubo, ali obseg kakšne pravice, čeprav je vedel ali
bi moral vedeti zanje;
3.     
če je prejel večji denarni znesek, kot mu je bil določen z odločbo.
Terjatev iz prejšnjega odstavka zastara po roku, določenem z
zakonom, ki ureja zastaranje za to vrsto terjatev.
Zastaralni roki iz prejšnjega odstavka začnejo teči od dneva,
ko postane v upravnem postopku dokončna odločba, s katero je ugotovljeno, da
izplačani prejemek ne pripada ali pripada v manjšem obsegu (1. in 2. točka
prvega odstavka tega člena) oziroma od dneva, ko je bilo izvršeno zadnje nepravilno
izplačilo (3. točka prvega odstavka tega člena).
Ob pogojih iz prvega odstavka tega člena obstaja terjatev države
nasproti osebi ne glede na to, ali je bila odločba, s katero je bila tej osebi
priznana določena pravica, odpravljena ali razveljavljena.
117. člen
Če upravna enota oziroma ministrstvo ugotovi, da je bil osebi
izplačan denarni prejemek, do katerega ni imela pravice, o višini preveč izplačanega
denarnega prejemka obvesti to osebo in jo pozove, da ga povrne v določenem
roku.

Zakon o vojnih invalidih – ZVojI (Uradni list
RS, št. 63/95)
vsebuje naslednje prehodne in končne določbe:
»XXVII. PREHODNE IN KONČNE DOLOČBE
118. člen
Državljanu Republike Slovenije, ki je na dan 25. junija 1991
služil vojaški rok, se za opravljanje vojaške dolžnosti po tem zakonu šteje
tudi čas v JLA do odpusta, vendar najdlje do 18. oktobra 1991.
119. člen
Državljan Republike Slovenije, ki je po predpisih o vojaških
invalidih, o civilnih invalidih vojne oziroma o varstvu žrtev vojaške agresije
na Republiko Slovenijo v letu 1991 (v nadaljnjem besedilu: predpisi o vojaških
invalidih in o civilnih invalidih vojne v ustreznem sklonu) do uveljavitve tega
zakona uveljavil status in pravice vojaškega invalida ali civilnega invalida
vojne na podlagi odločbe, ki jo je izdal pristojni upravni organ Republike
Slovenije ali na podlagi odločbe, ki jo je izdal pristojni upravni organ katere
od drugih republik nekdanje SFRJ, ki se je v Republiki Sloveniji izvrševala na
dan 25. 6. 1991, obdrži status vojaškega invalida oziroma civilnega invalida
vojne, pravice vojnega invalida pa ob pogojih in v obsegu, predpisanimi s tem
zakonom.
Družinski član, ki mu je bila priznana pravica do družinske
invalidnine po predpisih o vojaških invalidih ali o civilnih invalidih vojne do
uveljavitve tega zakona, uživa tudi po uveljavitvi tega zakona pravice, ki jih
ima uživalec družinske invalidnine, ob pogojih in v obsegu, predpisanimi s tem
zakonom.
120. člen
Vojaškim invalidom, članom družin padlih borcev
narodnoosvobodilne vojne Jugoslavije, družinskim članom oseb, umrlih v okoliščinah
za priznanje statusa mirnodobnega vojaškega invalida in družinskim članom
umrlih vojaških invalidov s stalnim prebivališčem v Deželi Furlaniji-Julijski
krajini v Republiki Italiji in v Deželi Koroški v Republiki Avstriji se
zagotavlja status vojnega invalida, pravice vojnega invalida oziroma pravice
družinskih članov pa ob pogojih in v obsegu, določenem s tem zakonom za državljane
Republike Slovenije s stalnim prebivališčem v tujini.
Vojaškim invalidom, članom družin padlih borcev
narodnoosvobodilne vojne Jugoslavije, družinskim članom oseb, umrlih v okoliščinah
za priznanje statusa mirnodobnega vojaškega invalida in družinskim članom
umrlih vojaških invalidov - tujcem, ki imajo stalno prebivališče v Republiki
Sloveniji neprekinjeno od 25. 6. 1991 in so jim bili status in pravice priznane
na podlagi odločbe, ki jo je izdal pristojni upravni organ Republike Slovenije,
ali na podlagi odločbe, ki jo je izdal pristojni upravni organ katere od drugih
republik nekdanje SFRJ, ki pa se je v Republiki Sloveniji izvrševala na dan 25.
6. 1991, se zagotavlja status vojnega invalida, pravice vojnega invalida
oziroma pravice družinskih članov pa ob pogojih in v obsegu, predpisanimi s tem
zakonom za državljane Republike Slovenije.
121. člen
Zahteve za priznanje statusa in pravic vojaškega vojnega invalida
oziroma civilnega invalida vojne na podlagi okvare zdravja zaradi bolezni ali
poslabšanja bolezni, dobljene v okoliščinah za priznanje statusa vojaškega
vojnega invalida oziroma civilnega invalida vojne do uveljavitve tega zakona
ter zahteve za priznanje pravic družinskim članom osebe, ki je umrla zaradi
posledic bolezni, dobljene v takšnih okoliščinah, po uveljavitvi tega zakona ni
več mogoče vložiti.
Ne glede na določbo prejšnjega odstavka je zahtevo za priznanje
statusa in pravic vojaškega vojnega invalida oziroma civilnega invalida vojne
na podlagi okvare zdravja zaradi bolezni ali poslabšanja bolezni, dobljene ob
vojaški agresiji na Republiko Slovenijo v letu 1991 ter zahtevo za priznanje pravic
družinskim članom osebe, ki je umrla zaradi posledic bolezni, dobljene v teh
okoliščinah, mogoče vložiti najkasneje v dveh letih od uveljavitve tega zakona.
Zahtevo za priznanje statusa in pravic vojaškega mirnodobnega
invalida na podlagi okvare zdravja zaradi bolezni ali poslabšanja bolezni,
dobljene v okoliščinah za priznanje statusa vojaškega mirnodobnega invalida do
uveljavitve tega zakona, je mogoče vložiti najkasneje v dveh letih od
uveljavitve tega zakona.
Zahteva iz prejšnjega odstavka osebe, ki po predpisih, veljavnih
do uveljavitve tega zakona, statusa mirnodobnega vojaškega invalida ni mogla
uveljaviti zaradi prenizkega odstotka invalidnosti, je ne glede na določbo
prvega odstavka 96. člena tega zakona pravočasna, če je bila prva zahteva vložena
v tem roku.
122. člen
Z uveljavitvijo enotnih kriterijev za ocenjevanje vseh vrst
invalidnosti v Republiki Sloveniji se odstotek invalidnosti vojnih invalidov
ugotavlja po teh kriterijih.
Odstotki invalidnosti vojnih invalidov, ki bodo ta status uveljavili
do uveljavitve enotnih kriterijev iz prejšnjega odstavka, se ne prevedejo.
123. člen
O višini invalidnine in o pravici in višini dodatka za posebno
invalidnost in dodatka za pomoč in postrežbo vojaških invalidov oziroma
civilnih invalidov vojne, ki so uveljavili status vojaškega invalida ali
civilnega invalida vojne in pravico do osebne invalidnine, pravico do
ortopedskega dodatka oziroma pravico do dodatka za postrežbo in tujo pomoč po
predpisih o vojaških invalidih in o civilnih invalidih vojne do uveljavitve
tega zakona, odločijo upravne enote po določbah tega zakona v šestih mesecih po
njegovi uveljavitvi.
O višini družinske invalidnine družinskih članov, ki so uveljavili
pravico do družinske invalidnine ali pravico do civilne invalidnine po
predpisih o vojaških invalidih ali o civilnih invalidih vojne do uveljavitve
tega zakona, odločijo upravne enote po določbah tega zakona v šestih mesecih po
njegovi uveljavitvi.
O pravici in višini družinske invalidnine družinskih članov, ki
so obdržali pravico do civilne invalidnine po drugem odstavku 14. člena zakona
o civilnih invalidih vojne (Uradni list RS, št. 56/92), pa niso izpolnjevali
pogojev za pravico do družinske invalidnine, odločijo upravne enote po določbah
tega zakona v šestih mesecih po njegovi uveljavitvi.
Kadar si je pri odločanju o pravicah po tem členu upravna enota
oziroma - v postopku o pritožbi oziroma ob reviziji - ministrstvo dolžno
pridobiti izvid in mnenje zdravniške komisije, mora biti izvid in mnenje podano
praviloma po opravljenem osebnem pregledu stranke.
124. člen
O pravici in višini invalidskega dodatka vojaških invalidov oziroma
civilnih invalidov vojne, ki so uveljavili pravico do invalidskega dodatka do
uveljavitve tega zakona in o pravici in višini družinskega dodatka družinskih članov,
ki so uveljavili pravico do invalidskega dodatka ali družinskega dodatka do
uveljavitve tega zakona, odločijo upravne enote po določbah tega zakona ne
glede na določbo prvega odstavka 41. člena tega zakona v šestih mesecih po
njegovi uveljavitvi.
Družinskim članom, ki jim je bil po drugem odstavku 16. člena
zakona o civilnih invalidih vojne (Uradni list RS, št. 56/92) odmerjen
invalidski dodatek ali družinski dodatek, čeprav niso uveljavili pravice do družinske
invalidnine, se odloči o pravici do družinskega dodatka in o njegovi višini po
prejšnjem odstavku samo v primeru, da je družinski član do uveljavitve tega
zakona uveljavil pravico do družinske invalidnine, v nasprotnem primeru pa jim
pravica do invalidskega dodatka ali družinskega dodatka preneha z dnem
uveljavitve tega zakona.
125. člen
Vojaški invalidi in civilni invalidi vojne ter uživalci družinske
invalidnine, ki so uveljavili pravico do dodatka za postrežbo in tujo pomoč
poleg invalidskega dodatka do uveljavitve tega zakona, obdržijo pravico do
dodatka za pomoč in postrežbo, ki se jim zagotavlja v višini po predpisih o pokojninskem
in invalidskem zavarovanju, dokler prejemajo invalidski dodatek oziroma družinski
dodatek, kolikor te pravice ne morejo uveljaviti po drugih predpisih.
126. člen
Upravna enota po uradni dolžnosti izpelje postopke za ugotovitev
sposobnosti za poklicno rehabilitacijo vojaških invalidov in civilnih invalidov
vojne I. do V. skupine, ki so uveljavili pravico do invalidskega dodatka do
uveljavitve tega zakona, pa do tega dne še niso dopolnili 40 let starosti, v šestih
mesecih po uveljavitvi tega zakona.
Invalidu iz prejšnjega odstavka, za katerega se ugotovi, da
je sposoben za poklicno rehabilitacijo, preneha pravica do invalidskega dodatka
z dnem, od katerega mu gre pravica do oskrbnine med poklicno rehabilitacijo.
Invalidu iz prvega odstavka tega člena, ki ne vloži zahteve za
priznanje pravice do poklicne rehabilitacije v enem mesecu po izdaji izvida in
mnenja pristojne zdravniške komisije o njegovi sposobnosti za poklicno
rehabilitacijo, upravna enota po uradni dolžnosti odloči o prenehanju pravice
do invalidskega dodatka s prvim dnem naslednjega meseca po izteku enomesečnega
roka.
127. člen
O pravici do oskrbnine in o njeni višini vojaških invalidov oziroma
civilnih invalidov vojne ter oseb, ki zaradi prenizkega odstotka invalidnosti
niso mogle uveljaviti statusa mirnodobnega vojaškega invalida po predpisih o
vojaških invalidih, ki so uveljavili pravico do oskrbnine po predpisih o vojaških
invalidih in predpisih o civilnih invalidih vojne do uveljavitve tega zakona,
odloči upravna enota v enem mesecu po uveljavitvi tega zakona.
128. člen
Vojaškemu invalidu oziroma civilnemu invalidu vojne, ki je
uveljavil pravico do osebnega motornega vozila ali pravico do denarnega povračila
ob nakupu osebnega motornega vozila po zakonu o temeljnih pravicah vojaških
invalidov in družin padlih borcev (Uradni list SFRJ, št. 68/81, 41/83, 75/85,
44/89, 87/89, 20/90 in 42/90) oziroma po zakonu o civilnih invalidih vojne
(Uradni list RS, št. 56/92), upravna enota lahko dodeli doplačilo k stroškom
nabave osebnega motornega vozila po 40. členu tega zakona po sedmih letih od
dneva prevzema prej prejetega oziroma kupljenega vozila.
Vojaškemu invalidu oziroma civilnemu invalidu vojne, ki je po
predpisih o vojaških invalidih oziroma po predpisih o civilnih invalidih vojne
uveljavil pravico do posebnega pripomočka za slepe vojaške invalide oziroma
civilne invalide vojne, upravna enota lahko dodeli doplačilo k stroškom
istovrstnega tehničnega pripomočka po preteku dobe trajanja, določene s
podzakonskim aktom, veljavnim do uveljavitve tega zakona za dodelitev pripomočka
ali denarnega povračila za kupljeni pripomoček.
129. člen
O zahtevah za priznanje statusa in pravic vojaškega invalida
oziroma civilnega invalida vojne ter pravic družinskih članov, vloženih pred
uveljavitvijo tega zakona, ki še niso pravnomočno rešene, odloči upravna enota
po predpisih, ki so veljali oziroma so se uporabljali do uveljavitve tega zakona.
130. člen
Prehod na nov način izplačevanja denarnih prejemkov po tem
zakonu izvedejo upravne enote s postopnim pomikanjem izplačil v dveh letih od
dneva uveljavitve tega zakona.
131. člen
Minister izda izvršilne predpise v treh mesecih od
uveljavitve tega zakona.
Do izdaje izvršilnih predpisov iz prejšnjega odstavka se uporabljajo
izvršilni predpisi, ki so veljali oziroma so se uporabljali do uveljavitve tega
zakona, kolikor niso v nasprotju s tem zakonom, in sicer:
1.     
pravilnik o ugotavljanju odstotka vojaške invalidnosti (Uradni list
SFRJ, št. 7/82, 14/84, 14/84 - popr.);
2.     
pravilnik o okvarah organizma, na podlagi katerih ima vojaški invalid
pravico do ortopedskega dodatka in razvrstitvi teh okvar v stopnje (Uradni list
SFRJ, št. 7/82);
3.     
pravilnik o okvarah organizma, na podlagi katerih ima vojaški invalid
pravico do osebnega motornega vozila, in o vrsti motornega vozila (Uradni list
SFRJ, št. 7/82, 14/84, 52/86, 41/87, 21/88 in Uradni list RS, št. 74/94);
4.     
pravilnik o višini povračila za hrano in nastanitev med potovanjem in
med prebivanjem v drugem kraju ter pogojih za njegovo uveljavljanje (Uradni
list SFRJ, št. 7/82, 2/85 in 11/86);
5.     
pravilnik o posebnih pripomočkih za vojaške invalide (Uradni list SFRJ, št.
19/83 in 11/86 in Uradni list RS, št. 18/94);
6.     
pravilnik o načinu uveljavljanja in uživanja pravice do brezplačne in
znižane vožnje (Uradni list SFRJ, št. 7/82);
7.     
pravilnik o zdraviliškem in klimatskem zdravljenju vojaških invalidov
(Uradni list SFRJ, št. 30/86 in 9/90);
8.     
pravilnik o delu zdravniških komisij v postopku za uveljavljanje pravic
po zakonu o temeljnih pravicah vojaških invalidov in družin padlih borcev
(Uradni list SFRJ, št. 7/82);
9.     
pravilnik o izplačevanju denarnih prejemkov, predpisanih z zakoni, ki
urejajo temeljne pravice borcev, vojaških invalidov in družin padlih borcev, in
o vodenju evidence o izplačilih (Uradni list SFRJ, št. 15/84 in 70/86);
10.  
pravilnik o načinu izplačevanja invalidskih prejemkov po predpisih o
vojaških invalidih in predpisih o civilnih invalidih vojne ter o kontroli izplačil
(Uradni list SRS, št. 45/88);
11.  
navodilo o vsebini in načinu vodenja evidence o uživalcih denarnih
prejemkov po zakonu o vojaških invalidih in zakonu o civilnih invalidih vojne
(Uradni list SRS, št. 45/88);
12.  
odredba o določitvi organov, ki sta krajevno pristojna za odločanje o
zahtevah glede pravic tujcev, ki imajo stalno prebivališče v tujini (Uradni
list RS, št. 24/93).
132. člen
Z dnem, ko začne veljati ta zakon, se preneha uporabljati zakon
o temeljnih pravicah vojaških invalidov in družin padlih borcev (Uradni list
SFRJ, št. 68/81, 41/83, 75/85, 44/89, 87/89, 20/90 in 42/90) in prenehajo
veljati zakon o vojaških invalidih (Uradni list SRS, št. 30/78, 12/85, 11/88 in
Uradni list RS, št. 5/90), zakon o civilnih invalidih vojne (Uradni list RS, št.
56/92) in zakon o varstvu žrtev vojaške agresije na Republiko Slovenijo v letu
1991 (Uradni list RS, št. 12/91-I).
133. člen
Ta zakon začne veljati 1. januarja 1996.«.

Odločba o ugotovitvi, da so 20. člen (drugi odstavek),
4. člen (drugi odstavek), 78. člen (prvi odstavek) in 123. člen v neskladju z
ustavo, o razveljavitvi 86. in 130. člena ter o zavrnitvi pobud za začetek
postopka za oceno ustavnosti členov 1. člena (prvi odstavek), 9., 10. (tretji
odstavek), 21. do 25., 28., 62., 104., 105., 116., 119., 120. in 121. člena
zakona o vojnih invalidih (Uradni list RS, št. 2/97)
spreminja 130. člen zakona tako, da se glasi:
»130. člen
(razveljavljen)«.

Zakon o spremembah in dopolnitvah zakona o
vojnih invalidih – ZVojI-A (Uradni list RS, št. 19/97)
spreminja 123. člen zakona tako, da se glasi:
»123. člen
O višini invalidnine in o pravici in višini dodatka za posebno
invalidnost in dodatka za pomoč in postrežbo vojaških invalidov oziroma
civilnih invalidov vojne, ki so uveljavili status vojaškega invalida ali
civilnega invalida vojne in pravico do osebne invalidnine, pravico do
ortopedskega dodatka oziroma pravico do dodatka za postrežbo in tujo pomoč po
predpisih o vojaških invalidih in o civilnih invalidih vojne do uveljavitve
tega zakona, odločijo upravne enote po določbah tega zakona v šestih mesecih po
njegovi uveljavitvi.
O višini družinske invalidnine družinskih članov, ki so uveljavili
pravico do družinske invalidnine ali pravico do civilne invalidnine po
predpisih o vojaških invalidih ali o civilnih invalidih vojne do uveljavitve
tega zakona, odločijo upravne enote po določbah tega zakona v šestih mesecih po
njegovi uveljavitvi.
Osnova za odmero družinske invalidnine osebi, ki ji je bila
priznana pravica do družinske invalidnine po predpisih o vojaških invalidih do
uveljavitve tega zakona, pa ne izpolnjuje pogojev za odmero družinske
invalidnine od osnove iz 62. člena tega zakona, znaša 7,5% odmerne osnove
O pravici in višini družinske invalidnine družinskih članov,
ki so obdržali pravico do civilne invalidnine po drugem odstavku 14. člena
zakona o civilnih invalidih vojne (Uradni list RS, št. 56/92), pa niso
izpolnjevali pogojev za pravico do družinske invalidnine, odločijo upravne
enote po določbah tega zakona v šestih mesecih po njegovi uveljavitvi.
Kadar si je pri odločanju o pravicah po tem členu upravna enota
oziroma - v postopku o pritožbi oziroma ob reviziji - ministrstvo dolžno
pridobiti izvid in mnenje zdravniške komisije, mora biti izvid in mnenje podano
praviloma po opravljenem osebnem pregledu stranke.«;
ter vsebuje naslednjo končno določbo:
»8. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
vojnih invalidih – ZVojI-C (Uradni list RS, št. 75/97)
vsebuje naslednje prehodne in končne določbe:
»7. člen
Mesečni zneski invalidnine in družinske invalidnine, priznani
v višini po zakonu o vojnih invalidih (Uradni list RS, št. 63/95 in 19/97) se s
1. 3. 1996 uskladijo za 20,65 odstotkov, s 1. 7. 1996 za 6,5 odstotkov, s 1. 1.
1997 pa za 2,3 odstotka.
Mesečni zneski dodatka za pomoč in postrežbo, priznani v
višini po zakonu o vojnih invalidih na podlagi izključno ali pretežno vojne
invalidnosti ter mesečni zneski dodatka za posebno invalidnost, se s 1. 8. 1996
uskladijo za 28,49 odstotkov, s 1. 1. 1997 pa za 2,3 odstotka.
Vojni invalidi in uživalci družinske invalidnine so od 1. 1.
do 29. 2. 1996 upravičeni do izplačila invalidnin in družinskih invalidnin v
zneskih, ki so jim bili izplačani za mesec december 1995.
Vojni invalidi so od 1. 1. do 31. 7. 1996 upravičeni do
izplačila dodatka za postrežbo in tujo pomoč ter ortopedskega dodatka v
zneskih, ki so jim bili izplačani za mesec december 1995.
Upravne enote uskladijo denarne prejemke po tem členu v treh
mesecih od uveljavitve tega zakona.
8. člen
Mesečni zneski invalidskega in družinskega dodatka ter
oskrbnine, priznani po zakonu o vojnih invalidih (Uradni list RS, št. 63/95 in
19/97), se s 1. 1. 1996 zvišajo za 8.608 tolarjev, s 1. 7. 1996 pa se tako
zvišani denarni prejemki uskladijo še za 6,5 odstotkov.
O pravici do invalidskega in družinskega dodatka ter
oskrbnine upravičencem, ki so v letu 1996 zaradi preseganja osnove za priznanje
te pravice po zakonu o vojnih invalidih, to pravico izgubili, ali jim je bila
ta pravica priznana v višini 10 odstotkov osnove, ter souživalcem družinskega
dodatka, odločijo upravne enote v šestih mesecih od uveljavitve tega zakona.
Osnova za odmero denarnih prejemkov po prejšnjem odstavku
znaša 50.278,05 tolarjev.
9. člen
Premalo izplačani denarni prejemki po zakonu o vojnih
invalidih (Uradni list RS, št. 63/95 in 19/97) se po tem zakonu poračunajo,
obračunana razlika pa se valorizira za 6 odstotkov.
10. člen
Določba 1. člena tega zakona se uporablja od 1. 1. 1996.
Odmerna osnova iz drugega odstavka 20. člena zakona o vojnih
invalidih (Uradni list RS, št. 63/95 in 19/97) znaša od 1. 1. 1997 121.728
tolarjev.
11. člen
Ta zakon začne veljati petnajsti dan po objavi v Uradnem
listu Republike Slovenije.«.

Odločba o razveljavitvi četrtega odstavka 121.
člena Zakona o vojnih invalidih in o razveljavitvi sodbe Vrhovnega sodišča
(Uradni list RS, št. 11/06)
spreminja 121. člen zakona tako, da se glasi:
»121. člen
Zahteve za priznanje statusa in pravic vojaškega vojnega invalida
oziroma civilnega invalida vojne na podlagi okvare zdravja zaradi bolezni ali
poslabšanja bolezni, dobljene v okoliščinah za priznanje statusa vojaškega
vojnega invalida oziroma civilnega invalida vojne do uveljavitve tega zakona
ter zahteve za priznanje pravic družinskim članom osebe, ki je umrla zaradi
posledic bolezni, dobljene v takšnih okoliščinah, po uveljavitvi tega zakona ni
več mogoče vložiti.
Ne glede na določbo prejšnjega odstavka je zahtevo za priznanje
statusa in pravic vojaškega vojnega invalida oziroma civilnega invalida vojne
na podlagi okvare zdravja zaradi bolezni ali poslabšanja bolezni, dobljene ob
vojaški agresiji na Republiko Slovenijo v letu 1991 ter zahtevo za priznanje pravic
družinskim članom osebe, ki je umrla zaradi posledic bolezni, dobljene v teh
okoliščinah, mogoče vložiti najkasneje v dveh letih od uveljavitve tega zakona.
Zahtevo za priznanje statusa in pravic vojaškega mirnodobnega
invalida na podlagi okvare zdravja zaradi bolezni ali poslabšanja bolezni,
dobljene v okoliščinah za priznanje statusa vojaškega mirnodobnega invalida do
uveljavitve tega zakona, je mogoče vložiti najkasneje v dveh letih od uveljavitve
tega zakona.
Zahteva iz prejšnjega odstavka osebe, ki po predpisih, veljavnih
do uveljavitve tega zakona, statusa mirnodobnega vojaškega invalida ni mogla
uveljaviti zaradi prenizkega odstotka invalidnosti, je ne glede na določbo
prvega odstavka 96. člena tega zakona pravočasna, če je bila prva zahteva vložena
v tem roku. (razveljavljen)«.

Zakon o društvih – ZDru-1 (Uradni list RS, št.
61/06)
vsebuje naslednjo končno določbo:
»61. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
17. Zakon o vojnih invalidih
230. člen
Prehod na nov način izplačevanja denarnih prejemkov po 86.
členu zakona izvedejo upravne enote s postopnim pomikanjem izplačil do konca
leta 2012.
Ne glede na določbo 86. člena zakona mesečni prejemki za leto
2012 v prehodnem obdobju iz prejšnjega odstavka dospejo v izplačilo:

-       
  za julij 2012

6. julija 2012;


-       
  za avgust 2012

13. avgusta 2012;


-       
  za september 2012

19. septembra 2012;


-       
  za oktober 2012

25. oktobra 2012;


-       
  za november 2012

3. decembra 2012;


-       
  za december 2012

3. januarja 2013.

Postopki, začeti pred uveljavitvijo tega zakona, se končajo
po dosedanjih predpisih.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvi Zakona o vojnih invalidih –
ZVojI-D (Uradni list RS, št. 19/14)
vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o nevladnih organizacijah – ZNOrg
(Uradni list RS, št. 21/18)
vsebuje naslednjo končno določbo:
»39. člen
(uveljavitev zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe 28. člena tega zakona se začnejo uporabljati 1.
januarja 2019.«.

Zakon o izvrševanju proračunov Republike
Slovenije za leti 2021 in 2022 – ZIPRS2122 (Uradni list RS, št. 174/20)
vsebuje naslednjo končno določbo:
»93. člen
(začetek veljavnosti
zakona)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2021, razen
81. in 82. člena, ki se začneta uporabljati z dnem uveljavitve tega zakona.«.

Zakon o dopolnitvi Zakona o vojnih invalidih –
ZVojI-E (Uradni list RS, št. 159/21)
dodaja 121.a člen zakona, ki se glasi:
»121.a člen
Ne glede na določbe prejšnjega člena lahko upravičenci, ki v
roku iz drugega odstavka 121. člena tega zakona niso mogli vložiti zahteve
za priznanje statusa in pravic vojaškega vojnega invalida ali civilnega
invalida vojne na podlagi okvare zdravja zaradi bolezni ali poslabšanja bolezni
dobljene ob vojaški agresiji na Republiko Slovenijo v letu 1991 ali vložiti
zahteve za priznanje pravic družinskim članom osebe, ki je umrla zaradi
posledic bolezni dobljenih v teh okoliščinah, zahtevo za pridobitev tega
statusa in pravic vložijo do 31. decembra 2022.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.