1. člen
(1) Prekrškovni organi in sodišča, ki
odločajo po Zakonu o prekrških (Uradni list RS, št. 7/03 in 86/04), ustavijo
postopke o prekrških, ki so jih storili posamezniki ali posameznice (v
nadaljnjem besedilu: posamezniki) do vključno 31. decembra 2004, pa
odločba o prekršku do uveljavitve tega zakona še ni bila izdana ali še ni
pravnomočna, oziroma jih ne uvedejo, razen če gre za prekrške:
-       
za katere je poleg denarne kazni predpisana stranska kazen prenehanja
veljavnosti vozniškega dovoljenja,
-       
za katere je poleg denarne kazni predpisana stranska kazen 5 do 7
kazenskih točk v cestnem prometu,
-       
za katere je poleg denarne kazni oziroma globe predpisan obvezen
varstveni ukrep odvzema predmetov,
-       
s katerimi je bila povzročena prometna nesreča, v kateri je nastala
materialna škoda drugim osebam, ali jim je bila povzročena lahka ali huda
telesna poškodba, ali pri kateri je kdo umrl ali je umrl za posledicami
prometne nesreče v 30 dneh,
-       
s katerimi so kršeni carinski ali trošarinski predpisi,
-       
s katerimi so kršeni predpisi s področja preprečevanja pranja denarja,
devizni predpisi in predpisi o prevzemih,
-       
s katerimi so kršeni predpisi s področja varstva naravnih bogastev,
okolja in ohranjanja narave, s področja varnosti in zdravja pri delu, dela in
zaposlovanja na črno ter delovnih razmerij in s področja graditve objektov,
-       
zaradi katerih je bil storilec ali storilka (v nadaljnjem besedilu:
storilec) pridržan,
-       
zaradi katerih je bil storilcu izrečen ukrep prepovedi približevanja
določenemu kraju ali osebi po določbah Zakona o policiji (Uradni list Republike
Slovenije, št. 102/04 – uradno prečiščeno besedilo) ali
-       
glede katerih je bil predlagan izrek varstvenega ukrepa odstranitve
tujca iz države.
(2) Organi iz prejšnjega odstavka ustavijo
postopke o prekrških, v katerih odločba o prekršku do uveljavitve tega zakona
še ni bila izdana ali še ni pravnomočna, oziroma jih ne uvedejo, če gre za
prekrške, ki so jih do vključno 31. decembra 2004 storile pravne osebe ali
posamezniki v zvezi s samostojnim opravljanjem dejavnosti ali odgovorne osebe
pravne osebe, če je za prekršek, ki ga lahko stori pravna oseba, odgovorna
oseba pravne osebe ali posameznik v zvezi s samostojnim opravljanjem
dejavnosti, predpisana denarna kazen oziroma globa, katere spodnja meja,
predpisana za prekršek pravne osebe, ne presega 1,500.000 tolarjev, razen če
gre za prekrške:
-       
s katerimi so kršeni carinski ali trošarinski predpisi,
-       
s katerimi so kršeni predpisi s področja preprečevanja pranja denarja,
devizni predpisi in predpisi o prevzemih,
-       
s katerimi so kršeni predpisi s področja varstva naravnih bogastev,
okolja in ohranjanja narave, s področja varnosti in zdravja pri delu, dela in
zaposlovanja na črno ter delovnih razmerij in s področja graditve objektov ali
-       
za katere je poleg denarne kazni oziroma globe predpisan obvezen
varstveni ukrep odvzema predmetov.
(3) V primerih, ko so po prejšnjih
odstavkih izpolnjeni pogoji za ustavitev postopka o prekršku oziroma pogoji za
to, da se postopek ne uvede, izdajo prekrškovni organi iz drugega odstavka
215. člena Zakona o prekrških in sodišča odločbo o ustavitvi oziroma
neuvedbi postopka. Zoper to odločbo ni pritožbe.
2. člen
(1) Storilcem prekrškov, katerim je bila
izrečena denarna kazen spremenjena v zapor do uveljavitve tega zakona, pa se ta
zapor še ni začel izvrševati, se izvršitev kazni zapora odpusti. Sodišče v teh
primerih izda odločbo o odpustitvi izvršitve kazni zapora.
(2) Storilcem prekrškov, ki jim je bila
denarna kazen spremenjena v zapor in ga na dan uveljavitve tega zakona še niso
prestali v celoti, se preostali del kazni zapora odpusti in se jih odpusti iz
zavoda, v katerem prestajajo kazen zapora, v skladu z določbami Zakona o
izvrševanju kazenskih sankcij (Uradni list RS, št. 22/00) o odpustu obsojencev.
(3) Če denarne kazni, izrečene do
uveljavitve tega zakona, ni mogoče prisilno izterjati, se postopki spremembe
neizterjane denarne kazni oziroma njenega ostanka v zapor ustavijo. V teh
primerih sodišče izda odločbo o ustavitvi postopka spremembe denarne kazni v
zapor. Zoper tako odločbo ni pritožbe.
(4) V postopkih iz prvega odstavka
222. člena Zakona o prekrških, ki do uveljavitve tega zakona še niso
pravnomočno končani, se denarna kazen, ki je ni mogoče prisilno izterjati, ne
spremeni v zapor. V odločbi, s katero sodišče izreče denarno kazen, ne navede
opozorila o spremembi denarne kazni v zapor v primeru njene neizterljivosti.
3. člen
V primerih, ko so po tem zakonu izpolnjeni
pogoji za ustavitev ali neuvedbo postopka o prekršku ali za odpustitev
izvršitve kazni zapora, sodišča obravnavajo zadeve prednostno.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 716-01/05-7/1
Ljubljana, dne 23. marca 2005.
EPA 156-IV
Predsednik
Državnega zbora
Republike Slovenije
France Cukjati, dr. med. l. r.