1. člen
(1) Republika Slovenija daje poroštvo za obveznosti
Ekološkega sklada Republike Slovenije, javnega sklada (v nadaljnjem besedilu:
Eko sklad, j.s.), iz kredita, ki ga Eko sklad, j.s., najame pri Evropski
investicijski banki (v nadaljnjem besedilu: EIB), v znesku do 30 milijonov
eurov glavnice s pripadajočimi obrestmi in drugimi stroški kredita za
financiranje projektov za povečanje energetske učinkovitosti pod naslednjimi
temeljnimi pogoji:
-       
valuta črpanja je EUR, USD, GBP ali katera koli valuta, s katero se v
širšem obsegu trguje na glavnih mednarodnih denarnih trgih,
-       
5-letni moratorij na odplačilo glavnice,
-       
zadnji obrok glavnice kredita zapade v plačilo najpozneje deset let po
črpanju zadnje tranše kredita,
-       
skrajni rok črpanja kredita je 31. december 2009,
-       
valuta odplačila glavnice in plačila obresti je enaka valuti črpanja
posamezne tranše kredita,
-       
višina obrestne mere je določena glede na valuto in vrsto obrestne mere
za posamezno črpanje, pri čemer je izbrana obrestna mera lahko spremenljiva ali
stalna.
(2) Če Eko sklad, j.s., ne bo poravnaval svojih dospelih
obveznosti iz kredita iz prejšnjega odstavka, jih bo namesto Eko sklada, j.s.,
na pisni poziv EIB plačala Republika Slovenija.
2. člen
(1) Pogodbo o poroštvu z EIB podpiše v imenu in za račun
Republike Slovenije minister oziroma ministrica (v nadaljnjem besedilu:
minister), pristojna za finance.
(2) Ministrstvo, pristojno za finance, skrbi za izvajanje
tega zakona ter uresničevanje vseh pravic in obveznosti Republike Slovenije, ki
iz njega izhajajo.
3. člen
(1) Če Republika Slovenija plača obveznosti iz kredita
namesto Eko sklada, j.s., pridobi Republika Slovenija v razmerju do Eko sklada,
j.s., pravico do regresiranja plačanih zneskov, obresti in vseh stroškov, ki so
v zvezi s tem nastali.
(2) V devetdesetih dneh po ratifikaciji poroštvene pogodbe iz
2. člena tega zakona skleneta Eko sklad, j.s., ter v imenu in za račun
Republike Slovenije minister, pristojen za finance, pogodbo o načinu in pogojih
zavarovanja poroštva Republike Slovenije. S pogodbo podrobneje uredita vire za
vračilo zneskov, plačanih iz naslova poroštva, in instrumente zavarovanja.
4. člen
Sredstva za izpolnitev poroštvenih obveznosti iz tega zakona
se zagotavljajo v proračunu Republike Slovenije.
5. člen
Izdano poroštvo iz prvega odstavka 1. člena tega zakona se
všteva v kvoto poroštev, določeno z zakonom, ki ureja izvrševanje proračuna
Republike Slovenije.
6. člen
Ta zakon začne veljati naslednji dan po objavi v Uradnem listu
Republike Slovenije.
Št. 440-03/07-150/1
Ljubljana, dne 11. septembra 2007
EPA 1623-IV
Predsednik
Državnega zbora
Republike Slovenije
France Cukjati, dr. med., l.r.