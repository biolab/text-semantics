I. TEMELJNE DOLOČBE
1. člen
(vsebina zakona)
Ta zakon ureja postopek predlaganja in podeljevanja
Bloudkovih priznanj kot najvišjih priznanj Republike Slovenije za delo in
dosežke na področju športa.
2. člen
(vrste priznanj)
Bloudkova priznanja se podeljujejo v obliki Bloudkovih nagrad
in Bloudkovih plaket.
II. PREDLAGANJE IN PODELJEVANJE BLOUDKOVIH PRIZNANJ
3. člen
(predlagatelji priznanj)
Kandidate za priznanja lahko predlagajo fizične in pravne
osebe. 
Predlagatelji ne morejo predlagati podelitve posmrtnega
priznanja.
4. člen
(prejemniki priznanj)
Bloudkovo priznanje lahko prejme posameznik, športna ekipa
ali organizacija. 
Bloudkovo nagrado in Bloudkovo plaketo se lahko podeli istemu
posamezniku, športni ekipi ali organizaciji samo enkrat.
5. člen
(prejemniki Bloudkovih nagrad)
Bloudkovo nagrado lahko prejme posameznik, športna ekipa ali
druga organizacija v Sloveniji oziroma organizacija v zamejstvu ali
organizacija slovenskih izseljencev za izjemen prispevek k razvoju slovenskega
športa v najmanj desetletnem obdobju. 
Bloudkovo nagrado lahko prejme posameznik za izjemen
prispevek k razvoju športa v Sloveniji ali med Slovenci v tujini, ki ga je
dosegel z ljubiteljskim ali poklicnim delom na naslednjih področjih: 
-       
znanstveno-raziskovalno delo na področju športa, 
-       
publicistično delo na področju športa, 
-       
organizacijsko delo na področju športa, 
-       
načrtovanje in izgradnja športne infrastrukture. 
Bloudkovo nagrado lahko prejme športnik ali športna ekipa za
vrhunski mednarodni športni dosežek. 
Posameznik lahko prejme Bloudkovo nagrado tudi za življenjsko
delo, če je v športu deloval najmanj 30 let.
6. člen
(prejemniki Bloudkovih plaket)
Bloudkovo plaketo lahko prejme posameznik ali organizacija za
pomemben prispevek k razvoju slovenskega športa. 
Bloudkovo plaketo lahko prejme športnik ali športna ekipa za
pomemben tekmovalni dosežek. 
Posameznik lahko prejme Bloudkovo plaketo tudi za življenjsko
delo, če je v športu deloval najmanj 20 let. 
Bloudkovo plaketo lahko prejme športnik tudi ob koncu
tekmovalne kariere, če je s svojimi dosežki, osebnostjo in zgledom pomembno
prispeval k razvoju in popularizaciji določene športne panoge oziroma športa v
Sloveniji.
7. člen
(odbor za podeljevanje Bloudkovih priznanj)
Bloudkova priznanja podeljuje odbor za podeljevanje
Bloudkovih priznanj (v nadaljnjem besedilu: odbor). 
Odbor ima predsednika in osem članov, ki jih izmed priznanih
športnih delavcev in športnikov imenuje Vlada Republike Slovenije na predlog
ministra, pristojnega za šport. 
Mandat predsednika in članov odbora traja štiri leta. 
Odbor lahko oblikuje posebne strokovne komisije za posamezna
področja svojega dela, ki pripravijo strokovna mnenja o posameznih predlogih.
8. člen
(pravilnik o delu odbora)
Način dela odbora se uredi s pravilnikom, ki ga izda
minister, pristojen za šport. Pravilnik določa zlasti: 
-       
pravice, dolžnosti in način delovanja odbora, 
-       
podrobnejše kriterije za dodeljevanje priznanj in način predlaganja
kandidatov, 
-       
način ustanovitve in pristojnosti strokovnih komisij, 
-       
vsebino in čas trajanja javnega razpisa. 
9. člen
(javni razpis)
Odbor vsako leto objavi javni razpis s pogoji, ki jih morajo
izpolnjevati kandidati za dobitnike Bloudkovih priznanj.
10. člen
(čas podelitve priznanj)
Bloudkova priznanja se slovesno podeljujejo vsako leto ob obletnici
rojstva Stanka Bloudka.
11. člen
(število priznanj)
Odbor lahko letno podeli največ tri Bloudkove nagrade in
deset Bloudkovih plaket. 
Ne glede na določilo prejšnjega odstavka se v izjemnih,
posebej utemeljenih primerih odbor lahko odloči, da se letno število Bloudkovih
priznanj poveča, vendar največ za eno nagrado in dve priznanji.­
12. člen
(sredstva)
Sredstva za delovanje odbora zagotavlja Republika Slovenija. 
Strokovna in administrativno-tehnična opravila za odbor
opravlja ministrstvo, pristojno za šport.
13. člen
(denarna višina priznanj)
Glede na s proračunom Republike Slovenije zagotovljena
sredstva odbor vsako leto določi denarno višino Bloudkove nagrade in Bloudkove
plakete. 
Razmerje med vrednostjo Bloudkove nagrade in Bloudkove
plakete je tri proti ena.
14. člen
(poročilo o delu odbora)
Odbor mora v 30 dneh po podelitvi Bloudkovih priznanj
izdelati poročilo o svojem delu in ga predložiti Vladi Republike Slovenije.

Zakon o Bloudkovih priznanjih (Uradni list RS, št. 56/94) vsebuje naslednje prehodne in
končne določbe:
»III. PREHODNE IN KONČNE DOLOČBE
15. člen
(ustanovitev odbora)
Odbor se ustanovi najkasneje v dveh mesecih po uveljavitvi
tega zakona. 
Do imenovanja odbora po določbah tega zakona nadaljuje z
delom dosedanji odbor za podeljevanje priznanj Stanka Bloudka.
16. člen
(pravilnik o delu odbora)
Odbor sprejme pravilnik o delu odbora najkasneje en mesec po
imenovanju predsednika in članov. 
Do sprejema novega pravilnika odbor dela po pravilniku o delu
odbora za podeljevanje priznanj Stanka Bloudka z dne 7. 9. 1984, ki ga je
sprejela skupščina Telesnokulturne skupnosti Slovenije.
17. člen
(kontinuiteta in ugled
priznanj)
Priznanja za najvišje dosežke na področju športa v Republiki
Sloveniji, podeljena do uveljavitve tega zakona, so izenačena s priznanji,
podeljenimi po tem zakonu.
18. člen
(prenehanje dosedanjih
zakonskih določb)
Z dnem uveljavitve tega zakona preneha veljati določba 36.
člena zakona o svobodni menjavi dela na področju telesne kulture (Uradni list
SRS, št. 35/79).
19. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o Bloudkovih
priznanjih – ZBloP-A (Uradni
list RS, št. 91/05) vsebuje naslednji prehodni in
končno določbo:
»3. člen
Bloudkove nagrade, ki bodo podeljene v skladu z razpisom,
objavljenim v Uradnem listu RS, št. 56/05 z dne 10. 6. 2005, se podelijo ob
obletnici rojstva Stanka Bloudka. Razpisni rok se podaljša do 31. 12. 2005,
razpisni postopki pa se zaključijo v skladu z določbami Pravilnika o delu Odbora
za podeljevanje Bloudkovih priznanj (Uradni list RS, št. 46/98).
4. člen
Minister, pristojen za šolstvo, izda pravilnik iz 1. člena
tega zakona v roku dveh mesecev po uveljavitvi tega zakona.
5. člen
Ta zakon začne veljati petnajsti dan po objavi v Uradnem
listu Republike Slovenije.«.