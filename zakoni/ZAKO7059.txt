I. SPLOŠNE DOLOČBE
1. člen
(predmet zakona)
(1) Ta zakon ureja organ za reševanje bank (v nadaljnjem
besedilu: organ za reševanje) in sklad za reševanje bank (v nadaljnjem
besedilu: sklad).
(2) Ta zakon se ne uporablja za SID – Slovensko izvozno in
razvojno banko, d. d., Ljubljana, ki je ustanovljena kot pooblaščena
specializirana slovenska spodbujevalna izvozna in razvojna banka na podlagi
zakona, ki ureja Slovensko izvozno in razvojno banko.
2. člen
(črtan)
3. člen
(pojmi)
Pojmi, uporabljeni v tem zakonu, imajo naslednji pomen:
1.     
»banka« je banka ali hranilnica, kot jo opredeljuje zakon, ki ureja
bančništvo, ali podružnica banke tretje države, ki je v skladu z zakonom, ki
ureja bančništvo, pridobila dovoljenje Banke Slovenije za ustanovitev;
2.     
»ukrep prisilne likvidacije« je ukrep prisilne likvidacije banke po
zakonu, ki ureja reševanje in prisilno prenehanje bank;
3.     
»Uredba (EU) št. 575/2013« je Uredba (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. 6. 2013, str. 1);
4.     
»zajamčena vloga« je zajamčena vloga, kot je določena v zakonu, ki ureja
sistem jamstva za vloge.
II. ORGAN IN SKLAD ZA REŠEVANJE BANK
4. člen
(organ za reševanje)
(1) Naloge in pristojnosti organa za reševanje izvaja Banka
Slovenije.
(2) Banka Slovenije izvaja naloge in pristojnosti organa za
reševanje po tem zakonu z upravljanjem sklada in izvajanjem ukrepov ter
pooblastil v postopku prisilne likvidacije v skladu z zakonom, ki ureja
reševanje in prisilno prenehanje banke.
(3) Banka Slovenije za namene iz prvega odstavka tega člena
vzpostavi ustrezno notranjo organizacijo, da se zagotovi operativna neodvisnost
in prepreči nasprotje interesov pri izvajanju nalog in pooblastil Banke
Slovenije v zvezi z upravljanjem sklada in izvajanjem ukrepov prisilne likvidacije
na eni strani ter pri izvajanju nalog in pooblastil glede izvajanja nadzora na
podlagi zakona, ki ureja bančništvo in Uredbe (EU) št. 575/2013 na drugi
strani. Operativna neodvisnost je zagotovljena, kadar se zagotovi ločeno
poročanje in oblikovanje predlogov za odločitve, ki jih Banka Slovenije sprejme
kot organ za reševanje po tem zakonu in kot organ, pristojen za nadzor nad
bančnim sistemom.
5. člen
(sklad)
(1) Banka Slovenije vzpostavi sklad. Sklad predstavlja
premoženje bank, s katerim v skladu s tem zakonom upravlja Banka Slovenije. Sklad
je namenjen financiranju ukrepov prisilne likvidacije, ki jih banki lahko
izreče Banka Slovenije. 
(2) Banka Slovenije sklad upravlja tako, da ga vodi,
predstavlja in zastopa. Banka Slovenije v okviru vodenja sklada tudi upravlja
njegovo premoženje. 
(3) Sklad nima pravne osebnosti. 
(4) Sredstva, ki predstavljajo premoženje sklada, se lahko
uporabijo le v skladu s tem zakonom. 
(5) Obveznosti, ki jih prevzame sklad, se poplačajo iz
premoženja sklada. Banka Slovenije in banke ne odgovarjajo za obveznosti
sklada.
6. člen
(čas delovanja sklada za reševanje)
Sklad preneha z delovanjem 31. decembra 2024.
7. člen
(sposobnost biti stranka v sodnem postopku)
Sklad ima sposobnost biti stranka v sodnem postopku. Sklad v
sodnem postopku zastopa Banka Slovenije ali oseba, ki jo Banka Slovenije za to
pooblasti.
8. člen
(upravljanje sklada)
(1) Premoženje sklada je ločeno od drugega premoženja Banke
Slovenije in od drugega premoženja v upravljanju Banke Slovenije.
(2) Če Banka Slovenije upravlja premoženje sklada skupaj z
drugim premoženjem Banke Slovenije ali drugim premoženjem v upravljanju Banke
Slovenije, mora za sredstva in obveznosti sklada voditi ločeno knjigovodsko evidenco.
(3) Banka Slovenije upravlja sredstva sklada tako, da se
zagotavlja stalna in takojšnja razpoložljivost naložb sklada za potrebe
financiranja ukrepov prisilne likvidacije v posamezni banki.
9. člen
(upravljanje sredstev sklada)
(1) Banka Slovenije določi naložbeno politiko za upravljanje
sredstev sklada tako, da se zagotavlja njihova varnost, njihovo nizko tveganje
in njihova visoka likvidnost.
(2) S sredstvi sklada, ki pomenijo naložbo sklada v družbi za
prevzem sredstev, nastalo na podlagi tretjega odstavka 11. člena tega
zakona, upravlja Banka Slovenije z upoštevanjem ciljev ukrepov prisilne
likvidacije ter standardov skrbnega gospodarjenja.
(3) Banka Slovenije ovrednoti sredstva sklada po pošteni
vrednosti ter mesečno obvešča banke o vrednosti sklada ter vrednosti naložbe
posamezne banke v skladu. Banka Slovenije ob koncu poslovnega leta sestavi
računovodske izkaze sklada, ki jih revidira pooblaščena revizorka ali revizor.
10. člen
(kritje stroškov upravljanja sklada)
Stroški, povezani z revidiranjem računovodskih izkazov ter
drugi stroški Banke Slovenije, povezani z upravljanjem sklada, se krijejo iz
sredstev sklada. Stroški upravljanja, ki jih zaračuna Banka Slovenije, ne smejo
presegati dejanskih stroškov upravljanja.
III. SREDSTVA SKLADA
11. člen
(uporaba sredstev sklada)
(1) Sredstva sklada se lahko uporabijo za kritje stroškov
njegovega delovanja, za financiranje izvajanja ukrepov prisilne likvidacije, ki
jih izreče Banka Slovenije, in za izplačila v skladu z drugim odstavkom
18. člena tega zakona.
(2) Sredstva sklada se lahko uporabijo za financiranje
izvajanja ukrepov prisilne likvidacije, ki jih izreče Banka Slovenije, če Banka
Slovenije oceni, da je zagotovitev sredstev sklada v zvezi z ukrepi prisilne
likvidacije v posamezni banki nujna, da se uresničijo cilji prisilne
likvidacije v skladu z zakonom, ki ureja reševanje in prisilno prenehanje bank.
(3) Sredstva sklada se lahko, če so izpolnjeni pogoji iz prejšnjega
odstavka, uporabijo za:
1.     
vplačilo ustanovnega kapitala družbe za prevzem sredstev, ustanovljene v
skladu z zakonom, ki ureja reševanja in prisilno prenehanje bank, in na katero
se prenesejo sredstva, pravice in obveznosti banke v postopku prisilne
likvidacije;
2.     
plačilo nadomestila banki, kadar sklad kot prevzemnik prevzame sredstva,
pravice in obveznosti banke, ki je v postopku prisilne likvidacije;
3.     
posojila, garancije, jamstva ali druga zavarovanja, dana v zvezi z
ukrepi prisilne likvidacije.
(4) Sredstva sklada se ne smejo uporabiti za pokrivanje
preteklih izgub banke v postopku prisilne likvidacije.
11.a člen
(uveljavljanje zahtevkov sklada v postopku prisilne
likvidacije)
V primeru uporabe sredstev sklada na način iz 3. točke
tretjega odstavka prejšnjega člena sklad v razmerju do banke, ki je v postopku
prisilne likvidacije, uveljavlja zahtevek za povračilo izplačanih zneskov.
12. člen
(sredstva sklada)
(1) Sredstva sklada zagotavljajo banke.
(2) Banke zagotovijo sredstva za delovanje sklada z vplačilom
ustanovnih denarnih sredstev in izrednim vplačilom denarnih sredstev.
13. člen
(ciljna raven sredstev)
(1) Ciljna raven sredstev sklada znaša 2,3 odstotka vsote
vseh zajamčenih vlog v Republiki Sloveniji, pri čemer se sredstva v višini 1,3
odstotka vsote vseh zajamčenih vlog zagotovijo z vplačanimi ustanovnimi
denarnimi sredstvi v skladu s 14. členom tega zakona. Za sredstva v višini enega
odstotka vsote vseh zajamčenih vlog pa banke zagotavljajo likvidna sredstva kot
zavarovanje za izredno vplačilo denarnih sredstev v skladu s 15. in 16. členom
tega zakona.
(2) Za izračun ciljne ravni se kot vsota vseh zajamčenih vlog
v Republiki Sloveniji upošteva podatek o stanju na dan 30. septembra 2014.
14. člen
(vplačilo ustanovnih denarnih sredstev)
(1) Banke vplačajo ustanovna denarna sredstva ob ustanovitvi
sklada. Banke vplačajo denarna sredstva na podlagi zahteve Banke Slovenije, v
kateri je določena višina sredstev, ki naj jih banka vplača. 
(2) Banka Slovenije določi višino sredstev, ki naj jih v
sklad vplačajo vse banke tako, da vplačila vseh bank dosežejo skupno 1,3
odstotka vsote vseh zajamčenih vlog. Če se premoženje sklada zmanjša zaradi izplačila
v skladu s prvo točko drugega odstavka 18. člena tega zakona, ostale banke na
podlagi zahteve Banke Slovenije sorazmerno zagotovijo sredstva v višini
izplačanega zneska. 
(3) Banka Slovenije pri določanju višine sredstev, ki naj jih
vplača posamezna banka, upošteva delež, ki ga glede na obveznosti vseh bank,
zmanjšane za podrejene obveznosti, ki se upoštevajo kot kapital bank po 72.
členu Uredbe EU št. 575/2013, in za zajamčene vloge vseh bank, pomenijo
obveznosti te banke, zmanjšane za podrejene obveznosti, ki se upoštevajo kot
kapital te banke po 72. členu Uredbe EU št. 575/2013, in za zajamčene vloge pri
tej banki. Za izračun višine sredstev, ki naj jih vplača posamezna banka, se
upošteva stanje na dan 30. septembra 2014. 
(4) Banka Slovenije ne zahteva vplačila denarnih sredstev, če
ugotovi, da banka zaradi vplačila ne bo zagotavljala ali v naslednjih šestih
mesecih verjetno ne bo izpolnjevala zahtev glede kapitalske ustreznosti in ustrezne
likvidnosti v skladu z zakonom, ki ureja bančništvo, ali Uredbo (EU) št.
575/2013 in so oziroma bodo verjetno s tem podani razlogi za odvzem dovoljenja
za opravljanje bančnih storitev. V tem primeru Banka Slovenije od banke zahteva
vplačilo denarnih sredstev, ko ugotovi, da so pri banki prenehali razlogi iz
prejšnjega stavka. Banka Slovenije najmanj vsakih šest mesecev preverja, ali so
pri banki še podani razlogi iz prvega stavka tega odstavka. Če banka preneha
pred vplačilom denarnih sredstev, ostale banke na podlagi zahteve Banke
Slovenije sorazmerno zagotovijo sredstva v višini zneska, ki bi ga morala
vplačati banka, ki je prenehala pred vplačilom. 
(5) Banka Slovenije v 3 dneh od vplačil denarnih sredstev
bank po prvem odstavku tega člena javno objavi seznam bank, ki so vplačala
denarna sredstva in višino vplačanih denarnih sredstev po posameznih bankah,
ter seznam bank, ki denarnih sredstev niso vplačala. Banka Slovenija v 3 dneh
od dneva izplačila javno objavi tudi ime banke oziroma seznam bank, ki so jim
bila izplačana denarna sredstva na podlagi prve točke drugega odstavka 18.
člena tega zakona in višino teh izplačil po posamezni banki. Banka Slovenije v
3 dneh od vplačil denarnih sredstev bank po prvem odstavku tega člena javno
objavi tudi seznam bank, ki jim na podlagi prejšnjega odstavka ni bilo potrebno
vplačati denarnih sredstev.
15. člen
(izredno vplačilo denarnih sredstev)
(1) Če sredstva, ki jih vplačajo banke v sklad na podlagi
prejšnjega člena, ne zadoščajo za financiranje izvajanja ukrepov prisilne
likvidacije, Banka Slovenije naloži bankam, da v sklad vplačajo dodatna denarna
sredstva v obsegu, ki je potreben za financiranje izvajanja teh ukrepov, vendar
skupno največ v višini likvidnih sredstev, ki jih banke zagotavljajo na podlagi
16. člena tega zakona. 
(2) Delež posamezne banke pri vplačilu dodatnih sredstev v
sklad na podlagi zahteve iz prejšnjega odstavka se določi sorazmerno z deležem,
ki ga predstavljajo likvidna sredstva te banke glede na likvidna sredstva pri
vseh bankah. 
(3) Posamezna banka mora zagotoviti vplačilo dodatnih
sredstev v sklad največ v višini likvidnih sredstev, ki jih mora zagotavljati
na podlagi 16. člena tega zakona. 
(4) Banka Slovenije v 3 dneh od naložitve bankam, da v skladu
s prvim odstavkom tega člena vplačajo dodatna sredstva, javno objavi seznam teh
bank in višino dodatno vplačanih sredstev po posameznih bankah.
(5) Banka Slovenije naloži banki vplačilo dodatnih sredstev
iz tega člena z odločbo o plačilu dodatnih sredstev. Za postopek izdaje odločbe
o vplačilu dodatnih sredstev se uporabljajo določbe zakona, ki ureja
bančništvo, o postopku odločanja Banke Slovenije v posamičnih zadevah, če ni v
šestem odstavku tega člena določeno drugače.
(6) Banka Slovenije v odločbi o vplačilu dodatnih sredstev
opredeli račun, na katerega banke plačajo dodatna sredstva. Banka mora dodatna
sredstva vplačati v osmih dneh od vročitve odločbe. Odločba o plačilu dodatnih
sredstev je izvršljiva z dokončnostjo.
16. člen
(zagotavljanje likvidnih sredstev)
(1) Banke morajo biti sposobne, da skladu kadarkoli
zagotovijo denarna sredstva v skupnem znesku, ki je enak enemu odstotku vsote
vseh zajamčenih vlog pri vseh bankah. Višina zneska denarnih sredstev, ki ga
mora biti sposobna zagotoviti posamezna banka, se določi v sorazmerju z deležem,
ki ga glede na obveznosti vseh bank, zmanjšane za podrejene obveznosti, ki se
upoštevajo kot kapital bank po 72. členu Uredbe EU št. 575/2013, in za
zajamčene vloge vseh bank, pomenijo obveznosti te banke, zmanjšane za podrejene
obveznosti, ki se upoštevajo kot kapital te banke po 72. členu Uredbe EU št.
575/2013, in za zajamčene vloge pri tej banki. 
(2) Banke z namenom zagotavljanja sposobnosti izpolnitve
obveznosti iz prejšnjega odstavka zagotavljajo likvidna sredstva v obliki
varnih in likvidnih naložb najmanj v višini, določeni na podlagi prejšnjega
odstavka. 
(3) Likvidna sredstva iz prejšnjega odstavka se lahko
uporabijo izključno za namene izrednega vplačila denarnih sredstev bank v sklad
na podlagi zahteve Banke Slovenije v skladu s prvim odstavkom 15. člena tega
zakona. 
(4) Banka Slovenije predpiše merila in pogoje za naložbe
bank, ki se lahko upoštevajo kot likvidna sredstva za izpolnjevanje obveznosti
iz tega člena, ter določi vsebino, roke in način poročanja bank glede
izpolnjevanja te obveznosti.
17. člen
(dolžnosti nove banke)
(1) Ne glede na določbe 14. člena tega zakona zahteva Banka
Slovenije od banke, ki pridobi dovoljenje za opravljanje bančnih storitev v
skladu z zakonom, ki ureja bančništvo, po ustanovitvi sklada, vplačilo denarnih
sredstev najkasneje v treh mesecih po pridobitvi dovoljenja za opravljanje
bančnih storitev. 
(2) Banka Slovenije določi višino denarnih sredstev, ki naj
jih vplača banka, ki je pridobila dovoljenje za opravljanje bančnih storitev
tako, da določi povprečno vrednost naložb bank v sklad, ki jo prilagodi
upoštevajoč predvideno stopnjo tveganosti poslovanja nove banke. Povprečna
vrednost naložb bank v sklad se določi na podlagi zadnjega revidiranega izkaza
finančnega položaja banke. 
(3) Ne glede na določbe 16. člena tega zakona zahteva Banka
Slovenije od banke, ki pridobi dovoljenje za opravljanje bančnih storitev v
skladu z zakonom, ki ureja bančništvo, po ustanovitvi sklada, da banka zagotovi
likvidna sredstva najkasneje v treh mesecih po pridobitvi dovoljenja za
opravljanje bančnih storitev. 
(4) Banka Slovenije določi višino likvidnih sredstev, ki naj
jih zagotavlja banka, ki je pridobila dovoljenje za opravljanje bančnih
storitev tako, da določi povprečno višino likvidnih sredstev, ki jih
zagotavljajo druge banke in jo prilagodi upoštevajoč predvideno stopnjo
tveganosti poslovanja nove banke.
18. člen
(vplačana sredstva so naložba banke)
(1) Sredstva, ki jih banka vplača v sklad, predstavljajo
naložbo te banke. 
(2) Naložba posamezne banke v sklad ni prenosljiva in se
izplača banki iz sklada: 
1.     
če banka preneha ali se zoper banko v skladu s predpisi začne postopek
stečaja ali prisilne likvidacije, ali 
2.     ob
prenehanju sklada, z likvidacijo naložb sklada. 
(3) Naložba v sklad se v primerih iz prejšnjega odstavka
izplača banki glede na sorazmerni delež sredstev, ki jih je banka vplačala v
sklad. V primeru iz 1. točke prejšnjega odstavka se delež banke določi z
upoštevanjem vrednosti sredstev sklada, ki se določi na podlagi zadnjega
razpoložljivega revidiranega izkaza finančnega položaja sklada.
IV. PREMOSTITVENA BANKA
19. člen
(prenehal
veljati)
IV.a MEHANIZEM FINANCIRANJA REŠEVANJA V OKVIRU ENOTNEGA
SKLADA ZA REŠEVANJE
19.a člen
(prenehal
veljati)
19.b člen
(prenehal
veljati)
19.c člen
(črtan)
19.d člen
(črtan)
19.e člen
(črtan)
19.f člen
(prenehal
veljati)

Zakon o organu in skladu za reševanje bank –
ZOSRB (Uradni list RS, št. 97/14) vsebuje naslednje prehodne in končne
določbe:
»V. PREHODNE IN KONČNE DOLOČBE
20. člen
(vzpostavitev sklada)
Banka Slovenije vzpostavi sklad v treh mesecih po uveljavitvi
tega zakona.
21. člen
(vzpostavitev zahtevanega
nivoja likvidnih sredstev)
Banke pričnejo zagotavljati likvidna sredstva v skladu s 16.
členom tega zakona v treh mesecih po uveljavitvi tega zakona.
22. člen
(rok za sprejem akta Banke
Slovenije)
Banka Slovenije sprejme akt iz četrtega odstavka 16. člena
tega zakona v enem mesecu po uveljavitvi tega zakona.
23. člen
(uveljavitev zakona)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvah Zakona o organu in skladu
za reševanje bank – ZOSRB-A (Uradni list RS, št. 91/15) vsebuje naslednjo končno določbo:
»KONČNA DOLOČBA
4. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o reševanju in prisilnem prenehanju bank
– ZRPPB (Uradni list RS, št. 44/16) vsebuje naslednjo končno določbo:
»270. člen
(uveljavitev zakona)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o organu
in skladu za reševanje bank – ZOSRB-B (Uradni list RS, št. 27/17) vsebuje naslednjo končno določbo:
»12. člen
Ta zakon začne veljati naslednji dan po objavi v Uradnem
listu Republike Slovenije.«.