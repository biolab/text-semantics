1. člen
(1) Republika Slovenija daje poroštvo za
obveznosti Termoelektrarne Šoštanj d.o.o. (v nadaljnjem besedilu: TEŠ) iz
posojila, ki ga je TEŠ najela pri Evropski investicijski banki (v nadaljnjem
besedilu: EIB) za financiranje projekta postavitve nadomestnega bloka 6 moči
600 MW v TEŠ v znesku 440 milijonov eurov glavnice s pripadajočimi obrestmi in
drugimi stroški posojila.
(2) Republika Slovenija daje poroštvo iz
prejšnjega odstavka pod naslednjimi temeljnimi pogoji:
-      
valuta črpanja je euro, britanski funt ali
ameriški dolar;
-      
do sedemletni moratorij na odplačilo glavnice;
-      
skrajni rok črpanja posojila je 30. april
2013;
-      
zadnji obrok glavnice posojila zapade v plačilo
najpozneje 25 let od dne črpanja zadnje tranše posojila;
-      
valuta odplačila glavnice in plačila obresti je
enaka valuti črpanja posamezne tranše posojila;
-      
obrestna mera je določena ob črpanju posamezne
tranše, in sicer je lahko izbrana obrestna mera spremenljiva ali fiksna;
-      
TEŠ ter v imenu in za račun Republike Slovenije
minister, pristojen za finance, pred podpisom pogodbe o poroštvu skleneta
pogodbo o načinu in pogojih zavarovanja poroštva Republike Slovenije;
-      
TEŠ ter v imenu in za račun Republike Slovenije
minister, pristojen za energetiko, in minister, pristojen za finance, pred
podpisom pogodbe o poroštvu sklenejo pogodbo o ureditvi razmerij, v kateri se
določijo okviri izvedbe projekta v zvezi:
a)      
z znižanjem investicijske vrednosti projekta,
b)      
s sklenitvijo pogodbe med TEŠ in Premogovnikom
Velenje o dolgoročni dobavi premoga, vključno z maksimalno ceno,
c)      
z roki za dokončanje projekta,
d)      
z doseganjem donosnosti projekta v skladu s
sektorsko politiko za področje energetike,
e)      
z omejitvijo izpustov emisij CO2;
-      
končna skupna vrednost projekta je manjša od
skupne vrednost projekta, ki je navedena v četrti novelaciji investicijskega
programa in v tej vrednosti so zajete vse postavke iz navedene novelacije
investicijskega programa;
-      
premija, ki jo plača TEŠ za poroštvo Republiki
Sloveniji, je vsaj tako visoka, da ustreza primerljivi poroštveni premiji, ki
jo je mogoče najti na finančnih trgih.
(3) Če TEŠ ne bo poravnavala svojih
veljavnih in zapadlih obveznosti iz posojila iz prvega odstavka tega člena, jih
bo namesto TEŠ na pisni poziv EIB plačala Republika Slovenija.
2. člen
(1) Pogodbo o poroštvu z EIB sklene v imenu
in za račun Republike Slovenije minister, pristojen za finance.
(2) Ministrstvo, pristojno za finance,
skrbi za izvajanje tega zakona ter za uresničevanje vseh pravic in obveznosti
Republike Slovenije, ki izhajajo iz njega.
3. člen
(1) Če Republika Slovenija plača obveznosti
iz posojila namesto TEŠ, pridobi Republika Slovenija v razmerju do TEŠ pravico
do regresiranja plačanih zneskov, obresti in vseh stroškov, ki so v zvezi s tem
nastali.
(2) S pogodbo o zavarovanju poroštva iz
sedme alineje drugega odstavka 1. člena tega zakona Republika Slovenija in TEŠ
podrobneje uredita vire za vračilo zneskov, plačanih iz naslova poroštva,
instrumente zavarovanja in stroške poroštva.
4. člen
Sredstva za izpolnitev poroštvenih
obveznosti iz tega zakona se zagotavljajo v proračunu Republike Slovenije.
5. člen
Izdano poroštvo iz prvega odstavka 1. člena
tega zakona se všteva v kvoto poroštev, določeno z zakonom, ki ureja
izvrševanje proračuna Republike Slovenije.
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 450-07/12-2/80
Ljubljana, dne 18. julija 2012
EPA 112-VI
Državni
zbor
Republike Slovenije
dr. Gregor Virant l.r.
Predsednik