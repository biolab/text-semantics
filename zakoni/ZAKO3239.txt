I. SPLOŠNE DOLOČBE
1. člen
(vsebina zakona)
Ta zakon določa upravičence, zavezanca,
višino vračila, način in pogoje vračanja vlaganj v javno telekomunikacijsko
omrežje.
2. člen
(upravičenci)
Upravičenci do vračila vlaganj v javno
telekomunikacijsko omrežje Telekoma Slovenije, d.d. so fizične osebe, organizacije fizičnih oseb, lokalne
skupnosti in njihovi pravni nasledniki, ki so z namenom pridobitve telefonskega
priključka za sebe ali za druge sklepale pravne posle s pravnimi predniki Telekoma Slovenije, d.d. (v nadaljnjem
besedilu: PTT organizacije) in Samoupravnimi interesnimi skupnostmi za poštni,
telegrafski in telefonski promet (v nadaljnjem besedilu: SIS).
3. člen
(zavezanec)
(1) Zavezanec za vračilo vlaganj iz
prejšnjega člena tega zakona je Republika Slovenija.
(2) V imenu Republike Slovenije vračilo
vlaganj izvrši Slovenska odškodninska družba d.d..
4. člen
(višina vračila)
(1) Osnova za vračilo vlaganj je vrednost,
navedena v listinah, ki dokazujejo pravni posel iz 2. člena tega zakona.
(2) Višina vračila se določi tako, da se od
osnove za vračilo vlaganj, povečane za vrednost vloženega dela in materiala,
odštejejo priključnina in prispevek SIS-u, namenska sredstva iz državnega
proračuna ter stroški hišne inštalacije in terminalske opreme, v kolikor so
namenska sredstva iz državnega proračuna, stroški hišne inštalacije in
terminalske opreme tudi vključeni v znesku zahtevka. Priključnina in prispevek
SIS-u se odštejeta tudi, če nista bila plačana ali če je bil upravičenec
oproščen plačila.
(3) Kot priključnina in prispevek SIS-u iz
prejšnjega odstavka se upošteva manjša od naslednjih vrednosti:
-    
vsota vrednosti priključnine in prispevka SIS-u, navedenih v pravnem
poslu iz 2. člena tega zakona, če je ta vsota različna od 0, ali
-    
vsota vrednosti priključnine in prispevka SIS-u iz tabele iz 5. člena
tega zakona, ki sta v obdobju sklenitve pravnega posla veljala na tem
geografskem območju, če je ta vsota različna od 0, ali
-    
povprečna vrednost priključnin in prispevkov SIS-u, izraženih v nemških
markah (v nadaljnjem besedilu: DEM), na vseh geografskih območjih in v vseh
obdobjih, ki znaša 1.388 DEM.
(4) Količina in vrednost vloženega dela in materiala
se ugotavljata na podlagi predloženih računov ali drugih listin. Če vrednost ni
razvidna iz predloženih računov ali drugih listin, jo je mogoče ugotavljati na
podlagi povprečnih cen, navedenih v tabeli iz 5. člena tega zakona.
(5) Znesek iz drugega odstavka tega člena
se vrne tako, da se višina izračunanega vračila preračuna v DEM po srednjem
tečaju Banke Slovenije oziroma njene pravne predhodnice na dan sklenitve
pravnega posla. Dobljeni znesek v DEM se preračuna v EUR po nepreklicno
določenem menjalnem razmerju na dan 1. januarja 1999, ki znaša 1,95583 DEM za 1
EUR, in se nato preračuna v slovenske tolarje po srednjem tečaju Banke
Slovenije na dan izplačila vračila.
5. člen
(komisija)
(1) Svet Agencije Republike Slovenije za
prestrukturiranje in privatizacijo (v nadaljnjem besedilu: agencija) najkasneje
v treh mesecih po uveljavitvi tega zakona na podlagi drugega odstavka 12. člena
zakona o Agenciji Republike Slovenije za prestrukturiranje in privatizacijo
(Uradni list RS, št. 7/93) ustanovi posebno komisijo (v nadaljnjem besedilu:
komisija), ki opravlja strokovne in tehnične naloge na podlagi tega zakona.
(2) Po ustanovitvi komisije lahko predstojnica
oziroma predstojnik službe Vlade Republike Slovenije, pristojne za elektronske
komunikacije (v nadaljnjem besedilu: predstojnik službe), imenuje še dodatne
člane komisije. Če član komisije odstopi, predstojnik službe v enem mesecu po
njegovem odstopu imenuje novega člana komisije.
(3) Komisija na podlagi podatkov iz sedmega odstavka 8. člena tega zakona
sestavi predlog tabele, iz katere so razvidni podatki, ki so podlaga za
ugotavljanje višine vračila iz prejšnjega člena tega zakona, kot so vrednosti
priključnin in prispevkov SIS-u v posameznih časovnih obdobjih in na posameznih
geografskih območjih PTT organizacij, srednji tečaji Banke Slovenije oziroma
njene pravne predhodnice za preračun zneskov v DEM ter povprečne cene tipičnih
del in materialov.
(4) Predstojnik službe sprejme tabelo iz
prejšnjega odstavka tega člena in jo objavi v Uradnem listu Republike
Slovenije.
(5) Administrativne naloge za komisijo
opravlja Slovenska odškodninska družba, d.d..
(6) Predstojnik
službe s sklepom razpusti komisijo najkasneje eno leto po začetku vračanja
zneskov iz naslova izvajanja tega zakona.
6. člen
(lokalne skupnosti kot upravičenci)
(1) Lokalna skupnost, ki nastopa kot
upravičenec iz 2. člena tega zakona, v roku dveh mesecev po sklenitvi pisne
poravnave iz petega odstavka
8. člena tega zakona ali pravnomočno končanem nepravdnem postopku za določitev
odškodnine iz osmega odstavka
8. člena objavi na krajevno običajen način seznam fizičnih in pravnih oseb, ki
nastopajo kot dejanski končni upravičenci.
(2) Lokalna skupnost s predpisom, ki ga
izda v roku dveh mesecev od uveljavitve zakona, podrobneje določi način sestave
seznama, način ugotavljanja sorazmernih deležev vračila ter pogoje in roke
vračanja teh deležev.
(3) Prejeto vračilo vrne lokalna skupnost v
celoti v deležih, sorazmernih vlaganjem oseb, navedenih na seznamu iz
prejšnjega odstavka tega člena. Lokalna skupnost začne vračati v roku 30 dni po
prejemu vračila od Slovenske odškodninske družbe, d.d..
(4) Sorazmerni del vračil, ki pripadajo
lokalni skupnosti iz naslova namenskih sredstev samoprispevka, mora lokalna
skupnost nameniti izključno za investicije v infrastrukturo na območju, na
katerem so bila zbrana sredstva samoprispevka.
II. POSTOPEK VRAČANJA VLAGANJ
7. člen
(vlaganje zahtevka)
(1) Zahtevek lahko vloži upravičenec iz 2.
člena tega zakona v roku desetih mesecev od objave
poziva, ki ga komisija iz 5. člena tega zakona objavi v Uradnem listu Republike
Slovenije, sicer se zahtevek ne upošteva.
(2) Zahtevek se s priloženimi dokazili
vloži pri krajevno pristojnem državnem pravobranilstvu glede na sedež PTT
organizacije oziroma SIS, v katera so bila opravljena vlaganja.
8. člen
(postopek pri državnem pravobranilcu)
(1) Vlagatelj
zahtevka lahko dokazuje obstoj pravice do vračila vlaganj ter vrednost pravnega
posla, vloženega dela in materiala z listinami, ki dokazujejo pravni posel iz
2. člena tega zakona, z računi in drugimi verodostojnimi listinami ali
dokumenti.
(2) Če vlagatelj zahtevka ne razpolaga z
listinami ali dokumenti iz prejšnjega odstavka, predloži državnemu
pravobranilcu notarsko overjeno izjavo o vrsti in obsegu vlaganja v javno
telekomunikacijsko omrežje. Telekom Slovenije, d.d. je dolžan državnemu
pravobranilcu na podlagi pisne zahteve brezplačno in v roku največ 30 dni od
prejema zahteve predložiti:
-    
podatek o datumu vključitve vlagatelja zahtevka kot naročnika v javno telekomunikacijsko
omrežje, ter
-    
izjavo, ali se navedbe vlagatelja zahtevka o vrsti in obsegu njegovega
vlaganja v javno telekomunikacijsko omrežje ujemajo s podatki iz dokumentacije
Telekoma Slovenije, d.d. oziroma njegovih pravnih prednikov.
(3) Če se iz podatkov in izjav iz prejšnjega
odstavka ne da ugotoviti dejanskega stanja, je Telekom Slovenije, d.d. dolžan
državnemu pravobranilcu na podlagi dodatne pisne zahteve brezplačno in v roku,
ki ga določi državni pravobranilec, v pisni ali elektronski obliki predložiti
opis takrat nastalega in priključenega omrežja.
(4) V primeru nepopolnih podatkov iz
drugega in tretjega odstavka tega člena državnemu pravobranilcu poda mnenje
sodni izvedenec ali po potrebi sodni cenilec, čigar stroške
krije Slovenska odškodninska družba, d.d.. Listine in
dokumenti iz drugega in tretjega odstavka tega člena ali mnenje izvedenca ali
cenilca so podlaga za izračun višine vračila v skladu s 4. členom tega zakona.
(5) Državni
pravobranilec na podlagi priloženih dokazov in tabele iz četrtega odstavka 5. člena tega zakona
sestavi predlog za sklenitev pisne poravnave, ki se vroči vlagatelju zahtevka
po določbah zakona, ki ureja pravdni postopek, za osebno vročitev stranki, in z
navedbo roka, v katerem se lahko sklene pisna poravnava, pri čemer rok ne sme biti
daljši od treh mesecev. Predlogi
za sklenitev pisne poravnave morajo biti pripravljeni do 30. novembra 2006.
(6) Pisna
poravnava, ki jo podpišeta vlagatelj zahtevka in državni pravobranilec, je
izvršilni naslov za sodno izvršbo v breme Slovenske
odškodninske družbe, d.d..
(7) Telekom
Slovenije, d.d. je dolžan komisiji in upravičencu, ki izkaže pravni interes,
predložiti vse podatke, s katerimi razpolaga, in omogočiti vpogled v
dokumentacijo, ki se nanaša na vračila vlaganj, ki so predmet tega zakona.
(8) Če vlagatelj
zahtevka in državni pravobranilec ne skleneta pisne poravnave v roku, določenem
v petem odstavku tega člena,
lahko vlagatelj zahtevka v dveh mesecih po preteku navedenega roka začne
postopek pred pristojnim sodiščem. Pri odločanju glede vračila vlaganj se
smiselno uporabljajo določbe glede določitve odškodnine, določene v zakonu, ki
ureja nepravdni postopek.
8.a člen
(reševanje zahtevkov pred sodiščem)
(1) Če državni pravobranilec zavrne
zahtevek za vračilo vlaganj, lahko vlagatelj zahtevka v dveh mesecih po
zavrnitvi zahtevka vloži predlog za rešitev zahtevka na pristojno okrajno
sodišče, ki odloča o zahtevku po splošnih določbah zakona, ki ureja nepravdni
postopek.
(2) Če državni pravobranilec ne pripravi
predloga za sklenitev pisne poravnave v predpisanem roku ali ne odgovori
vlagatelju zahtevka, ali je upravičenec po tem zakonu, lahko vlagatelj zahtevka
v dveh mesecih po izteku predpisanega roka za pripravo predloga za sklenitev
pisne poravnave vloži predlog za rešitev zahtevka na pristojno okrajno sodišče,
ki odloča o zahtevku po splošnih določbah zakona, ki ureja nepravdni postopek.
9. člen
(pravno nasledstvo)
(1) Če vlagatelj zahtevka ni pogodbena
stranka iz 2. člena tega zakona, mora državnemu pravobranilcu predložiti dokaz
o pravnem nasledstvu.
(2) V kolikor ga
mora vlagatelj zahtevka še pridobiti, državni pravobranilec odloži sklenitev
pisne poravnave do pridobitve dokaza o pravnem nasledstvu.
10. člen
(pristojni organ za zbiranje zakonitih
izvršilnih naslovov)
(1) Državni pravobranilec mora pisno
poravnavo v 30 dneh po njeni sklenitvi, pravnomočno odločbo sodišča, izdano v
nepravdnem postopku, pa v 30 dneh po njeni pravnomočnosti, dostaviti Slovenski
odškodninski družbi, d.d., skupaj z vsemi podatki o upravičencu, ki so potrebni
za izvedbo vračila.
(2) Slovenska odškodninska družba, d.d. o
upravičencih mesečno pripravlja seznam, ki vsebuje vse podatke, ki so potrebni
za izvedbo vračila.
(3) Slovenska odškodninska družba, d.d.
mesečno obvešča službo Vlade Republike Slovenije,
pristojno za elektronske komunikacije (v nadaljnjem besedilu: služba) o številu in skupnem znesku sklenjenih poravnav.
11. člen
(vir financiranja
vračanja vlaganj v javno telekomunikacijsko omrežje)
Za izvajanje tega zakona zagotovi Republika
Slovenija potrebna sredstva v proračunu.
12. člen
(vračanje vlaganj
v javno telekomunikacijsko omrežje)
Slovenska odškodninska družba, d.d. mora
obveznosti na podlagi zakonitih izvršilnih naslovov iz prvega odstavka 10.
člena tega zakona upravičencem poravnati v 60 dneh od prejema zakonitih
izvršilnih naslovov.
13. člen
(črtan)
III. NADZOR
14. člen
(pristojnosti za nadzor)
Nadzorstvo nad izvajanjem tega zakona opravlja služba.
IV. KAZENSKA DOLOČBA
15. člen
(prekrški)
Z denarno kaznijo 500.000 tolarjev se za
prekršek kaznuje odgovorna oseba lokalne skupnosti, če:
1.    
v roku ne objavi na krajevno običajen način seznama fizičnih in pravnih
oseb, ki nastopajo kot dejanski končni upravičenci (prvi odstavek 6. člena),
2.    
v roku ne izda predpisa in ne vrača v skladu z določili predpisa (drugi
in tretji odstavek 6. člena),
3.    
v roku ne začne vračati v deležih sorazmernih vlaganjem oseb, navedenih
na seznamu (tretji odstavek 6. člena).

Zakon o vračanju vlaganj v javno
telekomunikacijsko omrežje – ZVVJTO (Uradni list RS, št. 58/02)
vsebuje naslednjo končno določbo:
»V. KONČNA DOLOČBA
16. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
vračanju vlaganj v javno telekomunikacijsko omrežje – ZVVJTO-A (Uradni list RS,
št. 55/03)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o vračanju vlaganj v
javno telekomunikacijsko omrežje – ZVVJTO-B (Uradni list RS, št. 86/04)
vsebuje naslednjo prehodno in končno določbo:
»2. člen
Zahtevki, vloženi po roku, ki ga je določal
prvi odstavek 7. člena Zakona o vračanju vlaganj v javno telekomunikacijsko
omrežje (Uradni list RS, št. 83/03 – uradno prečiščeno besedilo), in pred
uveljavitvijo tega zakona, se štejejo kot pravočasno vloženi.
3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
vračanju vlaganj v javno telekomunikacijsko omrežje – ZVVJTO-C (Uradni list RS,
št. 60/06)
vsebuje naslednje prehodne in končne določbe:
»PREHODNE IN KONČNE DOLOČBE
8. člen
Komisija v enem mesecu po uveljavitvi tega
zakona pripravi predlog dopolnitve tabele, tako da ta vsebuje vse podatke iz 3.
člena tega zakona.
9. člen
Ne glede na pretečeni rok iz prvega
odstavka 7. člena Zakona o vračanju vlaganj v javno telekomunikacijsko omrežje
(Uradni list RS, št. 26/05 – uradno prečiščeno besedilo) lahko upravičenec vloži
zahtevek v 90 dneh od objave novega poziva, ki ga komisija objavi v Uradnem
listu Republike Slovenije v dveh mesecih po uveljavitvi tega zakona.
10. člen
Postopki vračanja vlaganj, ki do
uveljavitve tega zakona še niso bili zaključeni, se dokončajo po določbah tega
zakona.
Za zahtevke, vložene pred uveljavitvijo
tega zakona, morajo biti predlogi za sklenitev pisne poravnave pripravljeni do
30. septembra 2006.
11. člen
Državno pravobranilstvo preračuna višine
vračil v že sklenjenih pisnih poravnavah ob upoštevanju določb tega zakona.
V primerih, ko je preračunana vrednost
vračila ugodnejša za vlagatelja zahtevka, državni pravobranilec pripravi
predlog aneksa k pisni poravnavi, ki se vroči vlagatelju zahtevka v skladu s
petim odstavkom 8. člena Zakona o vračanju vlaganj v javno telekomunikacijsko
omrežje (Uradni list RS, št. 26/05 – uradno prečiščeno besedilo).
Predlogi aneksov morajo biti pripravljeni
do 30. novembra 2006.
12. člen
Državno pravobranilstvo ponovno pregleda
zavrnjene zahtevke in jih obravnava v skladu z določbami tega zakona.
13. člen
V obdobju do ustanovitve sklada iz 11.
člena Zakona o vračanju vlaganj v javno telekomunikacijsko omrežje (Uradni list
RS, št. 26/05 – uradno prečiščeno besedilo) stroške sodnega izvedenca oziroma
sodnega cenilca začasno pokriva ministrstvo, pristojno za elektronske
komunikacije.
14. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
vračanju vlaganj v javno telekomunikacijsko omrežje – ZVVJTO-D (Uradni list RS,
št. 33/07)
vsebuje naslednje prehodne in končne določbe:
»PREHODNE IN KONČNE DOLOČBE
10. člen
Družba za svetovanje in upravljanje, d.o.o.
v likvidaciji prenese na Slovensko odškodninsko družbo, d.d. arhiv komisije iz
5. člena zakona v 15 dneh po uveljavitvi tega zakona.
Ministrstvo, pristojno za elektronske
komunikacije, prenese na Slovensko odškodninsko družbo, d.d. v 15 dneh po
uveljavitvi tega zakona sezname zakonitih izvršilnih naslovov, s katerimi
razpolaga ob uveljavitvi tega zakona.
Obveznosti na podlagi zakonitih izvršilnih
naslovov, ki se glasijo v breme sklada za vračanje vlaganj v javno
telekomunikacijsko omrežje, poravna Slovenska odškodninska družba, d.d. v
skladu s tem zakonom.
Slovenska odškodninska družba, d.d. mora
obveznosti na podlagi zakonitih izvršilnih naslovov iz drugega in tretjega
odstavka tega člena poravnati v šestih mesecih po uveljavitvi tega zakona.
Dokler niso ustvarjeni finančni pritoki iz
naslova prodaje delnic iz 11. člena zakona Slovenska odškodninska družba, d.d.
zagotavlja likvidnost za izplačilo vlaganj iz drugih lastnih sredstev.
11. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o vračanju vlaganj v
javno telekomunikacijsko omrežje – ZVVJTO-E (Uradni list RS, št. 41/11)
vsebuje naslednje prehodne in končne določbe:
»PREHODNE IN KONČNE DOLOČBE
3. člen
Slovenska odškodninska družba, d.d. in
Republika Slovenija na dan 31. decembra 2010 z zapisnikom, ki ga sestavita in
podpišeta najpozneje v 45 dneh od uveljavitve tega zakona, ugotovita:
-    
višino izplačanih sredstev za izplačilo obveznosti po zakonu,
-    
višino sredstev, prejetih kot dividende iz imetništva 653.548 delnic
družbe Telekom, d.d.,
-    
višino sredstev, ki jih je Slovenska odškodninska družba, d.d. prejela
od Republike Slovenije za izplačilo obveznosti po zakonu, in
-    
višino sredstev, ki jih je Slovenska odškodninska družba, d.d. od leta
2007 založila za izplačila obveznosti po zakonu in jih še ni prejela
povrnjenih, kar predstavlja dolg Republike Slovenije do Slovenske odškodninske
družbe, d.d..
Slovenska odškodninska družba, d.d. in
Republika Slovenija s pogodbo, ki jo skleneta v 60 dneh od uveljavitve tega
zakona, uredita medsebojna razmerja, in sicer vsaj:
-    
neodplačen prenos 653.548 delnic družbe Telekom, d.d., ki jih je
Slovenska odškodninska družba, d.d. pridobila za izvajanje zakona,
-    
novo zavarovanje za poroštvo Republike Slovenije na podlagi Zakona o
poroštvu Republike Slovenije za obveznosti Slovenske odškodninske družbe, d.d.,
iz naslova kreditov, najetih za financiranje Slovenske odškodninske družbe,
d.d., v letu 2009 (Uradni list RS, št. 42/09; v nadaljnjem besedilu: ZPSOD09),
-    
način in dinamiko plačila ter obrestno mero za sredstva, ki jih je
Slovenska odškodninska družba, d.d. od leta 2007 založila za izplačila
upravičencem po zakonu. Dolg Republike Slovenije do Slovenske odškodninske
družbe, d.d. se od 31. 12. 2010 dalje obrestuje po obrestni meri, ki je enaka
6-mesečnemu EURIBOR-ju. Vrednost EURIBOR-ja se ugotavlja dvakrat letno, in
sicer na dan 31. marca in 30. septembra in se uporabi za obračun obresti za
preteklo šestmesečno obdobje. Obresti po tem zakonu se obračunavajo linearno za
obdobje od 31. decembra 2010 do 31. marca 2012 in se 31. marca 2012 pripišejo
glavnici,
-    
da Republika Slovenija dolg do Slovenske odškodninske družbe, d.d.
poravnava v desetih polletnih obrokih, pri čimer prvi obrok zapade v plačilo
31. marca 2012. Neplačan dolg se obrestuje po obrestni meri iz prejšnje
alineje. Obresti se izplačujejo polletno skupaj z obrokom glavnice,
-    
da lahko Slovenska odškodninska družba, d.d. terjatve do Republike
Slovenije proda ali zastavi le, če se s tem zmanjšajo obveznosti Slovenske
odškodninske družbe, d.d., za katere daje poroštvo Republika Slovenija po
ZPSOD09,
-    
da Slovenska odškodninska družba, d.d. sama nosi morebitne stroške
predčasnega poplačila najetih kreditov.
4. člen
Slovenska odškodninska družba, d.d. in
Republika Slovenija določbo spremenjenega 11. člena zakona upoštevata pri
pripravi računovodskih izkazov za poslovno leto 2011.
5. člen
Z dnem uveljavitve tega zakona preneha
veljati 6. člen Zakona o poroštvu Republike Slovenije za obveznosti Slovenske
odškodninske družbe, d.d., iz naslova kreditov, najetih za financiranje
Slovenske odškodninske družbe, d.d., v letu 2009 (Uradni list RS, št. 42/09).
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21)
vsebuje naslednjo končno določbo:
»15. člen
Ta zakon začne veljati petnajsti dan po
objavi v Uradnem listu Republike Slovenije.
Določba 1. člena tega zakona se začne
uporabljati 1. januarja 2024, do takrat se uporablja 32.a člen Zakona o
državni upravi (Uradni list RS, št. 113/05 – uradno prečiščeno besedilo,
89/07 – odl. US, 126/07 – ZUP-E, 48/09, 8/10 – ZUP-G, 8/12 – ZVRS-F, 21/12,
47/13, 12/14, 90/14, 51/16, 36/21 in 82/21).«.