Vsebina zakona
1. člen
Ta zakon določa prenehanje veljavnosti
Zakona o družbenem pravobranilcu Republike Slovenije (Uradni list RS, št.
69/95) in ureja odpravo in prenehanje delovanja Družbenega pravobranilca
Republike Slovenije kot samostojnega državnega organa in vprašanja, povezana z
njegovo odpravo in prenehanjem delovanja.
Prenehanje delovanja
2. člen
Družbeni pravobranilec Republike Slovenije
se odpravi in preneha z delovanjem v dveh mesecih po uveljavitvi tega zakona.
Družbeni pravobranilec Republike Slovenije
je do dneva prenehanja delovanja dolžan Državnemu zboru Republike Slovenije
poročati o svojem delu v letu 2005.
Prevzem zaposlenih
3. člen
Družbeno pravobranilko ali družbenega
pravobranilca (v nadaljnjem besedilu: družbeni pravobranilec), njegove namestnice
in namestnike (v nadaljnjem besedilu: namestniki) ter strokovne in
administrativne delavke in delavce (v nadaljnjem besedilu: delavci) na sedežu
organa ter izven sedeža organa z dnem prenehanja delovanja Družbenega
pravobranilca Republike Slovenije prevzame v delovno razmerje kot javne
uslužbenke in javne uslužbence (v nadaljnjem besedilu: javni uslužbenci) Ministrstvo
za pravosodje.
Razporeditev zaposlenih iz prejšnjega
odstavka se opravi v skladu z določbami zakona, ki ureja javne uslužbence.
Družbenega pravobranilca in njegove
namestnike, katerim so v reševanje dodeljene zadeve, ki do prenehanja delovanja
Družbenega pravobranilca Republike Slovenije še niso zaključene, se po prevzemu
zaposlenih po prejšnjih odstavkih, začasno premesti v Državno pravobranilstvo v
skladu z določbami zakona, ki ureja javne uslužbence, za dokončanje zadev iz
prvega odstavka 5. člena tega zakona.
Premestitev iz prejšnjega odstavka traja do
zaključka zadev iz prejšnjega odstavka.
Prevzem finančnih sredstev in opreme
4. člen
Sredstva iz proračuna, zagotovljena za delo
Družbenega pravobranilca Republike Slovenije, se z dnem prenehanja njegovega
delovanja prenesejo na Ministrstvo za pravosodje.
Opremo, ki je v uporabi Družbenega
pravobranilca Republike Slovenije na sedežu organa in izven sedeža organa, in
ki je bila pridobljena s sredstvi državnega proračuna, ob prenehanju njegovega
delovanja prevzame Ministrstvo za pravosodje.
Opremo, ki je bila pridobljena s sredstvi
lokalnih skupnosti, Družbeni pravobranilec Republike Slovenije ob prenehanju
njegovega delovanja preda ustrezni lokalni skupnosti.
Prenos opreme iz drugega in tretjega odstavka
tega člena se izvede na podlagi popisa, ki ga do prenehanja delovanja
Družbenega pravobranilca Republike Slovenije pripravi Družbeni pravobranilec
Republike Slovenije in ga posreduje Ministrstvu za pravosodje.
Prevzem nedokončanih zadev in
arhivskega gradiva
5. člen
V nedokončane pravdne postopke in upravne
spore, v katerih nastopa Družbeni pravobranilec Republike Slovenije kot stranka
ali udeleženec v postopku, z dnem, določenim v 2. členu tega zakona, vstopi in
jih nadaljuje Državno pravobranilstvo.
V zadevah iz prejšnjega odstavka imajo
osebe, ki so začasno premeščene v Državno pravobranilstvo po tretjem odstavku
3. člena tega zakona, državni pravobranilec in pomočniki državnega
pravobranilca pooblastila in pristojnosti, ki so jih do uveljavitve tega zakona
imeli družbeni pravobranilec in njegovi namestniki na podlagi Zakona o
družbenem pravobranilcu Republike Slovenije (Uradni list RS, št. 69/95).
Državno pravobranilstvo od Družbenega
pravobranilca Republike Slovenije prevzame gradivo trajnega dokumentarnega
značaja, ki ni javno arhivsko gradivo.
Javno arhivsko gradivo Družbenega
pravobranilca Republike Slovenije prevzame Arhiv Republike Slovenije.
Družbeni pravobranilec Republike Slovenije
do prenehanja njegovega delovanja izdela poročilo v zvezi z zadevami iz prvega
odstavka tega člena ter ga posreduje Državnemu pravobranilstvu in Ministrstvu
za pravosodje.
Državno pravobranilstvo je o zaključevanju
prevzetih zadev iz prvega odstavka tega člena dolžno enkrat letno poročati
Državnemu zboru Republike Slovenije.
Predaja dokumentacije in gradiva
6. člen
V roku iz petega odstavka prejšnjega člena
Družbeni pravobranilec Republike Slovenije preda dokumentacijo, ki se nanaša na
zadeve iz prvega odstavka prejšnjega člena, ter gradivo iz tretjega odstavka
prejšnjega člena Državnemu pravobranilstvu, gradivo iz četrtega odstavka
prejšnjega člena pa Arhivu Republike Slovenije.
Sodni postopki
7. člen
Zadeve iz prvega odstavka 5. člena tega
zakona sodišča obravnavajo kot prednostne in nujne.
V zadevah iz prvega odstavka 5. člena tega
zakona se smiselno še naprej uporablja določba tretjega odstavka 50. člena
Zakona o lastninskem preoblikovanju podjetij (Uradni list RS, št. 55/92, 7/93,
31/93 in 1/96 v zvezi s 63. členom ZZLPPO – Uradni list RS št. 30/98, 72/98 –
odločba US, 12/99, 50/99 – ZPSPID in 79/01).
KONČNI DOLOČBI
8. člen
Z dnem, ko začne veljati ta zakon, preneha
veljati Zakon o družbenem pravobranilcu Republike Slovenije (Uradni list RS,
št. 69/95).
Določbe zakona iz prejšnjega odstavka se
uporabljajo do dneva prenehanja delovanja Družbenega pravobranilca Republike
Slovenije.
9. člen
Ta zakon začne veljati petnajsti dan po
objavi v Uradnem listu Republike Slovenije.
Št. 700-08/93-4/16
Ljubljana, dne 18. maja 2005.
EPA 146-IV
Predsednik
Državnega zbora
Republike Slovenije
France Cukjati, dr. med. l. r.