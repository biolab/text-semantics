1. člen
Pravnim in fizičnim osebam, ki zaposlujejo
delavce (v nadaljnjem besedilu: delodajalcem), se v letih 1995 in 1996
subvencionirajo plačani prispevki za pokojninsko in invalidsko zavarovanje,
zdravstveno zavarovanje, za zavarovanje za primer nezaposlenosti in za
porodniški dopust (v nadaljnjem besedilu: prispevki za socialno varnost) pod
pogoji in na način, določen s tem zakonom. 
2. člen
Sredstva za subvencioniranje prispevkov za
socialno varnost se zagotavljajo v državnem proračunu, postavka ministrstva,
pristojnega za gospodarske dejavnosti, in sicer v letu 1995 v višini največ do
5 milijard tolarjev in v letu 1996 v višini največ do 10 milijard tolarjev.
3. člen
Delodajalec pridobi pravico do subvencij
prispevkov za socialno varnost na podlagi javnega razpisa. Javni razpis razpiše
ministrstvo, pristojno za gospodarske dejavnosti, v desetih dneh po uveljavitvi
tega zakona.
Javni razpis je odprt do izčrpanja sredstev
za te namene. Javni razpis iz prvega odstavka tega člena mora vsebovati:
-       
razloge za razpis;
-       
naslov, na katerega se pošljejo prijave;
-       
rok prijave;
-       
seznam listin in dokazil, ki morajo biti priložene prijavi;
-       
kriterije iz 4. člena tega zakona.
4. člen
Pri dodeljevanju subvencij upošteva
ministrstvo, pristojno za gospodarske dejavnosti naslednje kriterije:
-       
delodajalec je neto izvoznik v letu 1995;
-       
izvozni posli morajo biti povezani s tujimi trgi, na katerih se posli
sklepajo v valuti, ki je v največji meri razvrednotena nasproti vrednosti
tolarja; 
-       
delodajalec v tekočem letu izplačuje plače v skladu z zakonom o
izvajanju dogovora o politiki plač in drugih prejemkov zaposlenih v
gospodarstvu in socialnega sporazuma za leto 1995 ter o najvišji in najnižji
dejanski plači (Uradni list RS, št. 29/95) in sicer tako, da maso bruto plač za
maj 1995 določi v skladu s prvim odstavkom 3. člena, za nadaljnje mesece pa
upoštevaje prvi odstavek 4. člena zakona in ne izplačuje plač na podlagi
ugotovljenih rezultatov poslovanja v skladu s 7. členom zakona oziroma
izplačuje plače in druge prejemke v skladu s sklepom Vlade Republike Slovenije.
Natančnejšo določitev kriterijev iz prve in
druge alinee prejšnjega odstavka predpiše Vlada Republike Slovenije.
5. člen
Delodajalcu pripada v vsakem letu do šest
mesečnih subvencij. 
6. člen
Delodajalec ima pravico do subvencije
prispevkov za socialno varnost do višine 20% vrednosti neto izvoza podjetja za
obdobje januar-junij 1995 oziroma julij-december 1995, vendar ne več kot znaša
skupna višina plačanih prispevkov za socialno varnost v tem obdobju.
7. člen
Subvencija se izplačuje v enakih mesečnih
obrokih, ki zapadejo v plačilo do 30. v mesecu za tekoči mesec, tako da je
subvencija v letu 1995 v celoti izplačana do 31. 12. 1995, subvencija v letu
1996 pa do 30. 6. 1996.
Subvencija se izplačuje v rokih iz
prejšnjega odstavka, če delodajalec predloži potrdilo Agenciji Republike
Slovenije za plačilni promet, nadziranje in informiranje o izpolnjevanju
pogojev iz tretje alinee prvega odstavka 4. člena tega zakona.
8. člen
Delodajalci, ki jim je v skladu z zakonom
in javnim razpisom bila dodeljena subvencija, so dolžni do 20. 1. 1996 oziroma
do 20. 7. 1996 podati Ministrstvu za gospodarske dejavnosti poročilo o
porabljenih sredstvih prejete subvencije.
9. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-05/95-16/1
Ljubljana, dne 20. junija 1995.
Predsednik
Državnega zbora
Republike Slovenije
Jožef Školč l. r.