I. SPLOŠNE DOLOČBE
1. člen
(vsebina zakona)
(1) Ta zakon določa organizacijo in
način opravljanja nadzora državne meje, izvajanja izravnalnih ukrepov in mednarodno
policijsko sodelovanje.
(2) Ta zakon za
izvajanje Uredbe (EU) 2016/399 Evropskega parlamenta in Sveta z dne
9. marca 2016 o Zakoniku Unije o pravilih, ki urejajo gibanje oseb prek
meja (Zakonik o schengenskih mejah) (kodificirano besedilo) (UL L št. 77 z dne
23. 3. 2016, str. 1; v nadaljnjem besedilu: Zakonik o schengenskih mejah)
določa pristojne organe v Republiki Sloveniji ter sankcije za kršitve njegovih
določb.
(3) Za nadzor državne meje po tem zakonu se
štejejo dejavnost in ukrepi iz Zakonika o schengenskih mejah.
(4) Mednarodno policijsko sodelovanje
zajema dejavnost tujih policijskih organov na državnem ozemlju Republike
Slovenije oziroma organov Republike Slovenije na tujem državnem ozemlju, sodelovanje
s tujimi varnostnimi organi, napotitev uradnikov za zvezo v tujino ter sprejem
tujih uradnikov za zvezo.
(5) Opravljanje nadzora državne meje po tem
zakonu ne posega v izvajanje pooblastil, ki jih imajo v skladu z veljavno
zakonodajo drugi državni organi.
2. člen
(namen nadzora državne meje)
Nadzor državne meje se opravlja z namenom,
da se:
-      
zavarujeta življenje in zdravje ljudi;
-      
preprečujejo in odkrivajo kazniva dejanja in prekrški ter odkrivajo in
prijemajo njihovi storilci;
-      
preprečujejo nedovoljene migracije;
-      
zagotavlja varnost ljudi, premoženja in okolja;
-      
preprečujejo in odkrivajo druge nevarnosti za javno varnost in red.
3. člen
(pomen izrazov)
Posamezni izrazi, uporabljeni v tem zakonu,
pomenijo:
1.    
mejna črta razmejuje območje Republike Slovenije od območij sosednjih
držav;
2.    
državna meja po tem zakonu je kopenska in morska meja ter letališča in
pristanišča, prek katerih poteka mednarodni promet;
3.    
območja mejnih prehodov, za katere velja Sklep Sveta z dne
6. decembra 2007 o polni uporabi določb schengenskega pravnega reda v
Češki republiki, Republiki Estoniji, Republiki Latviji, Republiki Litvi,
Republiki Madžarski, Republiki Malti, Republiki Poljski, Republiki Sloveniji in
Slovaški republiki (UL L št. 323 z dne 8. 12. 2007, str. 34), imajo za
namene upravljanja in prostorske ureditve, status mejnega prehoda;
4.    
mednarodni običaji so pravila splošne prakse in splošno sprejeta
pravila, ki se nanašajo na vsebino in zadeve, urejene s tem zakonom;
5.    
mejna prometna povezava je cesta, železniška proga ali pot, ki poteka
čez mejno črto izven mejnih prehodov.
II. ORGAN, KI NADZIRA DRŽAVNO MEJO IN POOBLASTILA
4. člen
(nadzor državne meje in prepovedana
ravnanja)
(1) Za nadzor državne meje je pristojna
policija.
(2) Prepovedano je vsakršno ravnanje
posameznika ali skupine najmanj dveh oseb, ki se z namenom nadzora državne meje
izvaja na način, ki je enak ali podoben oblikam opravljanja policijskih nalog
pri izvajanju nadzora državne meje, ali ki ovira policijo pri izvajanju nadzora
državne meje.
(3) Prepovedano je tudi vsako ravnanje
pravne osebe ali posameznika, ki pomeni spodbujanje dejanj iz prejšnjega
odstavka, njihovo organiziranje ali vsako drugo ravnanje, ki pomeni omogočanje
dejanj iz prejšnjega odstavka.
5. člen
(pooblastila)
(1) Za opravljanje nalog nadzora državne
meje imajo policisti in policistke (v nadaljnjem besedilu: policisti)
pooblastila, ki jih predpisuje ta zakon, pooblastila, ki jih predpisujejo drugi
zakoni, ter pooblastila, ki izhajajo iz pravnega reda Evropske unije.
(2) Če s tem ali drugim predpisom ni
določeno drugače, morajo policisti, kadar opravljajo naloge po tem zakonu,
upoštevati mednarodne običaje.
6. člen
(ukrepi za preprečevanje nevarnosti)
Policija lahko za opravljanje nadzora nad
državno mejo, če ta zakon ali drugi predpisi posebej ne urejajo posebnih
pooblastil, sprejema in izvaja tudi druge nujne ukrepe za preprečevanje
nevarnosti, ki v konkretnem primeru pomenijo neposredno ogrožanje javne
varnosti in reda, še zlasti življenja in zdravja ljudi ter premoženja.
7. člen
(načelo sorazmernosti)
(1) Policisti smejo pri opravljanju nalog
nadzora državne meje uporabljati le tisto pooblastilo, s katerim opravljajo nalogo
z najmanjšimi škodljivimi posledicami za osebo.
(2) Izvajanje pooblastil ne sme povzročiti
škode, ki bi bila v očitnem nesorazmerju z njihovim namenom in zastavljenimi
cilji njihove uporabe.
(3) Policist mora prenehati izvajati
pooblastila takoj, ko ni več razlogov za njihovo uporabo.
8. člen
(omogočanje nadzora državne meje)
(1) Za opravljanje nadzora državne meje in
preprečevanje nedovoljenega prehajanja državne meje sme policija postaviti
table z opozorilnimi napisi in drugo signalizacijo, namestiti in uporabljati
tehnična sredstva za fotografiranje, video in avdio snemanje, tehnična sredstva
za prepoznavo oseb in predmetov ter tehnična sredstva za ugotovitev ali
preverjanje identifikacije oseb ob primerjavi podatkov, zajetih v potovalnem
dokumentu, in identifikacijo vozil ter postaviti, namestiti in uporabljati
druga tehnična in druga sredstva kot so varovalna ograja ali druga tehnična
ovira ali druga sredstva za preprečevanje nedovoljenega prehajanja državne
meje. Za vzdrževanje tabel in druge signalizacije ter tehničnih sredstev in
drugih sredstev po tem členu je pristojna policija.
(2) Če je potrebno za uspešno izvedbo nalog
po tem zakonu in nalog, predpisanih s pravnim redom Evropske unije, policisti
lahko uporabljajo zemljišča in vodne površine ne glede na lastništvo.
(3) Lastniki in posestniki zemljišč in
vodnih površin morajo pustiti prost dostop in gibanje za nemoteno opravljanje
nalog nadzora državne meje.
(4) Lastniki in posestniki zemljišč so
dolžni dopustiti postavitev, namestitev, uporabo, vzdrževanje in shranjevanje
tehničnih in drugih sredstev iz prvega odstavka tega člena, če opravljanja
nadzora državne meje in preprečevanja nedovoljenega prehajanja državne meje ni
mogoče zagotoviti z obstoječimi kadrovskimi viri in organizacijskimi ukrepi ali
so bila ta neuspešna in so podane nepredvidene ali nujne razmere, ki ogrožajo
življenje, osebno varnost in premoženje ljudi, vsakdo pa se je dolžan vzdržati
vseh ravnanj, ki bi ovirala postavitev, namestitev, uporabo, vzdrževanje ali
shranjevanje teh sredstev. Policija lastnike obvesti o razlogih za poseg na
zemljiščih, tehnična in druga sredstva pa se odstranijo takoj, ko niso več
potrebna za opravljanje nalog iz tega člena.
(5) Za postavitev, namestitev, uporabo,
vzdrževanje in shranjevanje tehničnih in drugih sredstev ob državni meji iz
prvega odstavka tega člena in izpolnjenih pogojih iz prejšnjega odstavka se ne
uporabljajo predpisi, ki urejajo graditev objektov, in prostorski akti ter
predpisi, ki urejajo varstvo okolja, ohranjanje narave, sladkovodno ribištvo,
divjad in lovstvo, ter predpisi, ki urejajo gozdove in vode.
(6) Ne glede na prejšnji odstavek policija
v sodelovanju z ministrstvom, pristojnim za okolje, pripravi načrt namestitve
teh sredstev in pridobi oceno njihovih vplivov na naravo, pri tem pa smiselno
uporabi metodologijo iz predpisa, ki ureja presojo sprejemljivosti vplivov na
varovana območja, s predlogi omilitvenih ukrepov, če postavitev, namestitev,
uporaba, vzdrževanje ali shranjevanje tehničnih in drugih sredstev iz prvega
odstavka tega člena ob državni meji traja dlje kot šest mesecev in je verjeten
pomemben negativni vpliv na varovana območja. Do ocene vplivov in omilitvenih
ukrepov se opredeli z mnenjem strokovna organizacija, pristojna za varstvo
narave, in se za način izvedbe omilitvenih ukrepov za postavitev, namestitev,
uporabo, vzdrževanje in shranjevanje tehničnih in drugih sredstev iz prvega odstavka
tega člena dogovori s policijo.
(7) Policija se pri postavitvi, namestitvi,
uporabi, vzdrževanju in shranjevanju tehničnih in drugih sredstev iz prvega
odstavka tega člena zaradi izvajanja gospodarske javne službe urejanja voda in
državnega monitoringa redno usklajuje z ministrstvom, pristojnim za vode, in
koncesionarjem, ki ob državni meji izvaja gospodarsko javno službo urejanja
voda.
(8) Uporaba tehničnih sredstev iz prvega
odstavka tega člena je dopustna samo pri opravljanju nadzora državne meje, ki
ga policija izvaja skladno z Zakonikom o schengenskih mejah.
(9) S tehničnimi sredstvi iz prvega
odstavka tega člena sme policija pridobivati in obdelovati osebne podatke pod
pogoji, ki jih določata zakon, ki ureja naloge in pooblastila policije in zakon,
s katerim se določajo pogoji in načini vstopa, zapustitve in bivanja tujcev v
Republiki Sloveniji. Pri tem sme policija uporabljati nacionalne, EU in
mednarodne baze podatkov do katerih dostopa.
(10) Način uporabe tehničnih sredstev iz
prvega odstavka tega člena, v obsegu, ki ga določa Zakonik o schengenskih
mejah, podrobneje predpiše minister, pristojen za notranje zadeve.
8.a člen
(upravičenci do nadomestila)
(1) Če je za opravljanje nalog v skladu s
prejšnjim členom ob državni meji potrebna uporaba zemljišč, ki otežuje redno
rabo zemljišč, so do nadomestila za oteženo redno rabo zemljišča (v nadaljnjem
besedilu: nadomestilo) po tem zakonu upravičeni naslednji upravičenci:
-      
lastnik zemljišča ali
-      
oseba, ki uporablja zemljišče na podlagi druge stvarne pravice, vpisane
v zemljiško knjigo, ali na podlagi najemne ali zakupne pogodbe.
(2) Šteje se, da so osebe iz prejšnjega
odstavka upravičene do nadomestila, če se kot sredstvo iz prvega odstavka
prejšnjega člena na zemljišču postavi, namesti, uporablja, vzdržuje ali
shranjuje varovalna ograja ali druga tehnična ovira.
(3) Če nadomestilo za isto zemljišče
uveljavlja več upravičencev za isto časovno obdobje, je do nadomestila
upravičen tisti, ki ima v tem obdobju pravico uporabljati to zemljišče.
(4) Če nadomestilo uveljavljajo vsi
solastniki ali skupni lastniki skupaj z eno vlogo, se višina nadomestila določi
v celotnem znesku v korist vseh solastnikov oziroma skupnih lastnikov. Če
nadomestila ne uveljavljajo vsi solastniki skupaj, so upravičeni do nadomestila
skladno s solastniškimi deleži, če so ti določeni. Če solastniški deleži niso
določeni in v primeru skupne lastnine, kadar skupni lastniki nadomestila ne
uveljavljajo skupaj, se šteje, da so deleži enaki.
8.b člen
(postopek določanja nadomestila)
(1) Upravičenec do nadomestila lahko
zahteva nadomestilo do 31. marca tekočega leta za preteklo leto.
Upravičenec zahteva nadomestilo pri upravni enoti, na območju katere leži
zemljišče, za katero se uveljavlja nadomestilo. Upravičenec vloži zahtevo za
nadomestilo za zemljišče, ki leži na območju dveh upravnih enot, pri eni izmed
obeh upravnih enot. Če upravičenec zahteva nadomestilo za več zemljišč, ki
ležijo na območju dveh ali več upravnih enot, ga za vsa zemljišča zahteva pri
eni izmed upravnih enot, na območju katere leži zemljišče, za katerega
uveljavlja nadomestilo. Če upravičenec zahteva nadomestilo pri več pristojnih
upravnih enotah, o zahtevi odloča upravna enota, ki je prva prejela zahtevo.
(2) Zahteva iz prejšnjega odstavka vsebuje:
-      
podatke o upravičencu do nadomestila (osebno ime in naslov prebivališča
ter datum rojstva in EMŠO, če gre za fizično osebo, oziroma firmo, sedež in
matično številko, če gre za pravno osebo) in številko osebnega oziroma
poslovnega računa,
-      
podatke o zemljišču (parcelna številka in katastrska občina) in
-      
opis posega oziroma vpliva posega na zemljišče.
(3) Če pravico do nadomestila zahteva
oseba, ki uporablja zemljišče na podlagi najemne ali zakupne pogodbe, in ta
okoliščina ni razvidna iz uradnih evidenc, zahtevi priloži tudi fotokopijo najemne
oziroma zakupne pogodbe.
(4) Upravna enota odloči o zahtevi na
podlagi dokumentacije, ki jo glede posega na zemljišču pridobi od ministrstva,
pristojnega za notranje zadeve, ki hrani dokumentacijo v zvezi s tem posegom,
ter podatkov in listin iz drugega in tretjega odstavka tega člena. Upravna
enota pred izdajo odločbe seznani upravičenca do nadomestila z vsemi
ugotovljenimi dejstvi in ga pozove, da se v roku najmanj 15 dni mora izreči o
ugotovitvah v seznanitvi.
(5) Zoper odločitev upravne enote je
dovoljena pritožba. O pritožbi odloča ministrstvo, pristojno za notranje
zadeve.
(6) Višina nadomestila se določi na podlagi
metodologije, ki jo določi Vlada Republike Slovenije glede na obseg posega na
zemljišču, boniteto zemljišča v skladu s predpisi, ki urejajo evidentiranje
nepremičnin, in vrsto dejanske rabe v skladu s predpisi, ki urejajo vrsto
dejanske rabe zemljišč.
(7) Nadomestilo se odmeri za preteklo
koledarsko leto, za obdobje, ko je bila otežena redna raba zemljišča. Nadomestilo pripada upravičencem največ za obdobje 24 mesecev od
začetka uporabe zemljišča, ki otežuje redno rabo zemljišča. Če se upravičenec do nadomestila med koledarskim letom spremeni,
je do nadomestila upravičen sorazmerno glede na trajanje njegovega upravičenja
v koledarskem letu.
(8) Nadomestilo se izplača po
pravnomočnosti odločbe upravne enote na osebni oziroma poslovni račun
upravičenca. Nadomestilo upravičencu do nadomestila izplača ministrstvo,
pristojno za notranje zadeve.
(9) Sredstva za izplačilo nadomestila se
zagotovijo v proračunu Republike Slovenije v okviru finančnega načrta
ministrstva, pristojnega za notranje zadeve.
(10) V postopku za določitev nadomestila se
za vlogo in odločitev na prvi in drugi stopnji taksa ne plača.
(11) V postopku za določitev nadomestila se
uporablja zakon, ki ureja splošni upravni postopek, če ni s tem zakonom
določeno drugače.
8.c člen
(služnost v javno korist)
(1) Če je za opravljanje nalog v skladu z
8. členom tega zakona, ki se izvajajo ob državni meji, potrebna trajnejša in
nepretrgana uporaba zemljišč, ki otežuje redno rabo zemljišč in že traja dlje
kot 24 mesecev, se lastninska pravica na teh zemljiščih začasno obremeni s
služnostjo v javno korist.
(2) Služnost v javno korist iz prejšnjega
odstavka se lahko ustanovi tudi na nepremičnini, katere solastnik je služnostni
upravičenec. V tem primeru se v razmerju med služnostnim upravičencem in
ostalimi solastniki šteje, kot da bi bil s služnostjo v javno korist obremenjen
solastninski delež služnostnih zavezancev, ki ustreza obsegu uporabe
nepremičnine v korist služnostnega upravičenca. V razmerju do tretjih se šteje,
da je nepremičnina obremenjena kot celota. Služnost v javno korist se v
zemljiški knjigi vpiše na nepremičnini kot celoti v korist služnostnega
upravičenca.
(3) Za vprašanja
glede ustanovitve služnosti v javno korist, ki niso posebej urejena s tem
zakonom, se uporabljajo določbe zakona, ki ureja razlastitev in omejitev lastninske
pravice v javno korist.
(4) Javno korist za ustanovitev služnosti in obdobje obremenitve s služnostjo
v javno korist ugotovi Vlada Republike Slovenije s sklepom, ki se objavi v
Uradnem listu Republike Slovenije. Javna korist za ustanovitev služnosti velja
tudi za zemljišča, ki nastanejo s parcelacijo zemljišč, določenih v sklepu iz
prejšnjega stavka, če so potrebna za opravljanje nalog v skladu s prvim
odstavkom tega člena. Do pravnomočnosti odločitve o služnosti v javno korist
lahko policija na zemljiščih, za katere obstaja javna korist za ustanovitev
služnosti, še naprej opravlja naloge iz 8. člena tega zakona, za katere je
potrebna trajnejša in nepretrgana uporaba zemljišč, ki otežuje redno rabo
zemljišč.
(5) Ministrstvo,
pristojno za notranje zadeve, v šestih mesecih po sprejetju sklepa iz
prejšnjega odstavka začne postopek za ustanovitev služnosti v javno korist.
8.č člen
(upravičenec do služnosti v javno korist)
Upravičenec do služnosti v javno korist je
Republika Slovenija. Postopek sporazumevanja za sklenitev pogodbe o ustanovitvi
služnosti v javno korist, sklepanje teh pogodb in vlaganje zahtev za
ustanovitev služnosti v javno korist v imenu Republike Slovenije in za njen
račun opravlja ministrstvo, pristojno za notranje zadeve.
8.d člen
(postopek sporazumevanja za ustanovitev
služnosti v javno korist)
(1) Upravičenec do služnosti v javno korist
poda lastnikom zemljišč iz 8.c člena tega zakona ponudbo za sklenitev pogodbe o
ustanovitvi služnosti v javno korist proti plačilu odškodnine. Odškodnina se v ponudbi oblikuje v skladu
z metodologijo iz šestega odstavka 8.b člena tega zakona.
(2) Če se lastnik zemljišča strinja s
ponudbo iz prejšnjega odstavka in o tem pisno obvesti upravičenca do služnosti
v javno korist v 15 dneh od prejema ponudbe, se sklene pogodba o ustanovitvi
služnosti, pri čemer stroške v zvezi s to pogodbo krije upravičenec do služnosti
v javno korist.
(3) Sklenjena pogodba o ustanovitvi
služnosti v javno korist je podlaga za njeno vknjižbo v zemljiško knjigo ne
glede na vknjižene prepovedi odtujitve ali obremenitve na zemljišču, na katerem
se ustanovi služnost v javno korist.
8.e člen
(ustanovitev služnosti v javno korist)
(1) Če postopek sporazumevanja iz
prejšnjega člena ni bil uspešen, lahko upravičenec do služnosti v javno korist
pri upravni enoti, na območju katere leži zemljišče, zahteva začetek postopka
za ustanovitev služnosti v javno korist.
(2) Zahteva za ustanovitev služnosti v
javno korist iz prejšnjega odstavka vsebuje:
-      
navedbo sklepa Vlade Republike Slovenije o ugotovljeni javni koristi,
-      
podatke o lastniku zemljišča (osebno ime in naslov prebivališča ter
datum rojstva, če gre za fizično osebo, oziroma firmo, sedež in matično številko,
če gre za pravno osebo),
-      
podatke o zemljišču (parcelna številka in katastrska občina),
-      
podatke o ustanovitvi služnosti v javno korist (opredelitev obsega
zemljišča, na katerem se ustanovi služnost v javno korist, trajanje služnosti v
javno korist),
-      
ponudbo iz prejšnjega člena.
(3) Postopek za ustanovitev služnosti v
javno korist se začne s sklepom. Zoper ta sklep ni pritožbe.
(4) Pritožba zoper odločbo o ustanovitvi
služnosti v javno korist ne zadrži njene izvršitve.
8.f člen
(določitev in izplačilo odškodnine)
(1) Odškodnina za
ustanovitev služnosti v javno korist se določi za obdobje od poteka 24 mesecev
od začetka uporabe zemljišča, ki otežuje redno rabo zemljišča, do poteka
obdobja obremenitve zemljišča s služnostjo. Odškodnina
se izplačuje na letni ravni za preteklo leto, in sicer do konca meseca marca
tekočega leta. Izplačilo za posamezno leto se izračuna tako, da se višina
odškodnine, določena za celotno obdobje, deli s številom let, za katera je
zemljišče obremenjeno s služnostjo v javno korist. Če odškodnina ni določena v
istem koledarskem letu, kot je bila ustanovljena služnost v javno korist, se
odškodnina za obdobje do določitve odškodnine, izplača do konca meseca marca
leta, ki sledi letu, v katerem je bila določena odškodnina. Če služnost v javno
korist ne traja celo koledarsko leto, se izplačilo za posamezno leto sorazmerno
zmanjša.
(2) Če se služnost v javno korist ukine
pred potekom obdobja, za katero je bila ustanovljena, se za preostalo obdobje
odškodnina ne izplača.
(3) Odškodnino zemljišča izplača
ministrstvo, pristojno za notranje zadeve, na osebni oziroma poslovni račun
lastnika zemljišča. Sredstva za izplačilo odškodnine se zagotovijo v proračunu
Republike Slovenije v okviru finančnega načrta ministrstva, pristojnega za
notranje zadeve.
8.g člen
(skrbnik za posebne primere)
(1) Če upravičenec do služnosti v javno
korist za namen sklenitve pogodbe o ustanovitvi služnosti v javno korist ne
pridobi podatkov o lastniku zemljišča iz uradnih evidenc, ker ti podatki ne
obstajajo ali ker organi, ki vodijo uradne evidence, s podatki ne razpolagajo,
ali so podatki v evidenci napačni, ali lastnik zemljišča zaradi neznanega
bivališča ne more sodelovati v postopku, pošlje centru za socialno delo predlog
za postavitev skrbnika za poseben primer.
(2) Center za socialno delo v 60 dneh
imenuje skrbnika za poseben primer, ki zastopa lastnika zemljišča in varuje
njegove koristi.
9. člen
(uporaba vozil in plovil)
Za opravljanje nalog nadzora državne meje
smejo policisti ne glede na druge predpise uporabljati vse vrste vozil, vodna
plovila in zrakoplove v obmejnem območju ob državni meji, na drugih območjih pa
le, če je to potrebno, da se pride do takega območja.
9.a člen
(povračilo dela stroškov občinam zaradi
povečanega nadzora državne meje)
(1) Občinam ob državni meji se povrne del
njihovih stroškov iz drugega odstavka tega člena, ki so posledica povečanega
nadzora državne meje. Povečan nadzor državne meje pomeni intenzivnejše
izvajanje dejavnosti in ukrepov po tem zakonu in Zakoniku o schengenskih mejah,
kar ima za posledico povečano prisotnost policije na območju občin ob državni
meji.
(2) Med upravičene stroške sodijo stroški
zaradi obnove in investicijskega vzdrževanja občinskih cest in javnih poti, ki
so dodatno obremenjene zaradi povečanega nadzora državne meje, stroški
osvetlitve občinskih cest in javnih poti ter drugi stroški, ki nastanejo
občinam z namenom povečati varnost občanom in so posledica povečanega nadzora
državne meje.
(3) Na predlog ministrstva, pristojnega za
notranje zadeve, Vlada Republike Slovenije do konca februarja tekočega
koledarskega leta s sklepom ugotovi obstoj povečanega nadzora državne meje v
preteklem koledarskem letu in glede na zagotovljena sredstva v državnem
proračunu odloči o višini sredstev, ki pripada posamezni občini v tekočem
koledarskem letu. Sredstva se občini izplačajo pod pogoji, določenimi v petem
odstavku tega člena.
(4) Pri izračunu povračila dela stroškov se
upoštevajo:
-      
dolžina državne meje, na območju posamezne občine;
-      
faktor obremenitve občine, za izračun katerega se upoštevajo število
prebivalcev občine, število nezakonitih prehodov v občini, število mejnih
prehodov na državnih cestah v posamezni občini in morebitne druge kategorije,
ki vplivajo na faktor obremenitve;
-      
druge okoliščine, ki pomembno vplivajo na varnost v lokalnem okolju
oziroma zaradi povečanega nadzora državne meje povzročajo nepredvidene stroške
občini.
(5) Občine pošljejo ministrstvu,
pristojnemu za notranje zadeve, zahtevek za povračilo dela stroškov iz drugega
odstavka tega člena, nastalih v tekočem koledarskem letu, do 15. novembra
tekočega koledarskega leta. Podlaga za povračilo dela stroškov iz prejšnjega
stavka, ki jih občinam povrne ministrstvo, pristojno za notranje zadeve, so
predloženi računi in dokazila o plačilih, ki jih občine priložijo zahtevku
skupaj z utemeljitvijo namenske porabe in listinsko dokumentacijo. Nastali
stroški morajo biti izkazani in preverljivi, da gre za povečane stroške občin
zaradi povečanega nadzora državne meje oziroma so z njim neposredno povezani.
Zahtevkov, poslanih po izteku roka iz prvega stavka tega odstavka, se ne
upošteva.
(6) Sredstva za izplačilo povračila dela
stroškov se zagotovijo v proračunu Republike Slovenije v okviru finančnega
načrta ministrstva, pristojnega za notranje zadeve.
(7) Vlada Republike Slovenije podrobneje
določi merila, kriterije in metodologijo za izračun višine povračila dela
stroškov ter način uveljavljanja povračila stroškov.
9.b člen
(povračilo dela stroškov občinam zaradi
izrednih dogodkov)
(1) Ne glede na prvi odstavek prejšnjega
člena se občinam ob državni meji povrne del njihovih stroškov, ki so posledica
izrednih dogodkov, nastalih z nadzorom državne meje. Izredni dogodki so
okoliščine, ki zaradi svoje narave narekujejo še intenzivnejše in množičnejše
izvajanje dejavnosti in ukrepov kot v primeru iz prejšnjega člena ter zahtevajo
bistveno povečano prisotnost policije na območju posameznih občin ob državni
meji.
(2) Na predlog ministrstva, pristojnega za
notranje zadeve, Vlada Republike Slovenije s sklepom ugotovi obstoj izrednega dogodka
iz prejšnjega odstavka.
(3) Na podlagi ocenjenih stroškov Vlada
Republike Slovenije odloči o višini sredstev, ki pripada posamezni občini.
Sredstva se občini izplačajo pod pogoji, določenimi v četrtem in petem odstavku
tega člena.
(4) Občine pošljejo ministrstvu,
pristojnemu za notranje zadeve, v enem letu po sprejemu sklepa iz prejšnjega
odstavka zahtevek za povračilo stroškov. Iz opravičenih razlogov se lahko rok
iz prejšnjega stavka podaljša za največ eno leto. Zahtevkov, poslanih po izteku
rokov iz tega odstavka, se ne upošteva.
(5) Podlaga za povračilo dela stroškov iz
prejšnjega odstavka, ki jih občinam povrne ministrstvo, pristojno za notranje
zadeve, so predloženi računi in dokazila o plačilih, ki jih občine priložijo
zahtevku skupaj z utemeljitvijo namenske porabe in listinsko dokumentacijo.
Nastali stroški morajo biti izkazani in preverljivi, da gre za stroške zaradi
izrednega dogodka iz prvega odstavka tega člena oziroma so z njim neposredno
povezani.
III. MEJNA ČRTA
10. člen
(označitev mejne črte)
(1) Vlada Republike Slovenije na predlog
posameznih ministrstev imenuje člane delegacij v meddržavnih komisijah za
označevanje in vzdrževanje državnih meja, ustanovljenih na podlagi veljavnih
mednarodnih pogodb. Ministrstvo, pristojno za zunanje zadeve, z drugimi
pristojnimi ministrstvi usklajuje opravljanje nalog, povezanih z označevanjem
mejne črte ter razmejitvijo.
(2) Strokovno-tehnična opravila v zvezi z
označevanjem mejne črte opravlja upravni organ, pristojen za geodetske zadeve.
(3) Ob glavnih cestah, ki vodijo proti
mejni črti na notranjih mejah, se s tablami obvešča o prihodu na ozemlje Republike
Slovenije oziroma o približevanju ozemlju sosednje države članice Evropske
unije. S tablami se obvešča tudi o prihodu na ozemlje Republike Slovenije na
letališčih in pristaniščih.
(4) Če potek mejne črte ni dovolj
razpoznaven, je treba bližino mejne črte na cestnih in drugih povezavah
označiti s posebnimi opozorilnimi tablami, ki opozarjajo na neposredno bližino
mejne črte in s prometno signalizacijo, ki prepoveduje promet vozil.
(5) Na opozorilne table in drugo
signalizacijo je prepovedano pritrjevati ali namestiti karkoli, prepovedana so
tudi druga ravnanja, s katerimi bi se zakrivala vidnost teh tabel ali druge
signalizacije.
(6) Lastniki in upravitelji cest, poti
in drugih zemljišč morajo brezplačno dovoliti prehod in omogočiti brezplačno
postavitev opozorilnih tabel in druge signalizacije na način, ki ne posega v
vrednost nepremičnine. Table iz tretjega odstavka tega člena in posebne
opozorilne table iz četrtega odstavka tega člena postavi in vzdržuje
ministrstvo, pristojno za notranje zadeve. Drugo prometno signalizacijo iz
četrtega odstavka tega člena na javnih cestah postavi in vzdržuje upravljavec
ceste.
(7) Oznake iz četrtega odstavka tega člena
se vpišejo v evidenco državne meje, ki jo vodi upravni organ, pristojen za
geodetske zadeve. Vpis ali spremembo vpisa oznak iz četrtega odstavka tega
člena izvede upravni organ, pristojen za geodetske zadeve, na predlog policije.
(8) Minister, pristojen za notranje zadeve,
v soglasju z ministrom, pristojnim za promet, s pravilnikom podrobneje uredi
izvajanje tretjega odstavka tega člena. Način izvajanja četrtega odstavka tega
člena s pravilnikom določi minister, pristojen za notranje zadeve.
11. člen
(zapiranje mejnih prometnih povezav)
(1) Mejne prometne povezave se zaprejo z
zapornicami ali na druge načine, ki preprečujejo nedovoljen prehod državne
meje.
(2) Na zemljiščih, na katerih se mejne
prometne povezave zaprejo na način iz prejšnjega odstavka, se zaradi dostopa,
gradnje in postavitve ter za čas postavitve zapornic ali drugih načinov
zapiranja ustanovi služnost v javno korist v skladu s predpisi, ki urejajo
stvarnopravna razmerja, ter v skladu s predpisi, ki urejajo razlastitev in
omejitev lastninske pravice.
(3) Seznam mejnih prometnih povezav, ki se
zaprejo, določi Vlada Republike Slovenije.
(4) Izvedba del, s katerimi se mejne
prometne povezave, ki jih opredeljuje seznam iz prejšnjega odstavka, zaprejo na
način iz prvega odstavka tega člena, se šteje za dela v javno korist, za katera
v skladu s predpisi, ki urejajo graditev objektov, ni potrebno gradbeno
dovoljenje in se lahko začnejo brez pridobitve lokacijske informacije.
12. člen
(vidnost mejne črte in prepoved dejavnosti
ob mejni črti)
(1) Če mora biti mejna črta na podlagi
mednarodne pogodbe prosta drevja, grmičevja in drugega rastlinja, ki zmanjšuje
vidnost mejnih oznak ali poteka mejne črte, in mednarodna pogodba ne določa
drugače, je za zagotovitev vidnosti pristojen upravni organ, pristojen za
geodetske zadeve.
(2) Minister, pristojen za notranje zadeve,
lahko zaradi javnega reda z odredbo začasno prepove cestni oziroma železniški
promet, lete letal in drugih naprav za letenje, plovbo, lov, ribolov ter
gibanje ali zadrževanje oseb ob mejni črti. Prepoved traja, dokler trajajo
razlogi za javni red.
(3) Zaradi vidnosti mejne črte lahko
policija z odločbo prepove sajenje in setev posameznih vrst drevja in drugih
rastlin ob mejni črti. O pritožbi odloča ministrstvo, pristojno za notranje
zadeve.
(4) Prizadeti po drugem odstavku tega člena
nimajo pravice do odškodnine zaradi izvajanja potrebnih ukrepov po tem členu.
13. člen
(urejanje prostora ob mejni črti)
Kadar se s prostorskim aktom občine ureja
tudi območje, ki sega 50 metrov od mejne črte, pri pripravi in sprejemanju
prostorskega akta v skladu z zakonom, ki ureja urejanje prostora, v delu, ki se
nanaša na 50-metrski pas, kot udeleženec sodeluje tudi policija.
14. člen
(mejni incident)
(1) Kadar policija ugotovi ravnanje tujih
državnih organov na ozemlju Republike Slovenije, ki ni dovoljeno z mednarodnimi
pogodbami, predpisi Republike Slovenije ali predpisi Evropske unije, oziroma
nedovoljeno poseganje v okolje in prostor ob mejni črti Republike Slovenije
državnih organov ali drugih oseb tujih držav, o tem obvesti ministrstvo,
pristojno za zunanje zadeve.
(2) Minister, pristojen za notranje zadeve,
s pravilnikom podrobneje uredi izvajanje tega člena.
IV. PRESTOP DRŽAVNE MEJE IN MEJNI PREHOD
15. člen
(prestop državne meje)
(1) Prestop državne meje je vsako človekovo
gibanje čez državno mejo.
(2) Oseba, ki državno mejo prestopi zaradi
nepredvidljivih nujnih okoliščin izven mejnega prehoda ali izven določenega
delovnega časa, mora, takoj ko je to mogoče, o tem obvestiti policijo.
16. člen
(tranzitni promet)
(1) Tranzit pomeni vstop v Republiko
Slovenijo iz prve države, prehod ozemlja Republike Slovenije in izstop v drugo
državo.
(2) Za osebe, ki državno mejo prečkajo v
zračnem prometu, ne velja obveznost mejne kontrole:
-      
če po pristanku na letališču brez odlašanja znova odletijo in v tem
vmesnem času ne zapustijo zračnega plovila;
-      
če gre za prelet zračnega plovila brez vmesnega pristanka.
(3) Prejšnji odstavek se smiselno uporablja
tudi za pomorski promet.
17. člen
(določitev mejnih prehodov)
Mejne prehode, delovni čas in obseg uporabe
mejnih prehodov določi Vlada Republike Slovenije z uredbo.
18. člen
(določitev mejnih prehodov za določen krog
oseb)
(1) Policija lahko
ob izkazanem upravičenem interesu z odločbo ustanovi mejni prehod za poimensko
določene osebe. Pri ustanovitvi mejnega prehoda za poimensko določene osebe, na
katerem se opravlja carinski nadzor, je potrebno tudi soglasje upravnega
organa, pristojnega za carinske zadeve, v katerem se opredelijo pogoji in
stroški za opravljanje carinskega nadzora. O pritožbi zoper odločbo o
ustanovitvi mejnega prehoda za poimensko določene osebe odloča ministrstvo,
pristojno za notranje zadeve.
(2) Mejni prehod se po tem členu lahko
ustanovi za največ tri leta.
(3) V odločbi se poleg kraja odprtja
mejnega prehoda za določen krog oseb navedejo tudi poimenski seznam oseb, ki
jim je dovoljen prehod, čas obratovanja mejnega prehoda, obseg uporabe mejnega
prehoda in drugi pogoji.
19. člen
(določitev začasnih mejnih prehodov)
(1) Policija lahko z odločbo ustanovi
začasni mejni prehod, če je to potrebno za smotrno izvajanje kratkotrajnih
čezmejnih dejavnosti, kot so:
-      
vaje za primer naravnih in drugih nesreč;
-      
športne prireditve;
-      
ukrepi za preusmerjanje prometa;
-      
kulturne, znanstvene, strokovne in turistične prireditve in dejavnosti;
-      
izvajanje dejavnosti, ki izhajajo iz mednarodnih pogodb;
-      
kmetijska, gozdarska dela in druga dela ter opravila, za katera obstaja
širši javni interes.
(2) Če se ustanovi začasni mejni prehod na civilnem
letališču, vzletišču ali železniški progi, policija izda odločbo v soglasju z
ministrstvom, pristojnim za promet.
(3) Pri
ustanovitvi začasnega mejnega prehoda, na katerem se opravlja carinski nadzor,
je potrebno tudi soglasje upravnega organa, pristojnega za carinske zadeve, v
katerem se opredelijo pogoji in stroški za opravljanje carinskega nadzora.
(4) Pobudnik ustanovitve začasnega mejnega
prehoda za cestni in železniški promet mora o tem pravočasno obvestiti sosednje
varnostne organe.
(5) Začasni mejni prehod po tem členu se
lahko ustanovi za največ šest mesecev v 12 mesecih, razen zaradi razlogov iz
šeste alineje prvega odstavka tega člena, za katere se mejni prehod ustanovi,
dokler trajajo ta dela oziroma za čas, dokler obstaja širši javni interes.
(6) V odločbi se poleg kraja odprtja
začasnega mejnega prehoda navedejo tudi čas obratovanja mejnega prehoda, obseg
uporabe mejnega prehoda in drugi pogoji.
(7) O pritožbi v zadevah iz prvega odstavka
tega člena odloča ministrstvo, pristojno za notranje zadeve.
20. člen
(stroški ustanovitve mejnega prehoda)
Stroške ustanovitve in obratovanja mejnega
prehoda za določen krog oseb in začasnega mejnega prehoda krije pobudnik
ustanovitve takega mejnega prehoda. Stroški se v tem primeru smejo obračunati
pavšalno glede na predvidene stroške opravljanja mejne in carinske kontrole.
Stroški se določijo v odločbi o določitvi takega mejnega prehoda.
21. člen
(ureditev mejnega prehoda)
(1) Mejni prehodi morajo biti urejeni tako,
da omogočajo smotrno, učinkovito in ekonomično delovanje služb na mejnem
prehodu.
(2) Upravljavci letališč, pristanišč in
železniških postaj morajo z ustreznimi objekti in organizacijskimi ukrepi poskrbeti,
da lahko policija opravlja mejno kontrolo.
(3) Upravljavci iz prejšnjega odstavka
morajo policiji zagotoviti ustrezne službene prostore in zadostno število
parkirnih mest, brezplačno omogočiti dostop do svojih objektov in naprav,
zagotoviti brezplačen prevoz pri opravljanju nalog, in takoj, ko je mogoče,
brezplačno sporočiti vozne rede, rede letenja in vsa dejanska prometna gibanja.
22. člen
(območje mejnega prehoda)
(1) Vsakemu mejnemu prehodu, razen mejnim
prehodom, določenim v 18. členu tega zakona, pripada območje mejnega prehoda,
ki zajema neposredno okolico z objekti, ki so potrebni za smotrno in varno
odvijanje prometa. Območje, ki je potrebno za opravljanje mejne kontrole, je
sestavni del območja mejnega prehoda. Mejnim prehodom iz 19. ter četrtega
odstavka 36. člena tega zakona le izjemoma pripada območje mejnega prehoda.
(2) V območje mejnega prehoda za železniški
promet spada tudi železniški tir s pripadajočim funkcionalnim zemljiščem od
mejne črte do mejnega prehoda.
(3) Območje
mejnega prehoda, na katerem se opravlja tudi carinski nadzor, z odločbo določi
direktor pristojne policijske uprave v soglasju z upravnim organom, pristojnim
za carinske zadeve. Območje mejnega prehoda na mejnih prehodih, na katerih se
carinski nadzor ne opravlja, z odločbo določi direktor pristojne policijske
uprave. Območje mejnega prehoda na civilnem letališču z odločbo določi direktor
pristojne policijske uprave v soglasju z ministrstvom, pristojnim za civilno
letalstvo. O pritožbi zoper odločbo o določitvi območja mejnega prehoda odloča
ministrstvo, pristojno za notranje zadeve.
(4) Na območju mejnega prehoda sta gibanje
in zadrževanje dovoljena le osebam, ki nameravajo prestopiti državno mejo ali
so jo že prestopile in se na mejnem prehodu zadržujejo zaradi mejne kontrole,
ter drugim osebam, ki imajo upravičen razlog.
(5) Na območju mejnega prehoda je
prepovedano pobiranje kakršnih koli dajatev, prispevkov ali pristojbin, razen
tistih, ki se pobirajo na podlagi zakona.
(6) Minister, pristojen za notranje zadeve,
s pravilnikom podrobneje uredi izvajanje prvega, drugega in četrtega odstavka
tega člena.
23. člen
(označitev mejnega prehoda in njegovega
območja)
(1) Mejni prehod in njegovo območje se
označita z opozorilnimi, obvestilnimi in dopolnilnimi tablami.
(2) Postavitev opozorilnih, obvestilnih in
dopolnilnih tabel ni potrebna na mejnih prehodih iz 18., 19. ter četrtega
odstavka 36. člena tega zakona.
(3) Obliko, vsebino in način postavitve
opozorilnih, obvestilnih in dopolnilnih tabel v soglasju z ministrom, pristojnim
za promet, določi minister, pristojen za notranje zadeve, s pravilnikom.
24. člen
(obveznost potnikov in drugih oseb)
Potniki in druge osebe, ki so na območju
mejnega prehoda, morajo upoštevati navodila in odredbe uradnih oseb, ki
opravljajo mejno kontrolo.
25. člen
(gradnja in postavitev objektov na območju
mejnega prehoda)
(1) Za
gradnjo ali spremembo namembnosti objektov po predpisih o graditvi objektov in
naprav na območju mejnega prehoda, na katerem se opravlja carinski nadzor, je
treba pridobiti soglasji direktorja pristojne policijske uprave in upravnega
organa, pristojnega za carinske zadeve. Na ostalih mejnih prehodih je treba
pridobiti le soglasje direktorja pristojne policijske uprave. O pritožbi zoper
odločitev direktorja policijske uprave odloča ministrstvo, pristojno za
notranje zadeve, o pritožbi zoper odločitev upravnega organa, pristojnega za
carinske zadeve, pa ministrstvo, pristojno za finance.
(2) Soglasje iz prvega odstavka tega člena
se ne izda, če bi objekt, naprava ali dejavnost lahko ovirala opravljanje mejne
kontrole, drugih varnostnih ukrepov na državni meji ali zmanjševala
preglednost.
(3) Soglasje velja do izdaje
ustreznega gradbenega ali drugega dovoljenja, vendar največ dve leti.
26. člen
(obveznost poveljnika plovila)
(1) Ob prihodu iz tujine mora poveljnik
plovila zagotoviti, da člani posadke in potniki ne zapustijo plovila, preden ni
opravljena mejna kontrola, če se opravlja na plovilu.
(2) Poveljnik
plovila, agent ladje ali oseba, ki jo poveljnik plovila pooblasti, mora
najpozneje ob pristanku v pristanišču policiji naznaniti vse potnike, ki nimajo
veljavnega dokumenta za prestop državne meje.
(3) Poveljnik plovila mora storiti vse
potrebno, da potniki, ki nimajo veljavnega dokumenta za prestop državne meje
ali jim je bil vstop v Republiko Slovenijo zavrnjen, ne zapustijo plovila brez dovoljenja policije.
(4) Določbe tega člena se smiselno
uporabljajo tudi v zračnem prometu, določbi prvega in drugega odstavka tega
člena pa se smiselno uporabljata tudi v avtobusnem in železniškem prometu.
V. MEJNA KONTROLA
27. člen
(obveznost podreditve mejni kontroli)
(1) Oseba, ki namerava prestopiti ali je že
prestopila mejno črto, mora izročiti veljavni dokument za prestop državne meje
in se podrediti mejni kontroli ter ne sme zapustiti območja mejnega prehoda,
dokler ni mejna kontrola opravljena, ali se kako drugače izmakniti mejni
kontroli oziroma odstopiti od nameravanega prestopa državne meje.
(2) Državljan tretje države, ki namerava
prestopiti ali je že prestopil mejno črto, mora policistu, ki opravlja mejno
kontrolo, pojasniti vse okoliščine, pomembne za prehod državne meje.
(3) Oseba iz prvega in drugega odstavka
tega člena se mora ravnati po navodilih in odredbah policista, ki opravlja
mejno kontrolo.
28. člen
(mejna kontrola)
(1) Mejna kontrola se opravi izključno ob
nameravanem prestopu državne meje.
(2) Policist, ki opravlja mejno kontrolo,
sme:
-      
zahtevati predložitev veljavnih dokumentov, ki so potrebni za prestop
državne meje za osebe in predmete;
-      
vnesti v dokumente za prestop državne meje podatke o okoliščinah vstopa
ali izstopa iz države;
-      
opraviti kontrolo potnikov, kontrolo prevoznega sredstva in kontrolo
stvari, ki jih ima oseba s seboj;
-      
zadržati osebo za nujno potreben čas, vendar največ za 48 ur.
(3) Če policist na mejnem prehodu opravlja
kontrolo v neposredni bližini pooblaščene uradne osebe
upravnega organa, pristojnega za carinske zadeve,
policist praviloma pred kontrolo po tretji alineji prejšnjega odstavka omogoči
osebi, pri kateri opravlja mejno kontrolo, predložitev blaga pri carinskem
organu.
(4) Minister, pristojen za notranje zadeve,
predpiše način opravljanja mejne kontrole na posameznih vrstah mejnih prehodov.
29. člen
(kontrola potnikov, prevoznega sredstva in
stvari)
(1) Kontrola potnikov je kontrola, ki
zajema preverjanje dokumentov za prestop državne meje skupaj s preverjanjem
biometričnih podatkov ter z ugotavljanjem identitete osebe, ki namerava
prestopiti državno mejo, in drugih pogojev za prestop in tiralično-tehnično
preverjanje osebe z odvzemom prstnih odtisov in odtisov dlani ter preverjanje
drugih telesnih identifikacijskih značilnosti. Policist sme zahtevati od osebe,
naj pokaže, kaj ima pri sebi.
(2) Če je glede na
konkretne okoliščine mogoče pričakovati, da oseba poseduje prepovedane stvari
ali predmete, ali zaradi ugotavljanja identitete, sme policist pregledati ali
preiskati osebo. Preiskava po tem členu ne zajema
preiskave telesnih votlin.
(3) Kontrola prevoznega sredstva je
kontrola, ki zajema zunanji in notranji pregled prevoznega sredstva in preiskavo
prevoznega sredstva.
(4) Če je glede na
konkretne okoliščine mogoče pričakovati, da oseba v
prevoznem sredstvu prevaža prepovedane predmete ali stvari, ki bi pripomogle k
ugotavljanju njene identitete ali identitete drugih potnikov, ter zaradi
preprečevanja nedovoljenega vstopa v Republiko Slovenijo sme policist preiskati
prevozno sredstvo, kar pomeni podroben pregled vseh delov, vključno z
razstavljanjem posameznih delov prevoznega sredstva.
(5) Kontrola stvari zajema kontrolo
predmetov in stvari, ki jih ima oseba, ki namerava prestopiti državno mejo, s
seboj ali v prevoznem sredstvu.
(6) Če je glede na
konkretne okoliščine mogoče pričakovati, da so v
predmetih ali stvareh, ki jih ima s seboj, ali v prevoznem sredstvu prepovedani
predmeti ali stvari, ki bi pripomogle k ugotavljanju njene identitete ali
identitete drugih potnikov, sme policist preiskati predmete ali stvari, kar
pomeni podroben pregled vseh delov skupaj z razstavljanjem posameznih delov.
(7) Pri opravljanju kontrole potnikov,
kontrole prevoznega sredstva in kontrole stvari sme policist uporabljati
ustrezne tehnične pripomočke.
30. člen
(pravica prisotnosti)
Lastnik prevoznega sredstva in lastnik
stvari oziroma oseba, ki jih ima v posesti, ima pravico biti prisoten pri pregledu
oziroma preiskavi.
31. člen
(uporaba drugih predpisov)
(1) Če policist med pregledom ali preiskavo
osebe, stvari ali prevoznega sredstva najde predmete, ki se smejo odvzeti po
zakonu, ki ureja kazenski postopek, ali po zakonu, ki ureja prekrške, policist
nadaljuje postopek po navedenih zakonih.
(2) Če policist med pregledom ali preiskavo
osebe, stvari ali prevoznega sredstva najde predmete, ki ne spadajo med
predmete iz prejšnjega odstavka, pa v skladu s predpisi spadajo v področje
nadzora drugega državnega organa, jih prepustijo pristojnemu organu v nadaljnji
postopek.
32. člen
(zadržanje osebe)
(1) Policist sme za nujno potreben čas,
vendar največ za 48 ur, zadržati osebo, ki namerava ali je že prestopila mejno
črto in obstaja razlog za sum, da je oseba nedovoljeno prestopila državno mejo
in je zadržanje potrebno zaradi ugotovitve vseh potrebnih dejstev in okoliščin
prehajanja državne meje ali zaradi zavrnitve tujca, ki ne izpolnjuje pogojev za
vstop v državo in ga zaradi utemeljenih razlogov iz države ni mogoče napotiti
takoj.
(2) Zadržana oseba
ima pravice pridržanih oseb, določene v zakonu, ki ureja naloge in pooblastila
policije.
(3) Če zadržanje iz prvega odstavka tega
člena traja več kot 6 ur, mora policist v pisni obliki z odločbo takoj obvestiti
osebo, ki je zadržana, o razlogih za zadržanje. Zadržana oseba ima, dokler
traja zadržanje, pravico do pritožbe zoper odločbo o zadržanju. O pritožbi mora
odločiti pristojno okrožno sodišče v 48 urah. Pritožba ne zadrži zadržanja.
33. člen
(območje opravljanja mejne kontrole)
(1) Območje opravljanja mejne kontrole je
del mejnega prehoda, kjer policist opravlja mejno kontrolo.
(2) Mejno kontrolo opravi policist
praviloma na območju mejnega prehoda. Če je oseba zalotena pri nezakonitem
prestopu državne meje ali po njem, policist opravi mejno kontrolo na kraju,
kjer je tako osebo zalotil.
(3) Mejna kontrola se sme opraviti, če tako
določa mednarodna pogodba, tudi na ozemlju druge države ali med vožnjo na
vlaku, ki je ali bo prevozil državno mejo.
34. člen
(delna opustitev mejne kontrole)
(1) Ob delni opustitvi mejne kontrole v
skladu z Zakonikom o schengenskih mejah policist, odgovoren za organizacijo in
vodenje mejne kontrole, določi prednostne cilje mejne kontrole, ki se morajo
prilagajati konkretnim varnostnim razmeram.
(2) Če to dopuščajo varnostne razmere, sme
generalni direktor policije, če to ni v nasprotju z mednarodnimi obveznostmi
Republike Slovenije ali javnim interesom, odrediti, da se sme mejna kontrola
opravljati v obliki policijskih patrulj.
VI. IZRAVNALNI UKREPI
35. člen
(izravnalni ukrepi)
(1) Zaradi ugotavljanja nedovoljenega
vstopa, preverjanja zakonitosti bivanja na ozemlju Republike Slovenije ter
preprečevanja in odkrivanja nedovoljenih migracij in čezmejne kriminalitete
lahko policisti zoper osebo, za katero okoliščine
upravičujejo verjetnost, da je prestopila notranjo
mejo, izvajajo izravnalne ukrepe, kot jih določa ta zakon.
(2) Med
izravnalne ukrepe spadajo naslednja policijska pooblastila: kontrola osebe,
preverjanje osebe, pregled listin ter pregled prevoznega sredstva in stvari.
(3) Pooblastila v okviru izravnalnih
ukrepov izvajajo policisti tako, da naključno in nediskriminatorno preverjajo
osebe, ki so prestopile notranjo mejo.
35.a člen
(preverjanje
osebe in pregled listin)
(1) Policist lahko zahteva od osebe,
da mu na vpogled izroči listine, ki dokazujejo, da je oseba v Republiko Slovenijo
vstopila na dovoljen način, ter dovoljenja in listine, ki dokazujejo zakonitost
bivanja na ozemlju Republike Slovenije.
(2) Policist sme zaradi iskanja znakov
ponarejanja listin opraviti njihov pregled, vključno s pregledom z uporabo
tehničnih sredstev in naprav.
(3) Policist lahko osebne podatke
osebe preverja v zbirkah podatkov, ki jih upravlja ministrstvo, pristojno za
notranje zadeve, ter zbirkah podatkov do katerih imajo policisti dostop na
podlagi predpisov Evropske unije ali mednarodnih pogodb.
(4) V primeru, da identitete osebe ni mogoče ugotoviti na
podlagi predloženih listin ali v primeru dvoma v identiteto osebe, sme policist v zbirkah podatkov iz prejšnjega odstavka
preveriti biometrične podatke, kar je odvzem prstnih odtisov in odtisov dlani
ter preveriti druge telesne identifikacijske značilnosti, če izhajajo iz zbirk
podatkov.
35.b člen
(kontrola osebe,
pregled prevoznega sredstva in stvari)
(1) Policist sme opraviti kontrolo osebe,
pregled prevoznega sredstva in stvari, ki jih ima oseba pri sebi ali pod svojim
nadzorom, če je glede na konkretne okoliščine mogoče pričakovati:
-      
da ima oseba pri sebi ali v prevoznem sredstvu predmete, ki jih je po
zakonu treba zaseči;
-      
da ima oseba pri sebi ponarejene, prenarejene, izmišljene ali tuje listine,
ki jih uporabi kot svoje;
-      
da se v prevoznem sredstvu skrivajo druge osebe.
(2) Pred začetkom kontrole policist
pozove osebo, da pokaže kaj ima pri sebi ali v prevoznem sredstvu, razen če bi
to ogrozilo varnost ljudi in premoženja.
(3) Kontrolo osebe mora opraviti oseba
istega spola, razen če s postopkom ni mogoče odlašati.
(4) Pri kontroli osebe policist z
rokami pretipa oblačila osebe in pregleda vsebino predmetov, ki jih ima oseba
pri sebi, pod svojim nadzorom ali v prevoznem sredstvu.
(5) Pregled prevoznega sredstva obsega zunanji in notranji pregled prevoznega
sredstva, vključno z njegovimi skritimi deli.
(6) Pri
pregledu prevoznega sredstva in stvari smejo policisti uporabljati tehnična
sredstva in naprave in če je potrebno pregledati posamezne dele prevoznega
sredstva.
(7) Če je na podlagi pregleda s tehničnimi
sredstvi ali zaradi drugih okoliščin mogoče pričakovati, da se v delih
prevoznega sredstva, ki so zapečateni s carinsko oznako, skrivajo osebe ali se
prevažajo predmeti, ki jih je po zakonu treba zaseči, sme policist odstraniti
carinsko oznako in opraviti pregled prevoznega sredstva in stvari. Policist sme
odstraniti carinsko oznako tudi, če ugotovi, da je ta predrugačena ali
poškodovana. O odstranitvi carinske oznake se obvesti upravni organ, pristojen
za carinske zadeve, ki zagotovi njeno ponovno namestitev. Do prihoda
pooblaščene uradne osebe upravnega organa, pristojnega za carinske zadeve,
opravlja carinski nadzor nad prevoznim sredstvom in stvarmi v skladu z
veljavnimi carinskimi predpisi policist.
(8) V primerih iz prejšnjega odstavka sme
policist odstraniti tudi oznake za zagotovitev istovetnosti blaga pravnih in
fizičnih oseb, o čemer izda potrdilo.
(9) Če
policist med izvajanjem kontrole po tem členu najde predmete ali stvari, ki se
smejo odvzeti po zakonu, ki ureja kazenski postopek, ali po zakonu, ki ureja
prekrške, policist nadaljuje postopek po navedenih zakonih. V primeru, da
najdeni predmeti ne sodijo med navedene predmete ali stvari, v skladu s
predpisi pa spadajo v področje nadzora drugega državnega organa, jih prepustijo
pristojnemu organu v nadaljnji postopek.
VII. ZAČASNA PONOVNA UVEDBA NADZORA
36. člen
(začasna ponovna uvedba nadzora na
notranjih mejah)
(1) O začasni ponovni uvedbi ter
podaljšanju nadzora na notranjih mejah v skladu z II. poglavjem III. naslova
Zakonika o schengenskih mejah odloči vlada na predlog ministra, pristojnega za
notranje zadeve.
(2) Za obveščanje oziroma pošiljanje
informacij drugim državam članicam Evropske unije, Komisiji in Evropskemu
parlamentu v skladu z II. poglavjem III. naslova Zakonika o schengenskih mejah
o ponovni uvedbi ali podaljšanju nadzora na notranjih mejah, posvetovanje,
potrjevanje datuma, ko je nadzor odpravljen, in pošiljanje poročila, je
pristojno ministrstvo, pristojno za zunanje zadeve, na predlog ministrstva,
pristojnega za notranje zadeve.
(3) Ministrstvo, pristojno za notranje
zadeve, o ponovni uvedbi in ukinitvi nadzora na notranjih mejah obvešča javnost.
(4) Ob začasni ponovni uvedbi nadzora na
notranjih mejah v skladu z II. poglavjem III. naslova Zakonika o schengenskih
mejah, minister, pristojen za notranje zadeve, določi mejne prehode, na katerih
je dovoljeno prehajati državno mejo.
VIII. MEDNARODNO SODELOVANJE
37. člen
(vstop ali tranzit tujih varnostnih
organov)
(1) Vstop ali tranzit v Republiko Slovenijo
se lahko dovoli pripadnikom tujih varnostnih organov v uniformi, z orožjem in
vozili, ki so označeni z njihovimi znaki in emblemi.
(2) Dovoljenje za vstop ali tranzit tujih
varnostnih organov na ozemlje Republike Slovenije izda policija. V dovoljenju
se lahko določijo posebni pogoji za vstop ali tranzit.
(3) Ob pogoju vzajemnosti smejo pripadniki
tujih varnostnih organov, ki so člani uradnih delegacij na službenih obiskih,
vstopiti v Republiko Slovenijo in brez posebnega dovoljenja nositi uniformo in
osebno orožje, če je to del njihove uniforme.
(4) (prenehal
veljati)
38. člen
(sodelovanje s tujimi varnostnimi organi)
(1) Ne glede na prejšnji člen smejo
vstopiti v Republiko Slovenijo in izvajati z mednarodnim sporazumom ukrepe za
nadzor državne meje in druge naloge mednarodnega policijskega sodelovanja
pooblaščene osebe drugih držav, prav tako pa smejo v skladu z mednarodnimi
sporazumi tovrstne ukrepe in naloge izvajati tudi policisti Republike Slovenije
v tujini.
(2) Na ozemlju Republike Slovenije smejo
pripadniki tujih varnostnih organov, ki opravljajo naloge in ukrepe iz
prejšnjega odstavka, brez posebnega dovoljenja nositi uniformo, osebno orožje
ali druga prisilna sredstva, če je to del njihove službene opreme, vendar smejo
orožje in druga prisilna sredstva uporabiti le, če je to potrebno, da bi
odvrnili od sebe ali koga drugega neposredni protipravni napad, s katerim je
ogroženo njihovo življenje.
39. člen
(uradnik za zvezo)
Uradnik za zvezo se v tujino napoti s
sklepom Vlade Republike Slovenije, ki podrobneje določi njegove naloge in
pristojnosti.
IX. ZBIRANJE OSEBNIH PODATKOV IN EVIDENCE
40. člen
(hramba podatkov)
(1) Posnetki, ki so bili napravljeni pri
izvajanju 8. člena tega zakona in ki ne bodo uporabljeni v kazenskem postopku
ali postopku o prekrških, se izbrišejo takoj, najpozneje pa 30 dni po njihovem
nastanku.
(2) Posnetki, ki so bili napravljeni pri
izvajanju 8. člena tega zakona na mejnih prehodih, se uničijo v enem letu od
njihovega nastanka, razen če se ti podatki potrebujejo v kazenskem postopku ali
postopku o prekršku.
41. člen
(avtomatsko zbiranje podatkov)
Policija sme od oseb, pri katerih se
opravlja mejna kontrola, neposredno zbirati osebne podatke, ki se hranijo v
evidenci po tem zakonu, pri tem pa lahko za zbiranje osebnih podatkov uporablja
tudi ustrezna tehnična sredstva, uporabi pa lahko tudi druge podatke iz že
obstoječih evidenc.
42. člen
(evidence)
Policija za namene izvajanja izravnalnih
ukrepov, vodi evidenco oseb, pri katerih se izvede postopek po 35.a in 35.b
členu tega zakona, pri čemer ta evidenca ne vsebuje biometričnih podatkov, tudi
v primeru, če so bili uporabljeni za ugotavljanje istovetnosti..
43. člen
(osebni podatki)
(1) V evidenci iz prejšnjega člena se smejo
zbirati in hraniti naslednji podatki: osebno ime, rojstni podatki, EMŠO, če mu
je določena, identifikacijska številka posameznika v policijskih evidencah -
CR, spol, naslov stalnega ali začasnega prebivališča, državljanstvo, podatki o
listini, na podlagi katere je bila ugotovljena identiteta, in okoliščine
ugotavljanja identitete.
(2) Podatki, zbrani na podlagi
prejšnjega odstavka, se smejo hraniti pet let po vnosu v evidenco.
(3) Posameznik ima pravico do vpogleda v
svoje podatke v evidenci.
43.a člen
(evidenca nadomestil in služnosti v javno
korist)
(1) Za namene odločanja o nadomestilu in
ustanovitvi služnosti v javno korist ter za potrebe izplačevanja nadomestila
oziroma odškodnine za ustanovljeno služnost v javno korist ministrstvo,
pristojno za notranje zadeve, upravlja evidenco nadomestil in služnosti v javno
korist, v kateri se obdelujejo naslednji podatki:
-      
parcelna številka in katastrska občina zemljišča, na katerem so
postavljena, nameščena ali shranjena tehnična in druga sredstva iz prvega odstavka
8. člena tega zakona;
-      
boniteta zemljišča in vrsta dejanske rabe;
-      
osebno ime lastnika zemljišča, EMŠO, datum smrti, naslov stalnega in
začasnega prebivališča v Republiki Sloveniji, prebivališče v tujini, naslov za
vročanje in številka osebnega računa oziroma ime in priimek skrbnika za posebne
primere;
-      
osebno ime osebe, ki uporablja zemljišče na podlagi druge stvarne
pravice, vpisane v zemljiško knjigo, ali na podlagi najemne ali zakupne
pogodbe, EMŠO, naslov stalnega in začasnega prebivališča v Republiki Sloveniji,
prebivališče v tujini, naslov za vročanje, številka osebnega računa in podatek
o vrsti in trajanju stvarne pravice oziroma trajanju najemne ali zakupne
pravice;
-      
naziv in sedež firme, matična številka firme in številka poslovnega
računa, če je upravičenec do nadomestila ali lastnik zemljišča pravna oseba;
-      
obseg posega na zemljišču (vrsta, dolžina ali površina in obdobje
uporabljenega tehničnega ali drugega sredstva in natančna lokacija posega);
-      
številka in datum odločbe o nadomestilu prve in druge stopnje ter organ,
ki je izdal odločbo;
-      
številka in datum odločitve upravnega in vrhovnega sodišča o
nadomestilu;
-      
številka in datum sklenitve pogodbe o ustanovitvi služnosti v javno
korist;
-      
številka in datum odločbe o ustanovitvi služnosti v javno korist prve in
druge stopnje ter organ, ki je izdal odločbo; 
-      
številka in datum odločitve upravnega in vrhovnega sodišča o ustanovitvi
služnosti v javno korist;
-      
datum in višina izplačila nadomestila;
-      
številka in datum odločitve sodišča o določitvi višine odškodnine za
ustanovitev služnosti v javno korist;
-      
datum in višina izplačila odškodnine za ustanovitev služnosti v javno
korist.
(2) Ministrstvo, pristojno za notranje
zadeve, in pristojne upravne enote imajo pravico do vpogleda v podatke v
evidenci, ki se upravlja na podlagi tega člena, vnosa podatkov, njihovega
izpisa, prepisa ali kopiranja njihove vsebine v skladu s pristojnostmi, ki jih
imajo v postopku določanja nadomestila in ustanovitve služnosti v javno korist
po tem zakonu.
(3) Za ugotavljanje izpolnjevanja pogojev
za določitev nadomestila ali ustanovitev služnosti v javno korist ministrstvo,
pristojno za notranje zadeve, in pristojne upravne enote brezplačno
pridobivajo, uporabljajo in obdelujejo podatke, vključno z osebnimi podatki
lastnikov in posestnikov zemljišč iz četrtega odstavka 8. člena tega zakona, iz
naslednjih predpisanih zbirk podatkov:
-      
registra prostorskih enot (prostorski okoliš, naselje, občina, upravna
enota, katastrska občina, območje vodenja registra prostorskih enot, vrsta
prostorske enote, identifikacijska številka, meja, površina in ime prostorske
enote);
-      
centralnega registra prebivalstva (osebno ime, EMŠO, datum smrti, stalno
in začasno prebivališče v Republiki Sloveniji, prebivališče v tujini, naslov za
vročanje);
-      
zemljiškega katastra (identifikacijska oznaka parcele, meja parcele,
površina, firma ali osebno ime ter sedež ali naslov lastnika in upravljavca s
hišno številko, dejanska raba, boniteta zemljišča);
-      
zemljiške knjige (firma ali osebno ime ter sedež ali naslov lastnika in
upravljavca s hišno številko, lastninska, zakupna in najemna pravica na
posameznih parcelah);
-      
poslovnega registra Slovenije (matična številka, firma ali ime in
sedež);
-      
zbirk podatkov Sklada kmetijskih zemljišč in gozdov Republike Slovenije
(podatki o zemljiščih, ki so v lasti Republike Slovenije, ter firma ali osebno
ime in sedež ali naslov zakupnika teh zemljišč).
(4) Prevzemanje podatkov iz prejšnjega
odstavka v evidenco nadomestil in služnosti v javno korist poteka s samodejnim
povezovanjem z zbirkami podatkov iz prejšnjega odstavka z uporabo EMŠO ali
matične številke poslovnega subjekta ali identifikacijskega znaka nepremičnine.
Če se v zbirki podatkov iz prejšnjega odstavka spremenijo podatki, se te
spremembe samodejno na podlagi povezanosti z zbirko podatkov prevzamejo tudi v
evidenco po tem členu.
43.b člen
(ravnanje s podatki)
(1) Podatki iz evidence iz prejšnjega člena
se zbirajo neposredno od pravne ali fizične osebe, na katero se nanašajo, ali
se pridobijo iz že obstoječih zbirk osebnih podatkov, če so ti potrebni za opravljanje
nalog po tem zakonu.
(2) Upravljavec evidence in upravičenci do
vpogleda morajo podatke iz evidence, s katerimi so se seznanili, varovati v
skladu z zakonom, ki ureja varstvo osebnih podatkov, in jih smejo uporabiti le
pri opravljanju nalog iz svoje pristojnosti.
(3) Podatki o nadomestilu se v evidenci hranijo
pet let od pravnomočnosti odločbe o določitvi nadomestila, podatki o
ustanovitvi služnosti v javno korist pa pet let po prenehanju služnosti v javno
korist.
(4) Po preteku rokov iz prejšnjega odstavka
se podatki iz evidenc arhivirajo v skladu z zakonom, ki ureja arhivsko gradivo
in arhive.
X. ORGANI
44. člen
(pristojni organi)
(1) Pristojni organ Republike Slovenije za
izvajanje Zakonika o schengenskih mejah je policija, razen določb iz drugega,
tretjega in četrtega odstavka tega člena.
(2) Pristojni
organ Republike Slovenije za izvajanje 39. člena Zakonika o schengenskih mejah
je ministrstvo, pristojno za notranje zadeve.
(3) Pristojni
organ Republike Slovenije za izvajanje b) točke 23. člena in 2.1.1 točke
priloge VI Zakonika o schengenskih mejah je ministrstvo, pristojno za promet.
(4) Pristojni organ Republike Slovenije za
izvajanje 4.3. točke VII. Priloge Zakonika o schengenskih mejah je ministrstvo,
pristojno za zunanje zadeve.
(5) Izvajanje tega zakona nadzira policija.
XI. KAZENSKE DOLOČBE
45. člen
Z globo najmanj 400 eurov se za prekršek
kaznuje posameznik, ki:
1.    
ne pusti proste poti za nemoteno opravljanje nalog nadzora državne meje
(tretji odstavek 8. člena);
2.    
seje ali sadi nekatere vrste rastlin ali drevja v nasprotju z odločbo
(tretji odstavek 12. člena);
3.    
prestopi državno mejo izven mejnega prehoda ali izven delovnega časa
(prvi odstavek 5. člena Zakonika o schengenskih mejah);
4.    
prestopi državno mejo zaradi nepredvidljivih nujnih okoliščin, pa o tem
takoj ne obvesti policije (drugi odstavek 15. člena);
5.    
se giblje ali zadržuje na območju mejnega prehoda, pa za to nima
upravičenega razloga (četrti odstavek 22. člena);
6.    
na območju mejnega prehoda ne upošteva navodil in odredb policista, ki
opravlja mejno kontrolo (24. člen);
7.    
brez soglasja kakor koli spremeni namembnost objekta ali naprave, ki je
na območju mejnega prehoda (prvi odstavek 25. člena);
8.    
ne izpolni obveznosti poveljnika plovila (prvi, drugi in tretji odstavek
26. člena tega zakona);
9.    
se izmakne mejni kontroli ali se poskuša izmakniti mejni kontroli (prvi
odstavek 27. člena);
10.  samovoljno
zapusti območje mejnega prehoda, dokler mejna kontrola ni opravljena (prvi
odstavek 27. člena);
11.  se
pri mejni kontroli izkaže s tujo ali neveljavno listino za prestop državne meje
(prvi odstavek 27. člena);
12.  ne
pojasni vseh okoliščin, pomembnih za prehod državne meje ali ne upošteva
navodil in odredb policistov, ki opravljajo mejno kontrolo (drugi in tretji
odstavek 27. člena).
46. člen
Z globo najmanj 600 eurov se za prekršek
kaznuje posameznik, ki:
1.    
nadaljuje let brez dovoljenja (2.1.4. točka priloge VI Zakonika o
schengenskih mejah);
2.    
ne obvesti policije o prihodu ali odhodu letal (2.2.3. točka priloge VI
Zakonika o schengenskih mejah);
3.    
ne pošlje splošne izjave in podatkov o potnikih (2.3.1. točka priloge VI
Zakonika o schengenskih mejah);
4.    
policiji ali organu, pristojnemu za pomorstvo, ne izroči ali pošlje
seznama posadke in morebitnih potnikov ali je ta seznam nepopoln (3.1.2 točka
priloge VI Zakonika o schengenskih mejah);
5.    
policiji ali organu, pristojnemu za pomorstvo, ne sporoči vseh sprememb
v zvezi s sestavo posadke ali številom potnikov (3.1.4. točka priloge VI Zakonika
o schengenskih mejah);
6.    
policije ali organa, pristojnega za pomorstvo, ne obvesti, da so na
krovu slepi potniki (3.1.4. točka priloge VI Zakonika o schengenskih mejah);
7.    
policije ali organa, pristojnega za pomorstvo, pravočasno ne obvesti o
odhodu ladje (3.1.5. točka priloge VI Zakonika o schengenskih mejah);
8.    
policiji ali organu, pristojnemu za pomorstvo, ne pošlje načrta poti in
programa križarjenja (3.2.1 točka priloge VI Zakonika o schengenskih mejah);
9.    
policiji ali organu, pristojnemu za pomorstvo, ne izroči listine z vsemi
tehničnimi lastnostmi plovila in imeni oseb na krovu (3.2.6 točka priloge VI
Zakonika o schengenskih mejah);
10.  policiji
ali organu, pristojnemu za pomorstvo, ne pošlje seznama oseb na krovu
(3.2.9.(i) točka priloge VI Zakonika o schengenskih mejah);
11.  ne
obvesti policije ali organa, pristojnega za pomorstvo, o vplutju rekreacijskega
plovila v pristanišče, ki ni mejni prehod (3.2.5. točka priloge VI Zakonika o
schengenskih mejah);
12.  ne
dopusti postavitve, namestitve, uporabe, vzdrževanja ali shranjevanja tehničnih
ali drugih sredstev ali se ne vzdrži ravnanj, ki ovirajo postavitev,
namestitev, uporabo, vzdrževanje ali shranjevanje teh sredstev.
46.a člen
(1) Z globo najmanj 1.000 eurov se za
prekršek kaznuje posameznik, ki z namenom nadzora državne meje ravna na način,
ki je enak ali podoben oblikam opravljanja policijskih nalog pri izvajanju
nadzora državne meje, ali ki ovira policijo pri izvajanju nadzora državne meje
(drugi odstavek 4. člena).
(2) Če je dejanje iz prejšnjega odstavka
storjeno v skupini najmanj dveh oseb, se posameznik kaznuje z globo najmanj
1.500 eurov.
47. člen
Z globo 200 eurov se za prekršek kaznuje posameznik, ki:
1.    
na opozorilne table in drugo signalizacijo, postavljeno po tem zakonu
ali predpisih, izdanih na podlagi tega zakona pritrjuje kakršne koli druge
table, napise, plakate in podobno (peti odstavek 10. člena);
2.    
opravlja cestni oziroma železniški promet, letenje z letali ali drugimi
napravami za letenje, pluje, izvaja lov, ribolov, se giblje ali zadržuje ob
mejni črti, kadar je to z odredbo prepovedano (drugi odstavek 12. člena);
3.    
na območju mejnega prehoda pobira dajatve v nasprotju s petim odstavkom
22. člena tega zakona.
48. člen
(1) Z globo najmanj 2.000 eurov se za
prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, ki:
1.    
ki spodbuja ravnanje posameznikov ali skupin k nadzoru državne meje na
način, ki je enak ali podoben oblikam opravljanja policijskih nalog pri
izvajanju nadzora državne meje, ali ki ovira policijo pri izvajanju nadzora
državne meje, ali organizira tak nadzor ali ga kako drugače omogoča (tretji
odstavek 4. člena);
2.    
ne pusti proste poti za nemoteno opravljanje nalog nadzora državne meje
(tretji odstavek 8. člena);
3.    
ne poskrbi, da bi se mejna kontrola lahko izvajala skladno s tem zakonom
(drugi odstavek 21. člena);
4.    
ne zagotovi službenih prostorov, parkirnih mest, dostopa do objektov in
prostorov, brezplačnega prevoza, voznih redov, ne obvešča ali ne obvešča
pravočasno o dejanskih prometnih gibanjih (tretji odstavek 21. člena);
5.    
brez soglasja kakor koli spremeni namembnost objekta ali naprave, ki je
na območju mejnega prehoda (prvi odstavek 25. člena);
6.    
pravna oseba, katere poveljnik plovila ali druga oseba ne izpolni
obveznosti poveljnika plovila (prvi, drugi in tretji odstavek 26. člena).
(2) Z globo najmanj 1.000 eurov se kaznuje
odgovorna oseba pravne osebe ali samostojnega podjetnika posameznika ali
posameznika, ki samostojno opravlja dejavnost, ki stori prekršek iz prejšnjega
odstavka.
49. člen
(1) Z globo najmanj 2.000 eurov se za
prekršek kaznuje pravna oseba ali samostojni podjetnik posameznik ali
posameznik, ki samostojno opravlja dejavnost, ki:
1.    
ne sprejme potrebnih ukrepov iz drugega odstavka 2.1.3. točke priloge VI
Zakonika o schengenskih mejah;
2.    
ravna v nasprotju s 3.1.2. točko priloge VI Zakonika o schengenskih
mejah;
3.    
ravna v nasprotju s 3.1.4. točko priloge VI Zakonika o schengenskih
mejah;
4.    
ravna v nasprotju s 3.1.5. točko priloge VI Zakonika o schengenskih
mejah;
5.    
ravna v nasprotju s 3.2.9.(i) točko priloge VI Zakonika o schengenskih
mejah.
(2) Z globo najmanj 1.000 eurov se kaznuje
odgovorna oseba pravne osebe ali samostojnega podjetnika posameznika ali
posameznika, ki samostojno opravlja dejavnost, ki stori prekršek iz prejšnjega
odstavka.
49.a člen
(višina globe v hitrem prekrškovnem
postopku)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o nadzoru državne meje – ZNDM-2 (Uradni
list RS, št. 60/07)
vsebuje naslednje prehodne in končne določbe:
»XII. PREHODNE IN KONČNE DOLOČBE
50. člen
(podzakonski
predpisi)
(1) Vlada sprejme seznam cestnih povezav,
po katerih se ne odvija čezmejni promet iz tretjega odstavka 11. člena tega
zakona, v šestih mesecih po uveljavitvi tega zakona.
(2) Minister, pristojen za notranje zadeve,
v 12 mesecih po uveljavitvi tega zakona izda predpise iz osmega odstavka 10.
člena, drugega odstavka 14. člena, šestega odstavka 22. člena, tretjega
odstavka 23. člena, četrtega odstavka 28. člena ter četrtega odstavka 40. člena
tega zakona.
51. člen
(uporaba zakona
na notranjih mejah)
(1) Do uveljavitve Sklepa Sveta EU,
sprejetega na podlagi drugega odstavka 3. člena Akta o pogojih pristopa Češke
republike, Republike Estonije, Republike Cipra, Republike Latvije, Republike
Litve, Republike Madžarske, Republike Malte, Republike Poljske, Republike
Slovenije in Slovaške republike in prilagoditvi pogodb, na katerih temelji
Evropska unija (Uradni list RS - MP, št. 3/04), v Republiki Sloveniji, se na
notranjih mejah uporabljajo določbe tega zakona in določbe Zakonika o
schengenskih mejah, ki veljajo za zunanje meje.
(2) Z dnem uveljavitve Sklepa Sveta EU,
sprejetega na podlagi drugega odstavka 3. člena Akta o pogojih pristopa Češke
republike, Republike Estonije, Republike Cipra, Republike Latvije, Republike
Litve, Republike Madžarske, Republike Malte, Republike Poljske, Republike
Slovenije in Slovaške republike in prilagoditvi pogodb, na katerih temelji
Evropska unija (Uradni list RS - MP, št. 3/04), v Republiki Sloveniji, se na
notranjih mejah prenehajo uporabljati določbe IV. in V. poglavja tega zakona,
razen ob začasni ponovni uvedbi nadzora na notranjih mejah v skladu s 36. členom
tega zakona.
52. člen
(predpisi, ki
prenehajo veljati)
(1) Z dnem uveljavitve tega zakona
prenehajo veljati:
-      
Zakon o nadzoru državne meje (Uradni list RS, št. 87/02, 126/03, 69/05 -
odločba US, 83/05 - popravni sklep k odločbi US in 69/06),
-      
Uredba o izvajanju Uredbe Sveta (ES) o zahtevi, da pristojni organi
držav članic sistematično žigosajo potne listine državljanov tretjih držav pri
njihovem prehodu zunanjih meja držav članic ter o spremembi Konvencije o izvajanju
schengenskega sporazuma in Skupnega priročnika v ta namen (Uradni list RS, št.
39/05),
-      
Pravilnik o izvajanju zakona o nadzoru državne meje (Uradni list RS, št.
45/04 in 39/05),
-      
Pravilnik o označevanju mejnih prehodov in njihovih območij (Uradni list
RS, št. 45/04).
(2) Predpisa iz tretje in četrte alineje
prejšnjega odstavka se smiselno uporabljata do izdaje predpisov iz drugega
odstavka 50. člena tega zakona, če nista v nasprotju s tem zakonom.
53. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
nadzoru državne meje – ZNDM-2A (Uradni list RS, št. 77/09)
vsebuje naslednjo končno določbo:
»KONČNA DOLOČBA
14. člen
Ta zakon začne veljati petnajsti dan po
objavi v Uradnem listu Republike Slovenije, razen določb 8., 9., 10. in
12. člena tega zakona, ki začnejo veljati šest mesecev po objavi v Uradnem
listu Republike Slovenije.«.

Zakon o nalogah in pooblastilih policije –
ZNPPol (Uradni list RS, št. 15/13)
v zvezi s prenehanjem veljavnosti četrtega odstavka 166. člena zakona določa:
»(2) Določbe iz prejšnjega odstavka se
uporabljajo do začetka uporabe tega zakona.«;
ter vsebuje naslednjo končno določbo:
»167. člen
(uveljavitev in
uporaba zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šestdeseti
dan po njegovi uveljavitvi.«.

Zakon o spremembah in dopolnitvah Zakona o nadzoru
državne meje – ZNDM-2B (Uradni list RS, št. 5/17)
vsebuje naslednje prehodne in končno določbo:
»PREHODNE IN KONČNA DOLOČBA
22. člen
(rok za izdajo
predpisa)
(1) Minister, pristojen za notranje zadeve,
izda predpis iz desetega odstavka 8. člena zakona v šestih mesecih po
uveljavitvi tega zakona.
(2) Vlada Republike Slovenije izda predpis
iz šestega odstavka 8.b člena zakona v šestdesetih dneh po uveljavitvi tega
zakona.
23. člen
(rok za
pridobitev ocene vplivov v naravo)
Policija v šestih mesecih po uveljavitvi
tega zakona za že nameščena tehnična in druga sredstva iz prvega odstavka 8.
člena zakona v skladu s šestim odstavkom 8. člena zakona pridobi oceno vplivov
namestitve teh sredstev na naravo.
24. člen
(uveljavljanje
nadomestila za leto 2015 in 2016)
Upravičenec do nadomestila iz prvega
odstavka 8.a člena zakona zahteva nadomestilo za koledarsko leto 2015 in 2016
do 30. junija 2017.
25. člen
(oprostitev
plačila koncesijskih dajatev)
(1) Do ureditve oprostitve plačila
koncesijskih dajatev zaradi namestitve varovalne ograje ali druge tehnične
ovire v predpisih, ki urejajo področje sladkovodnega ribištva, divjadi in
lovstva, so do 50 odstotnega plačila koncesijske dajatve, če se na delih
ribiškega okoliša ali lovnih površin njihovih lovišč namesti varovalna ograja
ali druga tehnična ovira za opravljanje nalog iz 8. člena zakona, oproščeni:
-      
koncesionarji, ki imajo z Republiko Slovenijo sklenjeno koncesijsko
pogodbo za izvajanje ribiškega upravljanja v ribiških okoliših in
-      
koncesionarji, ki imajo z Republiko Slovenijo sklenjeno koncesijsko
pogodbo za trajnostno gospodarjenje z divjadjo v posameznem lovišču.
(2) Oprostitev iz prejšnjega odstavka velja
za obdobje, v katerem je nameščena varovalna ograja ali druga tehnična ovira.
(3) Razmerja v skladu s tem členom
koncedent in koncesionar uredita z aneksom h koncesijski pogodbi za izvajanje
ribiškega upravljanja v ribiškem okolišu oziroma po postopku za znižanje
koncesijske dajatve za trajnostno gospodarjenje z divjadjo v posameznem
lovišču, ki je določen v koncesijskem aktu.
26. člen
(plačilo
dohodnine)
Do ureditve oprostitve plačila dohodnine od
nadomestila, izplačanega v skladu z 8.a členom zakona, v zakonu, ki ureja
dohodnino, se za to nadomestilo dohodnina ne plača.
27. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o spremembah in
dopolnitvah Zakona o nadzoru državne meje – ZNDM-2C (Uradni list RS, št. 68/17)
spreminja 24. člen Zakona o spremembah in dopolnitvah Zakona o nadzoru državne
meje – ZNDM-2B (Uradni list RS, št. 5/17) tako,
da se glasi:
»24. člen
(uveljavljanje
nadomestila za leto 2015 in 2016)
(1) Upravičenec do nadomestila iz prvega
odstavka 8.a člena zakona zahteva nadomestilo za koledarsko leto 2015 in 2016
do 30. junija 2017.
(2) Ne glede na določbo prejšnjega odstavka lahko upravičenec
do nadomestila iz prvega odstavka 8.a člena zakona zahteva nadomestilo za
koledarsko leto 2015 in 2016 do 31. marca 2018.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
»2 člen
Zahteve upravičencev, ki so bile vložene po izteku roka iz
24. člena zakona in o njih do uveljavitve zakona še ni bilo odločeno, se
štejejo za pravočasne.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o nadzoru
državne meje – ZNDM-2D (Uradni list RS, št. 47/19)
vsebuje naslednji prehodni in končno določbo:
»PREHODNI IN KONČNA DOLOČBA
5. člen
(plačilo
dohodnine)
Do ureditve oprostitve plačila dohodnine od
odškodnine, izplačane v skladu z 8.f členom zakona, v zakonu, ki ureja
dohodnino, se za to odškodnino dohodnina ne plača.
6. člen
(sprememba že
sklenjenih pogodb o ustanovitvi služnosti)
Pogodbe o ustanovitvi služnosti v javno
korist, sklenjene v skladu z 8.d členom Zakona o nadzoru državne meje (Uradni
list RS, št. 35/10 – uradno prečiščeno besedilo, 15/13 – ZNPPol, 5/17 in
68/17), se preverijo v delu, ki se nanaša na višino odškodnine, in se k njim
sklenejo aneksi v skladu z 8.d členom zakona, če se lastniki zemljišč s
tem strinjajo.
7. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah Zakona o nadzoru državne
meje – ZNDM-2E (Uradni list RS, št. 139/20)
vsebuje naslednjo končno določbo:
»KONČNA DOLOČBA
5. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o nadzoru državne
meje – ZNDM-2F (Uradni list RS, št. 161/21)
vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta zakon začne veljati petnajsti dan po objavi
v Uradnem listu Republike Slovenije.«.

Zakon o dopolnitvi Zakona o nadzoru državne
meje – ZNDM-2G (Uradni list RS, št. 29/22)
vsebuje naslednji prehodni in končno določbo:
»PREHODNI IN KONČNA DOLOČBA
2. člen
(povračilo dela
stroškov v letu 2022)
Vlada Republike Slovenije na predlog
ministrstva, pristojnega za notranje zadeve, v 30 dneh po uveljavitvi tega
zakona s sklepom ugotovi obstoj povečanega nadzora državne meje v letu 2021 in
odloči o višini sredstev, ki pripada posamezni občini.
3. člen
(rok za izdajo
predpisa)
Vlada Republike Slovenije izda predpis iz
sedmega odstavka 9.a člena zakona v osmih dneh po uveljavitvi tega zakona.
4. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.