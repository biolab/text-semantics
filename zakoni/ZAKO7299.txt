1. člen
S tem zakonom se zaradi spodbujanja zaposlovanja določa začasna
spodbuda za zaposlovanje starejših brezposelnih oseb.
2. člen
(1) Ne glede na določbe Zakona o pokojninskem in invalidskem zavarovanju
(Uradni list RS, št. 96/12, 39/13, 99/13 – ZSVarPre-C, 101/13 – ZIPRS1415,
44/14 – ORZPIZ206, 85/14 – ZUJF-B in 95/14 – ZUJF-C), Zakona o zdravstvenem
varstvu in zdravstvenem zavarovanju (Uradni list RS, št. 72/06 – uradno
prečiščeno besedilo, 114/06 – ZUTPG, 91/07, 76/08, 62/10 – ZUPJS, 87/11, 40/12
– ZUJF, 21/13 – ZUTD-A, 91/13, 99/13 – ZUPJS-C, 99/13 – ZSVarPre-C, 111/13 –
ZMEPIZ-1, 95/14 – ZUJF-C in 47/15 – ZZSDT), Zakona o starševskem varstvu in
družinskih prejemkih (Uradni list RS, št. 26/14) in Zakona o urejanju trga dela
(Uradni list RS, št. 80/10, 40/12 – ZUJF, 21/13, 63/13, 100/13, 32/14 – ZPDZC-1
in 47/15 – ZZSDT), je delodajalec, ki v obdobju iz 4. člena tega zakona sklene
pogodbo o zaposlitvi z brezposelno osebo, starejšo od 55 let, ki je najmanj
šest mesecev pred sklenitvijo pogodbe o zaposlitvi prijavljena v evidenci
brezposelnih oseb, za prvih 24 mesecev zaposlitve oproščen plačila prispevkov
delodajalca za obvezno pokojninsko in invalidsko zavarovanje, obvezno
zdravstveno zavarovanje, zavarovanje za primer brezposelnosti in zavarovanje za
starševsko varstvo.
(2) Do oprostitve iz prejšnjega odstavka je upravičen
delodajalec, ki:
-       
zadnje tri mesece pred sklenitvijo pogodbe o zaposlitvi z brezposelno
osebo iz prejšnjega odstavka ni začel postopka odpovedi pogodbe o zaposlitvi
ali odpovedal pogodbe o zaposlitvi delavcem iz poslovnih razlogov,
-       
pred sklenitvijo pogodbe o zaposlitvi z brezposelno osebo iz prejšnjega
odstavka ni imel blokiranega transakcijskega računa 30 ali več zaporednih dni
in
-       
je v zadnjih šestih mesecih pred sklenitvijo pogodbe o zaposlitvi z
brezposelno osebo iz prejšnjega odstavka redno izplačeval plače in plačeval
obvezne prispevke za socialno varnost zaposlenim.
(3) Spodbuda iz tega člena ni združljiva s spodbudo za
zaposlovanje:
-       
iz drugega odstavka 5. člena Zakona o razvojni podpori Pomurski regiji v
obdobju 2010–2017 (Uradni list RS, št. 87/09 in 82/15),
-       
na problemskih območjih z visoko brezposelnostjo iz 27. člena Zakona o
spodbujanju skladnega regionalnega razvoja (Uradni list RS, št. 20/11 in
57/12),
-       
iz prvega odstavka 39. člena Zakona o spremembah in dopolnitvah Zakona o
urejanju trga dela (Uradni list RS, št. 21/13) ter
-       
iz 74. člena Zakona o zaposlitveni rehabilitaciji in zaposlovanju invalidov
(Uradni list RS, št. 16/07 – uradno prečiščeno besedilo, 87/11, 96/12 – ZPIZ-2
in 98/14).
(4) Ne glede na neplačilo prispevkov za obvezno pokojninsko in
invalidsko zavarovanje, obvezno zdravstveno zavarovanje, zavarovanje za primer
brezposelnosti in zavarovanje za starševsko varstvo, je oseba iz prvega
odstavka tega člena upravičena do enakega obsega pravic iz navedenih socialnih
zavarovanj, kot če bi bili prispevki delodajalca plačani.

Zakon o interventnem ukrepu na področju trga
dela – ZIUPTD (Uradni list RS, št. 90/15) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Določba 156. člena Zakona o pokojninskem in invalidskem zavarovanju
(Uradni list RS, št. 96/12, 39/13, 99/13 – ZSVarPre-C, 101/13 – ZIPRS1415,
44/14 – ORZPIZ206, 85/14 – ZUJF-B in 95/14 – ZUJF-C) se v obdobju iz 4. člena
tega zakona ne uporablja.
4. člen
Ta zakon začne veljati 1. januarja 2016 in velja do
31. decembra 2017.«.

Zakon o spremembi Zakona o interventnem ukrepu
na področju trga dela – ZIUPTD-A (Uradni list RS, št. 75/17) spreminja 4. člen zakona tako, da
se glasi:
»4. člen
Ta zakon začne veljati 1. januarja 2016 in velja do
31. decembra 2019.«;
ter vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.