1. člen
(Namen zakona)
(1) Ta zakon ureja določena vprašanja glede pogojev za
finančno in kadrovsko sanacijo Holdinga Slovenske železnice, d.o.o. (v
nadaljnjem besedilu: Holding SŽ), in sicer:
-       
višino in pogoje poroštva, ki ga daje Republika Slovenija za
restrukturiranje obveznosti Holdinga SŽ;
-       
prevzem dela dolga Holdinga SŽ v zvezi z nakupom potniških vlakov in s
tem povezano dokapitalizacijo;
-       
dokapitalizacijo Holdinga SŽ z denarnim vložkom 5.000,000.000 tolarjev
(pet milijard tolarjev);
-       
višino sredstev, ki jih v okviru poslovne sanacije Republika Slovenija
zagotavlja za kadrovsko sanacijo Holdinga SŽ.
(2) Restrukturiranje obveznosti iz naslova kreditov po tem zakonu
pomeni najemanje novih kreditov pri istih ali drugih upnikih (refinanciranje)
ali spremembo pogojev obstoječih kreditov (reprogramiranje).
2. člen
(poroštva in krediti, ki so predmet restrukturiranja)
Republika Slovenija daje poroštva za restrukturiranje
obveznosti iz naslova kreditov, ki so navedeni v Prilogi 1 tega zakona, ki je
njegov sestavni del, do skupne višine glavnic 35.000,000.000 tolarjev
(petintrideset milijard tolarjev) oziroma v protivrednosti evra po srednjem
tečaju Banke Slovenije na dan najema posameznega kredita.
3. člen
(Splošni pogoji restrukturiranja obveznosti iz naslova
kreditov)
Posli restrukturiranja obveznosti iz naslova kreditov po
prejšnjem členu morajo biti izvedeni tako, da bodo pogoji novih kreditov in
spremenjeni pogoji obstoječih kreditov ugodnejši od pogojev kreditov, ki se
restrukturirajo.
4. člen
(Pogoji poroštva)
(1) Republika Slovenija daje poroštva za kredite iz 2. člena
tega zakona pod naslednjimi pogoji:
-       
obrestna mera posameznega kredita mora biti nižja od obrestne mere
kredita, ki je predmet restrukturiranja,
-       
moratorij na odplačilo glavnice mora biti najmanj 2 leti,
-       
doba odplačevanja je najmanj 5 let,
-       
skupni stroški (obresti in vsi drugi stroški) posameznega kredita ne
smejo presegati skupnih stroškov kredita, ki se restrukturira,
-       
da kreditodajalec soglaša s prenosom kredita na odvisno družbo skladno z
delitvenim načrtom, ki ga sprejme vlada skladno s šestim odstavkom 6. člena
Zakona o preoblikovanju in privatizaciji javnega podjetja Slovenske železnice,
d.d. (Uradni list RS, št. 26/03),
-       
pred sklenitvijo poroštvenih pogodb s posameznimi kreditodajalci sklene
ministrica oziroma minister pristojen za finance (v nadaljnjem besedilu:
minister), s kreditojemalci pogodbe o ureditvi medsebojnih odnosov v primeru
izpolnitve poroštvene obveznosti.
(2) Obseg izdajanja poroštev Republike Slovenije se zmanjšuje
z vsakokratnim zneskom najetega kredita, za katerega bo dano poroštvo Republike
Slovenije.
5. člen
(Izpolnitev poroštvene obveze)
Republika Slovenija izpolni poroštveno obveznost iz 2. člena
tega zakona, ko prejme pisni poziv kreditodajalca, iz katerega je razvidno, da
kreditojemalec navkljub njegovemu pozivu v dogovorjenem roku ni izpolnil zapadle
obveznosti.
6. člen
(Regresna pravica)
Če Republika Slovenija izpolni poroštveno obveznost v zvezi s
krediti iz 2. člena tega zakona, pridobi pravico, da od posameznega
kreditojemalca zahteva povračilo izplačanih zneskov in stroškov, ki so ji v
zvezi s tem nastali.
7. člen
(Način poplačila obveznosti)
Sredstva kreditov, najetih za refinanciranje kreditov, se
nakazujejo neposredno na račun kreditodajalcev, katerih krediti se
refinancirajo. O vsakem izvršenem nakazilu morajo kreditodajalci obvestiti
ministrstvo, pristojno za finance, v roku treh dni od nakazila.
8. člen
(Sklepanje poroštvenih pogodb)
Poroštvene pogodbe v imenu in za račun Republike Slovenije
sklene minister.
9. člen
(Finančne obveznosti države v zvezi z nakupom potniških
vlakov)
(1) Republika Slovenija v letu 2004 prevzame obveznosti
Holdinga SŽ, ki izhajajo iz naslova kredita, najetega pri Novi Ljubljanski
banki dne 1. 12. 1998, po pogodbi št. 04/98 – SIN, skladno z Zakonom o poroštvu
RS za najetje posojil za nakup potniških vlakov (Uradni list RS, št. 20/98), do
višine 5.000,000.000 tolarjev (pet milijard tolarjev).
(2) Z dnem prevzema obveznosti iz prejšnjega odstavka pridobi
Republika Slovenija v enakem znesku terjatev do Holdinga SŽ.
(3) Terjatev iz prejšnjega odstavka Republika Slovenija
spremeni v kapitalski delež v Holdingu SŽ.
10. člen
(Dokapitalizacija Holdinga SŽ z denarnim vložkom)
(1) Republika Slovenija v letu 2004 dokapitalizira Holding SŽ
z denarnim vložkom v višini 5.000,000.000 tolarjev (pet milijard tolarjev).
Denarni vložek se zagotovi iz proračunskih sredstev v okviru finančnega načrta
(računa finančnih terjatev in naložb) ministrstva, pristojnega za promet.
(2) Denarna sredstva iz prejšnjega odstavka se uporabijo za
odplačilo zapadlih obveznosti oziroma za predčasno odplačilo še nezapadlih
obveznosti iz naslova kreditov, najetih v zvezi s premoženjem, ki je namenjeno
opravljanju obveznih gospodarskih javnih služb na področju železniškega
prometa.
(3) Obveznosti iz prejšnjega odstavka za katerih odplačilo so
namenjena sredstva dokapitalizacije iz prvega odstavka tega člena izhajajo iz
pogodb navedenih v Prilogi 2, ki je sestavni del tega zakona.
11. člen
(sredstva za kadrovsko sanacijo Holdinga SŽ)
(1) Finančna sredstva za aktivno reševanje problematike
presežnih delavcev in za pokrivanje plač in drugih stroškov, povezanih z delom
in usposabljanjem na podlagi programa kadrovskega prestrukturiranja, ki ga je
sprejela vlada, se zagotovijo v okviru finančnega načrta ministrstva,
pristojnega za promet, in to:
-       
za leto 2004 v višini 1.211,000.000 tolarjev (ena milijarda dvestoenajst
milijonov tolarjev);
-       
za leto 2005 v višini 789,000.000 tolarjev (sedemstodevetinosemdeset
milijonov tolarjev).
(2) Druga potrebna finančna sredstva za realizacijo programa
kadrovskega prestrukturiranja zagotovijo Holding SŽ in odvisne družbe v
poslovnem sistemu železniških družb.
(3) Za učinkovito reševanje problematike kadrovskega
prestrukturiranja zagotovi Zavod Republike Slovenije za zaposlovanje ustrezno
strokovno pomoč.
12. člen
(Prenos obveznosti Holdinga SŽ na odvisne družbe)
Pri realizaciji delitvenega načrta se glede obveznosti iz
kreditov, ki se restrukturirajo po določbah tega zakona, upoštevajo tudi
naslednja izhodišča:
-       
krediti iz Priloge 1 tega zakona do dokončne izvedbe restrukturiranja
ostanejo v premoženjski bilanci Holdinga SŽ, zato v delitvenem načrtu Holding
SŽ vzpostavi terjatve do odvisnih družb največ v višini kreditov, ki so predmet
restrukturiranja in izvirajo iz naslova premoženja, ki ga v svojo last prevzema
posamezna odvisna družba;
-       
višina terjatev do posamezne odvisne družbe se določi ob smiselni
uporabi načel in pravil, določenih v šestem odstavku 6. člena Zakona o
preoblikovanju in privatizaciji javnega podjetja Slovenske železnice, d.d.
(Uradni list RS, št. 26/03);
-       
(prenehala
veljati),
-       
z dnem prenosa kreditov prenehajo terjatve Holdinga SŽ do odvisnih družb
iz naslova prenesenih kreditov.

Priloga
1: Stanje dolgoročnih in kratkoročnih kreditov
Priloga
2: Dolgoročni krediti, ki so predvideni za predčasno odplačilo še nezapadlih
obveznosti

Zakon o poslovni sanaciji Holdinga Slovenske
železnice, d.o.o. – ZPSHSZ (Uradni list RS, št. 45/04) vsebuje naslednjo končno določbo:
»13. člen
(Končna določba)
(1) Ta zakon začne veljati naslednji dan po objavi v Uradnem
listu Republike Slovenije.
(2) Z dnem uveljavitve tega zakona prenehata veljati določbi
drugega in tretjega odstavka 7. člena Zakona o preoblikovanju in privatizaciji
javnega podjetja Slovenske železnice, d.d. (Uradni list RS, št. 26/03) za
obveznosti iz kreditov, ki so predmet restrukturiranja po tem zakonu.«.

Zakon o spremembah in dopolnitvah Zakona o
železniškem prometu – ZZelP-F (Uradni list RS, št. 15/07) vsebuje naslednjo končno določbo:
»51. člen
(končna določba)
Ta zakon začne veljati petnajsti dan po objavi v Uradnem
listu Republike Slovenije.«.