Prvo poglavje
SPLOŠNE DOLOČBE
1. člen
(vsebina in namen zakona)
(1) Ta zakon določa način in obseg
elektronskega poslovanja na trgu v skladu z Direktivo 2000/31/ES Evropskega
parlamenta in Sveta z dne 8. junija 2000 o nekaterih pravnih vidikih
storitev informacijske družbe, zlasti elektronskega poslovanja na notranjem
trgu (Direktiva o elektronskem poslovanju) (UL L št. 178 z dne 17. 7.
2000, str. 1).
(2) Zakon zlasti ureja vprašanja storitev
informacijske družbe kot gospodarskih dejavnosti, ki potekajo po internetu in
so stalno dostopne. Pri tem zlasti ureja vprašanja glede sedeža ponudnikov
storitev informacijske družbe, komercialnih sporočil, elektronskih pogodb,
odgovornosti posrednikov, kodeksov ravnanja na področju storitev informacijske
družbe, izvensodnega reševanja sporov, sodnega varstva in sodelovanja med
državami članicami.
(3) Pri vprašanjih elektronskega
poslovanja, ki niso urejena s tem zakonom, se uporabljajo določbe zakona, ki
ureja elektronsko poslovanje in elektronski podpis.
2. člen
(izključitev uporabe tega zakona)
(1) Ta zakon se ne uporablja za:
1.    
področje obdavčitve,
2.    
vprašanja, povezana z dogovori in ravnanjem, urejenimi s kartelnim
pravom,
3.    
vprašanja, povezana s storitvami informacijske družbe v zvezi z varstvom
osebnih podatkov, za katere se uporablja zakon, ki ureja varstvo osebnih
podatkov ali zakon, ki ureja elektronske komunikacije in
4.    
naslednje dejavnosti storitev informacijske družbe:
- 
dejavnosti notarjev ali podobnih poklicev, če
so v neposredni in posebni zvezi z izvajanjem javnih pooblastil,
- 
zastopanje strank in varovanje njihovih
interesov na sodišču,
- 
dejavnosti igralništva, pri katerih gre za
vložke denarne vrednosti v igrah na srečo, vključno z loterijami in
transakcijami v zvezi s stavami.
(2) Ta zakon se ne uporablja za
ukrepe, namenjene spodbujanju kulturne in jezikovne raznolikosti ter
zagotavljanju zaščite pluralizma.
3. člen
(pomen izrazov)
Izrazi, uporabljeni v tem zakonu, imajo
naslednji pomen:
1.    
»država članica« je država pogodbenica Sporazuma o ustanovitvi
Evropskega gospodarskega prostora (UL L št. 1 z dne 3. januarja 1994, str.
3), z vsemi spremembami;
2.    
»komercialno sporočilo« je vsaka oblika sporočila, namenjena neposredni
ali posredni promociji blaga, storitev ali podobe podjetja, organizacije ali
osebe, ki opravlja trgov­sko, industrijsko ali obrtno dejavnost ali regulirani
poklic, pri čemer podatki, ki omogočajo neposreden dostop do dejavnosti
podjetja, organizacije ali osebe, predvsem ime domene ali elektronski naslov in
sporočila v zvezi z blagom, storitvami ali podobo podjetja, organizacije ali
osebe, ki se zagotavljajo neodvisno in brez finančnega nadomestila, sami po
sebi še niso komercialno sporočilo;
3.    
»komisija« je Komisija v skladu s Pogodbo o Evropski uniji (UL C 325 z
dne 24. decembra 2002 UL, prečiščeno besedilo), Pogodbo o ustanovitvi
Evropske skupnosti (UL C 325 z dne 24. decembra 2002 UL,
prečiščeno besedilo) in Pogodbo o ustanovitvi Evropske skupnosti za atomsko
energijo (UL C 325 z dne 24. decembra 2002 UL prečiščeno besedilo), z
vsemi spremembami;
4.    
»koordinirano področje« so zahteve, določene v pravnih sistemih držav
članic za ponudnike storitev informacijske družbe ali storitve informacijske
družbe, ne glede na to ali so splošne narave ali posebej določene; pri tem gre
za zahteve, povezane z začetkom opravljanja teh storitev, na primer za zahteve
glede kvalifikacij, dovoljenj in priglasitev ali zahteve, povezane z izvajanjem
dejavnosti storitev informacijske družbe, na primer zahteve glede obnašanja
ponudnika storitev in glede kakovosti ali vsebine storitve, vključno z
zahtevami za oglaševanje in pogodbam ali zahtevami glede odgovornosti ponudnika
storitve; ne gre pa za zahteve, povezane z blagom samim, z dobavo blaga in
storitvami, ki se ne zagotavljajo elektronsko;
5.    
»notranji trg« je ozemlje, za katero velja Sporazum o ustanovitvi
Evropskega gospodarskega prostora;
6.    
»ponudnik storitev ali ponudnica storitev« (v nadaljnjem besedilu:
ponudnik storitev) je vsaka fizična ali pravna oseba, ki ponuja storitve
informacijske družbe;
7.    
»ponudnik storitve s sedežem ali ponudnica storitev s sedežem« (v
nadaljnjem besedilu: ponudnik storitev s sedežem) je ponudnik, ki dejansko
izvaja gospodarsko dejavnost za nedoločen čas na območju, kjer ima sedež, pri
čemer njegova prisotnost ter uporaba tehničnih sredstev in tehnologij,
potrebnih za izvajanje dejavnosti, sami še ne pomenita ustanovitve sedeža;
8.    
»potrošnik ali potrošnica« (v nadaljnjem besedilu: potrošnik) je vsaka
fizična oseba, ki pridobiva ali uporablja blago in storitve za namene izven
njegove poklicne ali pridobitne dejavnosti;
9.    
»prejemnik storitve ali prejemnica storitve« (v nadaljnjem besedilu:
prejemnik storitev) je vsaka fizična ali pravna oseba, ki iz poklicnih ali
drugih razlogov uporablja storitev informacijske družbe, zlasti za iskanje
podatkov ali omogočanje dostopa do njih;
10.  »regulirani
poklici« so tisti poklici oziroma poklicne dejavnosti, katerih pogoje
opravljanja določa zakon ali podzakonski akt;
11.  »storitev
informacijske družbe« je storitev, ki se po navadi zagotavlja za plačilo, na
daljavo, z elektronskimi sredstvi in na posamezno zahtevo prejemnika storitev.
Pri tem »na daljavo« pomeni, da se storitev zagotavlja, ne da bi bili strani
navzoči sočasno. »Z elektronskimi sredstvi« pomeni, da se storitev na začetku
pošlje in v namembnem kraju sprejme z elektronsko opremo za obdelavo, vključno
z digitalnim stiskanjem in za shranjevanje podatkov ter v celoti pošlje,
prenese in sprejme po žici, radiu, optičnih ali drugih elektromagnetnih
sredstvih. »Na posamezno zahtevo prejemnika storitev« pa pomeni, da se storitev
zagotavlja s prenosom podatkov na posamezno zahtevo. Storitve informacijske
družbe vključujejo zlasti prodajo blaga ali storitev, dostop do podatkov ali
oglaševanje na svetovnem spletu ter dostop do komunikacijskega omrežja, prenos
podatkov ali shranjevanje prejemnikovih podatkov v komunikacijskem omrežju.
Drugo poglavje
ELEKTRONSKO POSLOVANJE NA TRGU
4. člen
(načelo izključitve predhodnega
dovoljenja)
(1) Za začetek opravljanja in
izvajanje dejavnosti storitev informacijske družbe ni treba pridobiti
predhodnega dovoljenja.
(2) Ne glede na določbo prejšnjega
odstavka mora ponudnik storitev pridobiti tista dovoljenja, ki se ne nanašajo
posebej in izključno na storitve informacijske družbe ali jih je treba
pridobiti v skladu z drugimi predpisi.
5. člen
(splošna obveznost zagotavljanja podatkov)
(1) Ponudnik storitev mora na svojih
spletnih straneh prejemnikom storitve in pristojnim organom poleg drugih zahtev
v zvezi s podatki v skladu z veljavnimi predpisi zagotavljati lahek, neposreden
in stalen dostop do:
-      
podatkov o podjetju in sedežu ponudnika
storitev,
-      
veljavnega elektronskega naslova za hitro in
učinkovito komuniciranje,
-      
matične številke,
-      
davčne številke,
-      
podatkov o dovoljenjih iz drugega odstavka
prejšnjega člena in pristojnih nadzornih organih,
-      
pri reguliranih poklicih navedbe poklicnega
združenja, v katero je ponudnik včlanjen, poklicnega naziva in države, v kateri
je bil podeljen naziv, ter napotila k uporabnim poklicnim pravilom v državi
članici, v kateri je registrirana dejavnost, in načinom dostopa do njih.
(2) Ponudnik storitev mora dostop do
podatkov iz prejšnjega odstavka omogočiti s povezavami, ki jih objavi na svoji
glavni spletni strani.
(3) Ponudnik storitev mora prejemnikom
storitve in pristojnim organom poleg drugih zahtev, v zvezi s podatki v skladu
z veljavnimi predpisi jasno in nedvoumno označiti ceno storitve ter navesti,
ali je v njej vključen davek, stroški dobave in morebitne druge dajatve.
6. člen
(posebna obveznost zagotavljanja podatkov
v zvezi s komercialnimi sporočili)
(1) Ponudnik storitev lahko pošilja
komercialna sporočila, ki so del storitev informacijske družbe, če:
-      
je komercialno sporočilo kot tako jasno
razpoznavno,
-      
je nedvoumno navedena fizična ali pravna oseba,
v imenu katere je komercialno sporočilo poslano,
-      
so jasno in nedvoumno navedeni pogoji za
sprejem posebnih ponudb, ki so povezane s popusti, premijami in darili, ki
morajo biti kot taki nedvoumno označeni, in
-      
so jasno in nedvoumno ter lahko dostopno
navedeni pogoji za sodelovanje v nagradnih tekmovanjih ali igrah na srečo, ki
morajo biti kot taki jasno razpoznavni.
(2) Poleg pogojev iz prejšnjega
odstavka mora ponudnik storitev pri pošiljanju komercialnih sporočil, ki
so del storitev informacijske družbe, upoštevati tudi pravila
o soglasju prejemnika storitve skladno z zakonom, ki ureja elektronske
komunikacije.
(3) Poleg pogojev iz prvega in
drugega odstavka tega člena mora ponudnik storitev z reguliranim poklicem pri
pošiljanju komercialnih sporočil kot dela storitve informacijske družbe, ki jo
opravlja, upoštevati tudi morebitna posebna pravila reguliranega poklica v
zvezi z neodvisnostjo, dostojanstvom in častjo poklica, poklicno skrivnostjo
ter poštenostjo do strank in sodelavcev.
7. člen
(sklepanje pogodb v elektronski obliki)
(1) Ponudnik storitev, ki sklepa
pogodbe v elektronski obliki, mora pogodbena določila in splošne pogoje
zagotoviti v taki obliki, da jih prejemnik storitve lahko shrani in
reproducira.
(2) Ponudnik storitev mora poleg
drugih zahtev v zvezi s podatki v skladu z veljavnimi predpisi pred oddajo
naročila prejemnika storitve v elektronski obliki, jasno, razumljivo in
nedvoumno:
-      
opisati tehnične postopke za sklenitev pogodbe,
-      
navesti, ali bo shranil besedilo pogodbe in ali
bo dostopno prejemniku storitve,
-      
opisati tehnična sredstva za prepoznavanje in
popravo napak pred oddajo naročila ter
-      
poleg slovenščine navesti ostale jezike, v
katerih je mogoče skleniti pogodbo.
(3) Ponudnik storitev mora prejemniku
storitve omogočiti uporabo ustreznih, učinkovitih in dostopnih elektronskih
sredstev, s katerimi lahko prepozna in popravi napake pri vnosu pred oddajo
naročila.
(4) Ponudnik storitev mora prejem
naročila v elektronski obliki, takoj potrditi s potrdilom o prejemu v
elektronski obliki.
(5) Naročilo in potrdilo o prejemu se
štejeta za prejeti, ko je strankam, ki sta jima namenjeni, omogočen dostop do
njiju.
(6) Kadar ponudnika storitev
zavezujejo kodeksi ravnanja, jih mora navesti ter zagotoviti ali opisati
elektronski dostop do njih.
(7) Določbe drugega, tretjega,
četrtega in šestega odstavka tega člena se ne uporabljajo, če se pogodba sklene
izključno z izmenjavo elektronske pošte ali s primerljivimi posamičnimi
sporočili.
(8) Določbe drugega, tretjega,
četrtega, petega in šestega odstavka tega člena se ne uporabljajo če se
stranke, ki niso potrošniki, dogovorijo drugače.
8. člen
(splošna pravila o odgovornosti ponudnikov
posredovalnih storitev)
(1) Ponudnik storitev odgovarja za
podatke, ki jih zagotovi prejemnik njegove storitve, po določbah tega zakona.
(2) Ponudnik storitev odgovarja za
podatke, ki jih za opravljanje storitve informacijske družbe zagotovi sam, po
splošnih pravilih obligacijskega in kazenskega prava.
(3) Ponudnik storitev ni dolžan
nadzirati ali hraniti podatkov, ki jih pošilja ali hrani, ali dejavno
raziskovati okoliščin, nakazujočih na protipravnost podatkov, ki jih zagotavlja
prejemnik storitve.
(4) Ponudniki storitev morajo vsem
pristojnim organom na njihovo zahtevo najkasneje v roku treh dni od njenega
prejema sporočiti podatke, na podlagi katerih je mogoče identificirati
prejemnike njihove storitve (ime in priimek, naslov, firma, elektronski
naslov). Navedene podatke morajo ponudniki storitev sporočiti zaradi odkrivanja
in preprečevanja kaznivih dejanj na podlagi odredbe sodišča, brez odredbe
sodišča pa, če tako določa področni zakon.
9. člen
(odgovornost ponudnika storitev
izključnega prenosa)
(1) Kadar se storitev informacijske
družbe nanaša na prenos podatkov v komunikacijskem omrežju, ki jih zagotovi
prejemnik storitve, ali zagotovitev dostopa do komunikacijskega omrežja
prejemniku storitve, ponudnik storitev ni odgovoren za poslane podatke, če:
-      
ne sproži prenosa podatkov,
-      
ne izbere naslovnika in
-      
podatkov, ki jih prenaša, ne izbere ali
spremeni.
(2) Prenos in zagotovitev dostopa iz
prejšnjega odstavka vključujeta samodejno, vmesno in prehodno shranjevanje
poslanih podatkov, če je namenjeno samo izvajanju prenosa v komunikacijskem
omrežju in če se podatki ne shranijo za daljši čas, kolikor je za njihov prenos
upravičeno potrebno.
(3) Sodišče lahko ponudniku storitve
naloži ustavitev ali preprečitev kršitve. Ne glede na izključitev odgovornosti
ponudnikov storitev iz prvega odstavka tega člena, pa jim lahko sodišče odredi
odstranitev nezakonitih vsebin ali onemogočanje dostopa do njih zaradi
odkrivanja in preprečevanja kaznivih dejanj, varstva zasebnosti, varovanja
tajnih podatkov in poslovne tajnosti. Takšen predlog lahko sodišču v javnem
interesu posredujejo tudi za nadzor pristojni upravni organi, skladno s
področno zakonodajo.
10. člen
(odgovornost ponudnika storitev
shranjevanja v predpomnilniku)
(1) Kadar se storitev informacijske
družbe nanaša na prenos podatkov v komunikacijskem omrežju, ki jih zagotovi
prejemnik storitve, ponudnik storitev ni odgovoren za samodejno, vmesno in
prehodno shranjevanje teh podatkov, če je namenjeno izključno učinkovitejšemu
posredovanju podatka drugim prejemnikom storitve na njihovo zahtevo, pod
pogojem, da ponudnik storitev:
-      
podatkov ne spremeni,
-      
ravna v skladu s pogoji za dostop do podatkov,
-      
ravna v skladu s pogoji o sprotnem
dopolnjevanju podatkov, ki so določeni v splošno priznanih in uporabljenih
industrijskih standardih,
-      
ne posega v zakonito uporabo tehnologij za
pridobivanje informacij o rabi podatkov, ki so določene v splošno priznanih in
uporabljenih industrijskih standardih in
-      
brez odlašanja odstrani ali onemogoči dostop do
podatka, ki ga hrani, takoj ko je obveščen, da je bil vir podatka odstranjen iz
omrežja ali da je bil dostop do njega onemogočen ali da je sodišče ali upravni
organ odredil njegovo odstranitev ali omejitev.
(2) Sodišče lahko ponudniku storitve
naloži ustavitev ali preprečitev kršitve. Ne glede na izključitev odgovornosti
ponudnikov storitev iz prejšnjega odstavka, pa jim lahko sodišče odredi
odstranitev nezakonitih vsebin ali onemogočanje dostopa do njih zaradi
odkrivanja in preprečevanja kaznivih dejanj, varstva zasebnosti, varovanja
tajnih podatkov in poslovne tajnosti. Takšen predlog lahko sodišču v javnem
interesu posredujejo tudi za nadzor pristojni upravni organi, skladno s
področno zakonodajo.
11. člen
(odgovornost ponudnika storitev
gostiteljstva)
(1) Kadar se storitev informacijske
družbe nanaša na shranjevanje podatkov, ki jih zagotovi prejemnik storitve,
ponudnik storitev ni odgovoren za podatke, ki jih je shranil na zahtevo
prejemnika storitve, ki ne deluje v okviru njegovih pooblastil ali pod njegovim
nadzorom, pod pogojem, da ponudnik storitev:
-      
ne ve za protipravno dejavnost ali podatek in
mu v zvezi z odškodninsko odgovornostjo niso znana dejstva ali okoliščine, iz
katerih izhaja protipravnost, ali
-      
nemudoma, ko mu je protipravnost znana, ukrepa
tako, da podatke odstrani ali onemogoči dostop do njih.
(2) Sodišče lahko ponudniku storitve
naloži ustavitev ali preprečitev kršitve. Ne glede na izključitev odgovornosti
ponudnikov storitev iz prejšnjega odstavka, pa jim lahko sodišče odredi
odstranitev nezakonitih vsebin ali onemogočanje dostopa do njih zaradi
odkrivanja in preprečevanja kaznivih dejanj, varstva zasebnosti, varovanja
tajnih podatkov in poslovne tajnosti. Takšen predlog lahko sodišču v javnem
interesu posredujejo tudi za nadzor pristojni upravni organi, skladno s
področno zakonodajo.
Tretje poglavje
POSEBNE DOLOČBE O OPRAVLJANJU STORITEV INFORMACIJSKE DRUŽBE NA NOTRANJEM TRGU
12. člen
(načelo uporabe prava države sedeža
ponudnika storitev)
(1) Ponudnik storitev s sedežem v
Republiki Sloveniji je dolžan opravljati storitve informacijske družbe na
koordiniranem področju v skladu z veljavnimi predpisi v Republiki Sloveniji.
(2) Če ta zakon ne določa drugače,
storitev informacijske družbe ponudnika storitve s sedežem v drugi državi
članici na koordiniranem področju ni dovoljeno omejevati iz razlogov, ki so
določeni v pravnem redu Republike Slovenije.
13. člen
(izjeme načela uporabe prava države sedeža
ponudnika storitev)
Ne glede na določbo drugega odstavka
prejšnjega člena so dopustne omejitve na področjih:
-      
avtorske in sorodnih pravic ter pravic
industrijske lastnine, kot jih določajo zakon, ki ureja avtorsko in sorodne
pravice in zakon, ki ureja pravice industrijske lastnine,
-      
izdaje elektronskega denarja, če za storitev
velja izjema v skladu s prvim odstavkom 8. člena Direktive 2000/46/ES
Evropskega parlamenta in Sveta z dne 18. septembra 2000 o začetku
opravljanja in opravljanju dejavnosti ter nadzoru skrbnega in varnega
poslovanja institucij za izdajo elektronskega denarja (UL L št. 275 z dne
27. oktobra 2000, str. 39),
-      
oglaševanja investicijskih skladov,
-      
zavarovalnih pogodb, ki zagotavljajo kritje v
dveh ali več državah članicah, v katerih je vsaj eno zavarovanje obvezno, glede
ustanavljanja in svobode opravljanja storitev zavarovalništva, uporabe prava in
veljavnosti zavarovalnih pogodb, kot jih določajo zakon, ki ureja
zavarovalništvo,
-      
svobodne izbire prava, ki velja za pogodbo,
-      
pogodbenih obveznostih pri potrošniških
pogodbah,
-      
veljavnosti pogodb, s katerimi se pridobijo,
prenesejo ali prenehajo pravice na nepremičninah in za katere se zahteva
obličnost,
-      
dopustnosti pošiljanja nepovabljenih
komercialnih sporočil po elektronski pošti.
14. člen
(omejitve opravljanja storitev
informacijske družbe)
(1) Sodišče ali pristojni upravni
organ lahko omeji opravljanje storitev informacijske družbe ponudnika storitev
s sedežem v drugi državi članici, če se ukrep navezuje na opravljanje storitev
na koordiniranem področju in če:
-      
je ukrep potreben zaradi uresničevanja ciljev
zagotavljanja javnega reda, še posebno pregona kaznivih dejanj, varstva
mladoletnikov, preprečevanja sovraštva zaradi rase, spola, veroizpovedi ali
narodnosti, zaščite človekovega dostojanstva ali zaradi zaščite javnega
zdravja, zagotavljanja javne varnosti ali varstva potrošnikov, vključno z
varstvom investitorjev in
-      
opravljanje storitve informacijske družbe
posega v katerega od ciljev, navedenih v prejšnji alinei in
-      
je omejitev sorazmerna s ciljem, ki se ga želi
doseči.
(2) Upravni organ o nameravanem
sprejetju ukrepa iz prejšnjega odstavka obvesti službo
Vlade Republike Slovenije, pristojno za elektronske komunikacije (v nadaljnjem
besedilu: služba). Služba o tem uradno obvesti Komisijo in državo članico, v kateri ima
ponudnik storitev sedež, in zahteva sprejetje ustreznih ukrepov. Upravni organ
lahko ukrep sprejme, če država članica, v kateri ima ponudnik storitve sedež, v
roku, ki je običajno potreben, ni sprejela ukrepov ali če sprejeti ukrepi niso
bili ustrezni.
(3) Ne glede na določbo prejšnjega
odstavka lahko upravni organ iz nujnih razlogov ukrep sprejme brez predhodnega
uradnega obvestila Komisije in države članice, v kateri ima ponudnik storitev
sedež. V tem primeru je treba uradno obvestilo poslati takoj, ko je mogoče,
skupaj z razlogi, ki opravičujejo nujnost ukrepa.
(4) Drugi in tretji odstavek tega
člena se ne uporabljata, če ukrep odredi sodišče.
(5) Ukrep, s katerim se omeji
opravljanje storitev informacijske družbe, je treba odpraviti ali preklicati
takoj, ko zanj niso več izpolnjeni pogoji, ali na zahtevo Komisije.
Četrto poglavje
IZVAJANJE IN NADZOR
15. člen
(naloge službe)
(1) Služba opravlja naloge organa za zvezo, naloge mednarodnega sodelovanja
in obveščanja ter spodbujevalne, posvetovalne in druge naloge v skladu s tem
zakonom.
(2) Služba najmanj vsaka tri leta pripravi poročilo o pogodbah, ki jih ni
mogoče skleniti v elektronski obliki, in razlogih za to ter o tem obvesti
Državni zbor Republike Slovenije in Komisijo.
(3) Služba določi enega ali več organov za zvezo in sporoči njihove kontaktne
podatke državam članicam in Komisiji. Organ za zvezo sodeluje z organi za zvezo
drugih držav članic in Komisijo. Biti mora dostopen z elektronskimi sredstvi.
Organ za zvezo:
-      
zagotavlja splošne informacije o pogodbenih
pravicah in obveznostih ter o mehanizmih za pritožbo in za pravna sredstva, ki
so na voljo v sporih, vključno s praktičnimi vidiki uporabe teh mehanizmov;
-      
zagotavlja vse potrebne informacije glede
organov, združenj ali organizacij, zadolženih za dajanje nadaljnjih informacij
ali praktične pomoči, in
-      
zagotavlja pomoč in podatke, ki jih zahtevajo
druge države članice ali Komisija, tudi z uporabo elektronskih sredstev.
(4) Služba v okviru svojih nalog posebej spodbuja izdelavo kodeksov ravnanja
za trgovska, poklicna in potrošniška združenja ali organizacije, kodeksov
ravnanja v zvezi z varstvom mladoletnikov, varstvom pravic invalidov in
varstvom človekovega dostojanstva ter spremlja njihovo izvajanje. Služba zagotavlja dostopnost kodeksov
ravnanja v elektronski obliki v skladu z zakonom, ki ureja dostop do informacij
javnega značaja, spremlja njihov vpliv na prakso, navade ali običaje v zvezi z
elektronskim poslovanjem in obvešča Komisijo o pripravi osnutkov kodeksov
ravnanja.
(5) Služba o pravnomočnih sodnih in upravnih odločbah, o odločitvah arbitraž,
pristojnih za izvensodno reševanje sporov, ter o praksi, običajih in navadah v
zvezi z elektronskim poslovanjem in storitvami informacijske družbe sproti
obvešča Komisijo ter jih objavi na svojih spletnih straneh v skladu z zakonom,
ki ureja dostop do informacij javnega značaja.
16. člen
(inšpekcijski nadzor)
(1) Inšpekcijski nadzor nad izvajanjem
tega zakona opravlja inšpektorica ali inšpektor (v nadaljnjem besedilu
inšpektor), pristojen za trg.
(2) Inšpektor pošlje pravnomočne
odločbe, izdane v postopku nadzora nad izvajanjem tega zakona službi.
17. člen
(sodno varstvo)
(1) Kdor meni, da ponudnik storitev
krši katero njegovo pravico, lahko zahteva sodno varstvo pred pristojnim
sodiščem v skladu z zakonom.
(2) Sodišče pravnomočne odločbe v
sporih iz prejšnjega odstavka pošlje službi.
18. člen
(začasna odredba)
(1) Kdor meni, da ponudnik storitev
krši katero njegovo pravico, lahko pred pristojnim sodiščem zahteva izdajo
začasne odredbe. Če ta zakon ne določa drugače, se v postopku za izdajo začasne
odredbe uporabljajo določbe zakona, ki ureja izvršbo in zavarovanje.
(2) Sodišče lahko z začasno odredbo
zlasti:
-      
prepove grozeče kršitve ali nadaljevanje že
začetih kršitev;
-      
omeji opravljanje storitev informacijske družbe
tako, da naloži ponudniku storitve, da odstrani ali onemogoči dostop do
podatkov, ki jih hrani.
(3) Sodišče lahko izda začasno odredbo
tudi brez zaslišanja nasprotne stranke, če predlagatelj izkaže za verjetno, da
bi kakršnokoli odlašanje z izdajo začasne odredbe onemogočilo doseganje njenega
namena ali povzročilu težko nadomestljivo škodo predlagatelju. Sodišče nemudoma
obvesti nasprotno stranko o izdani začasni odredbi, najpozneje pa ob izvršbi
odredbe.
(4) Ob izdaji začasne odredbe sodišče
določi predlagatelju rok, v katerem mora vložiti tožbo. Rok za vložitev tožbe
začne teči z dnem vročitve začasne odredbe predlagatelju in ne sme biti daljši
od 30 dni.
(5) Postopek za izdajo začasne odredbe
po tem zakonu je nujen.
19. člen
(izvensodno reševanje sporov)
(1) Ponudnik storitve informacijske
družbe in prejemnik storitve se za reševanje medsebojnih sporov lahko
dogovorita o pristojnosti arbitraže.
(2) (prenehal
veljati)
(3) Arbitraža, ki odloča v sporu v
zvezi z elektronskim poslovanjem, pošlje odločitve službi ter jo sproti obvešča tudi o praksi,
običajih in navadah v zvezi z elektronskim poslovanjem.
Peto poglavje
KAZENSKE DOLOČBE
20. člen
(prekrški)
(1) Z globo od 10.000 do 50.000 eurov
se kaznuje za prekršek ponudnik storitev, ki opravlja dejavnost kot pravna
oseba, ki se po zakonu, ki ureja gospodarske družbe, šteje za srednjo ali
veliko gospodarsko družbo, če:
-      
ne zagotovi prejemniku storitev dostopa do
podatkov v skladu s prvim odstavkom 5. člena,
-      
ne označi jasno in nedvoumno cene storitve ali
ne navede, ali so v njej vključeni davek, stroški dobave in morebitne druge
dajatve (tretji odstavek 5. člena),
-      
pošilja komercialna sporočila v nasprotju s prvim
odstavkom 6. člena,
-      
ne omogoča shranjevanja ali reprodukcije
pogodbenih določil ali splošnih pogojev (prvi odstavek 7. člena),
-      
ne opiše tehničnih postopkov za sklenitev
pogodbe ali ne navede, ali bo shranil besedilo pogodbe in ali bo to besedilo
dostopno prejemniku storitve, ali ne opiše tehničnih sredstev za prepoznavanje
in popravo napak pred oddajo naročila ali ne navede jezikov, v katerih je
mogoče skleniti pogodbo (drugi odstavek 7. člena),
-      
ne omogoča prejemniku storitve uporabe
ustreznih, učinkovitih in dostopnih elektronskih sredstev, s katerimi lahko
prepozna in popravi napake pri vnosu pred oddajo naročila (tretji odstavek 7.
člena),
-      
ne navede kodeksov ravnanja, h katerim je
zavezan, ali ne zagotovi ali ne opiše elektronskega dostopa do njih (šesti
odstavek 7. člena),
-      
ne sporoči podatkov iz zahteve pristojnega
organa v predvidenem roku (četrti odstavek 8. člena).
(2) Z globo od 2.000 do 20.000 eurov
se za prekršek iz prejšnjega odstavka kaznuje ponudnik storitev, ki opravlja
dejavnost kot pravna oseba ali kot samostojni podjetnik posameznik oziroma
samostojna podjetnica posameznica (v nadaljnjem besedilu: samostojni podjetnik
posameznik).
(3) Z globo od 1.000 do 4.000 eurov se
za prekršek iz prvega odstavka tega člena kaznuje odgovorna oseba pravne osebe
oziroma odgovorna oseba samostojnega podjetnika posameznika.

Zakon o elektronskem poslovanju na trgu – ZEPT
(Uradni list RS, št. 61/06)
vsebuje naslednjo prehodno in končno določbo:
»Šesto poglavje
PREHODNA IN KONČNA DOLOČBA
21. člen
Z dnem uveljavitve tega zakona prenehajo
veljati določbe 21. in 22. točke 2. člena, 8. točke drugega odstavka
13. člena in določbe 13.a do 13.d člena Zakona o elektronskem poslovanju
in elektronskem podpisu (Uradni list RS, št. 98/04 – uradno prečiščeno
besedilo).
22. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o arbitraži – ZArbit (Uradni list RS,
št. 45/08)
vsebuje naslednjo končno določbo:
»52. člen
(začetek
veljavnosti)
Ta zakon začne veljati tri mesece po objavi
v Uradnem listu Republike Slovenije.«.

Zakon o spremembah in dopolnitvah Zakona o elektronskem
poslovanju na trgu – ZEPT-A (Uradni
list RS, št. 79/09)
vsebuje naslednjo končno določbo:
»KONČNA DOLOČBA
12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o elektronskem poslovanju na trgu – ZEPT-B
(Uradni list RS, št. 19/15)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21)
vsebuje naslednjo končno določbo:
»15. člen
Ta zakon začne veljati petnajsti dan po
objavi v Uradnem listu Republike Slovenije.
Določba 1. člena tega zakona se začne
uporabljati 1. januarja 2024, do takrat se uporablja 32.a člen Zakona o
državni upravi (Uradni list RS, št. 113/05 – uradno prečiščeno besedilo,
89/07 – odl. US, 126/07 – ZUP-E, 48/09, 8/10 – ZUP-G, 8/12 – ZVRS-F, 21/12,
47/13, 12/14, 90/14, 51/16, 36/21 in 82/21).«.