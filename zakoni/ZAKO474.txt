SPLOŠNE DOLOČBE
1. člen
(1) Ta zakon ureja pravico do povrnitve
škode in pravice iz pokojninskega in invalidskega zavarovanja bivšim političnim
zapornikom in svojcem žrtev povojnega protipravnega
odvzema življenja, postopek za uveljavljanje teh pravic
ter organe, ki odločajo o teh pravicah.
(2) S tem zakonom so določeni tudi posebni
pogoji in postopek za spremembo pravnomočne kazenske sodbe.
2. člen
(1) Bivši politični zaporniki po tem zakonu
so vse osebe, ki so bile v času od 15. 5. 1945 do 2. 7. 1990 na ozemlju sedanje
Republike Slovenije neopravičeno in v nasprotju z načeli in pravili pravne
države, zaradi razrednih, političnih ali ideoloških razlogov obsojene v sodnem
ali upravnokazenskem postopku na kazen odvzema prostosti ali jim je bila prostost
odvzeta v teku teh postopkov na podlagi predpisov iz 3. člena tega zakona ali
drugih predpisov, če je bil zakon zlorabljen na zgoraj opisan način.
(2) Žrtve
povojnega protipravnega odvzema življenja po tem
zakonu so vse osebe, ki so bile ob pogojih iz prejšnjega odstavka obsojene na
smrt in je bila smrtna kazen nad njimi izvršena.
(3) Ob pogojih iz prvega odstavka tega
člena se za bivše politične zapornike oziroma žrtve povojnega protipravnega odvzema življenja
štejejo tudi osebe, ki so bile obsojene pred sodiščem drugih republik ali
federacije nekdanje Jugoslavije, če imajo te osebe oziroma v primeru žrtev povojnega protipravnega odvzema življenja svojci iz četrtega odstavka tega člena v času uveljavitve tega
zakona stalno prebivališče na ozemlju sedanje Republike Slovenije in so državljani
Republike Slovenije.
(4) Svojci žrtev
povojnega protipravnega odvzema življenja po tem
zakonu so osebe, ki so po predpisih o invalidskem in pokojninskem zavarovanju
upravičene do družinske pokojnine po teh osebah.
3. člen
Če so podani pogoji iz prejšnjega člena, se na podlagi tega zakona šteje, da gre za bivšega političnega
zapornika zlasti, če odvzem prostosti tej osebi temelji na uporabi naslednjih
določb takrat veljavne kazenske zakonodaje:
1.     
Zakon o kaznivih dejanjih zoper narod in državo (Uradni list DFJ, št.
66/45, in Uradni list SFRJ, št. 59/46)
- 
8. člen, če je bil storilec zakonec, krvni sorodnik v ravni črti, brat
ali sestra, posvojitelj ali posvojenec;
2.     
Zakon o pobijanju nedovoljene špekulacije in gospodarske sabotaže
(Uradni list DFJ, št. 26/45, 32/45 in 53/45)
- 
13. točka 1. člena;
- 
17. točka 2. člena.
3.     
Zakon o zatiranju nedovoljene trgovine, nedovoljene špekulacije in
gospodarske sabotaže (Uradni list FLRJ, št. 56/46, 66/46, 74/46, 105/46, 44/47
in 104/47).
- 
7. in 10. točka drugega odstavka 1. člena;
- 
5. točka 3. člena;
- 
15. točka 5. člena.
4.     
Zakon o kaznivih dejanjih zoper splošno ljudsko premoženje ter
premoženje zadružnih in drugih družbenih organizacij (Uradni list FLRJ, št.
87/48)
- 
prvi in drugi odstavek 11. člena, če je bil storilec zakonec, krvni
sorodnik v ravni črti, brat ali sestra, posvojitelj ali posvojenec;
5.     
Zakon o vojaških kaznivih dejanjih (Uradni list FLRJ, št. 107/48)
- 
16. člen (sovražno govorjenje o vojski);
- 
34. člen (izmikanje vojaški službi zaradi verskega ali drugega osebnega
prepričanja);
6.     
Temeljni zakon o kmetijskih zadrugah (Uradni list FLRJ, št. 49/49)
- 
112. člen;
- 
113. člen.
7.     
Kazenski zakonik (Uradni list FLRJ, št. 13/51, 30/59, 11/62 in 31/62 ter
Uradni list SFRJ, št. 15/65, 15/67, 20/69 in 6/73)
- 
109. člen (sodelovanje pri sovražnem delovanju proti FLRJ - lex non
certa in pripravljalno dejanje);
- 
117. člen (združevanje zoper ljudstvo in državo - lex non certa in
pripravljalno dejanje);
- 
118. člen (sovražna propaganda);
- 
236. člen (neizpolnitev obvezne oddaje kmetijskih pridelkov);
- 
237. člen (dajanje krivih podatkov, ki so v zvezi z oddajo in umetno
povečanje teže oddanih pridelkov);
- 
238. člen (zanemarjanje obdelave zemlje in vzreje živine);
- 
239. člen (škodljivstvo v kmetijstvu);
- 
240. člen (izpodkopavanje zadruge);
- 
241. člen (kršitev prostovoljnosti članstva v zadrugah);
- 
292. a člen (širjenje lažnih vesti).
8.     
Kazenski zakon SFRJ (Uradni list SFRJ, št. 44/76, 34/84, 74/87, 57/89,
3/90 in 38/90)
- 
131. člen (sodelovanje pri sovražni dejavnosti - lex non certa in pripravljalno
dejanje);
- 
133. člen (sovražna propaganda);
9.     
Kazenski zakon SR Slovenije (Uradni list SRS, št. 12/77, 3/78, 19/84,
47/87, 33/89 in 5/90)
- 
228. člen (širjenje lažnih vesti);
- 
236. člen (zloraba vere in cerkve).
4. člen
(1) Ob pogojih iz 2. člena tega zakona se
na podlagi tega zakona šteje za bivšega političnega zapornika tudi oseba, ki je
bila v upravno kazenskem postopku, zaradi prekrška, kaznovana na odvzem
prostosti, ali ji je bil izrečen ukrep določitve prebivališča, ali je bila
poslana na opravljanje družbeno koristnega dela zaradi prevzgajanja.
(2) Za bivšega političnega zapornika se na
podlagi tega zakona šteje tudi oseba, zoper katero je bil uporabljen ukrep iz
prvega odstavka tega člena, brez upravno kazenske odločbe, na podlagi odločitve
upravnega organa.
(3) Za žrtev
povojnega protipravnega odvzema življenja se ob
pogojih iz 2. člena šteje tudi oseba, ki je bila usmrčena brez obsodbe sodišča.
ODŠKODNINA
5. člen
(1) Oseba, ki se ji na podlagi tega zakona
prizna status bivšega političnega zapornika oziroma svojca žrtve povojnega protipravnega odvzema
življenja, ima pravico do odškodnine.
(2) O odškodnini upravičenec in Republika
Slovenija skleneta poravnavo, pri čemer se ob sklenjeni poravnavi šteje, da so
vsi zahtevki upravičenca iz naslova odškodnine, ki temelji na statusu bivšega
političnega zapornika ali žrtve povojnega protipravnega odvzema življenja,
izpolnjeni.
(3) Višino odškodnine in postopek za
uveljavljanje pravice do odškodnine določa in ureja zakon, ki ureja sklad za
poplačilo vojne odškodnine.
6. člen
(1) Državljanu Republike Slovenije, ki se
mu na podlagi tega zakona prizna status bivšega političnega zapornika, se v
pokojninsko dobo šteje čas dejanskega odvzema prostosti, kot tudi čas, v katerem mu je bila iz tega razloga, v predkazenskem ali
preiskovalnem postopku pred odvzemom prostosti in po prenehanju odvzema
prostosti, onemogočena zaposlitev, oziroma opravljanje samostojne dejavnosti,
če to lahko vpliva na pravice iz invalidskega in pokojninskega zavarovanja.
(2) Čas dejanskega odvzema prostosti v
preiskovalnem zaporu, s prisilnim delom in v delovnem koncentracijskem
taborišču se osebi iz prejšnjega odstavka v pokojninsko dobo šteje dvojno.
(3) Bivšemu političnemu zaporniku se za
čas, ki ga je po 1. 1. 1966 prebil v zaporu, in za
druga obdobja, ki se po tem zakonu upoštevajo v zavarovalno dobo, za izračun
pokojninske osnove upoštevajo plače oziroma osnove, od katerih so bili plačani
prispevki, iz zadnjega koledarskega leta pred začetkom prestajanja zaporne kazni,
če je to zanj bolj ugodno.
(4) Bivšemu političnemu zaporniku, ki v
obdobju od 1. 1. 1966 do začetka prestajanja kazni ni imel vsaj enega leta
zavarovanja, v katerem bi prejel plačo vsaj za šest mesecev zavarovanja, se za
čas, ki ga je prebil v zaporu, in za druga obdobja, ki
se po tem zakonu upoštevajo v zavarovalno dobo, upošteva pri izračunu
pokojninske osnove povprečna plača za delavce na območju Republike Slovenije z
enako stopnjo strokovne izobrazbe, kot jo je imel politični zapornik neposredno
pred nastopom zaporne kazni, če je to zanj bolj ugodno.
(5) Bivšemu političnemu zaporniku, ki je v
obdobju po 1. 1. 1966 imel vsaj eno leto zavarovanja, se lahko, če je to zanj
bolj ugodno, upošteva pri izračunu pokojninske osnove povprečna plača za
delavce na območju Republike Slovenije z enako stopnjo strokovne izobrazbe, kot
jo je imel politični zapornik neposredno pred nastopom prestajanja zaporne
kazni.
(6) Bivšemu političnemu zaporniku, ki mu je
bila pokojnina odmerjena po zavarovalnem razredu ali glede na kategorijo
delovnega mesta, se pri ponovni odmeri pokojnine upošteva kategorija delovnega
mesta oziroma zavarovalni razred, v katerega bi bil uvrščen glede na strokovno
izobrazbo oziroma delovno mesto, na katerem je bil neposredno pred pričetkom prestajanja
zaporne kazni oziroma preden mu je bila v predkazenskem ali preiskovalnem
postopku onemogočena zaposlitev oziroma opravljanje samostojne dejavnosti, če
bi bilo zanj to ugodneje.
7. člen
(1) Sredstva za plačila odškodnine po 5.
členu se zagotavljajo v skladu za poplačilo vojne odškodnine, sredstva za
povečane obveznosti iz pokojninskega zavarovanja po 6. členu tega zakona
pa v državnem proračunu.
(2) V breme državnega proračuna gredo vsi
stroški postopka o zahtevi za priznavanje statusa bivšega političnega zapornika
ali žrtve povojnega
protipravnega odvzema življenja, če je bilo tej
zahtevi v celoti ali vsaj deloma ugodeno.
8. člen
Osebe, ki se jim po tem zakonu prizna
status žrtve povojnega
protipravnega odvzema življenja, imajo pravico do
izdaje mrliških listov in obeležitve grobov, če to še ni bilo storjeno. Uveljavljanje
teh pravic ureja zakon.
KOMISIJA
9. člen
(1) O priznanju statusa bivšega političnega
zapornika oziroma žrtve
povojnega protipravnega odvzema življenja po 2. v
zvezi s 3. oziroma 4. členom tega zakona ter o pravici do odškodnine in
vštetja časa odvzema prostosti in drugega časa po 6. členu tega zakona v
pokojninsko dobo odloča posebna komisija, ki jo imenuje Vlada Republike
Slovenije (v nadaljnjem besedilu: komisija).
(2) Komisija ima predsednika, namestnika
predsednika in najmanj sedem članov.
POSTOPEK
10. člen
(1) Komisija odloča na podlagi pisne
zahteve upravičene osebe.
(2) Upravičena
oseba po tem zakonu je bivši politični zapornik in svojec žrtve povojnega protipravnega odvzema
življenja iz četrtega odstavka 2. člena tega zakona.
(3) Če je
upravičena oseba iz prejšnjega odstavka umrla pred vložitvijo zahteve, sme
zahtevo vložiti oseba, ki po predpisih o pokojninskem in invalidskem
zavarovanju lahko uveljavlja družinsko pokojnino po umrli upravičeni osebi.
(4) Če ni v tem
zakonu določeno drugače, se v postopku o zahtevi smiselno uporabljajo določbe Zakona
o splošnem upravnem postopku.
11. člen
(1) Zahteva iz prejšnjega člena mora
vsebovati:
-       
osebne podatke upravičene osebe in podatke o razmerju iz četrtega odstavka
2. člena tega zakona,
-       
označbo sodne, upravno kazenske ali druge odločbe, ki je bila podlaga za
odvzem prostosti ali izvršitev smrtne kazni,
-       
opis ravnanja ter morebitno zakonsko označbo kaznivega dejanja ali
prekrška, ki je podlaga za priznanje statusa bivšega političnega zapornika ali žrtve
povojnega protipravnega odvzema življenja po tem zakonu,
-       
čas dejanskega odvzema prostosti oziroma datum usmrtitve,
-       
čas ko bivši politični zapornik na prostosti, zaradi prejšnje obsodbe,
oziroma odvzema prostosti, ni mogel dobiti zaposlitve ali mu je bilo
onemogočeno opravljanje samostojne dejavnosti,
-       
obrazložitev zahteve.
(2) Zahteva mora vsebovati tudi izjavo o
tem, ali in za kateri čas upravičena oseba uveljavlja
pravico do odškodnine in vštetje tega časa v pokojninsko dobo, in o tem, da ji odškodnina ni bila izplačana po kakšnem drugem
temelju.
(3) K zahtevi je potrebno priložiti
ustrezno dokumentacijo – listinska dokazila, potrebna za dokazovanje odločilnih
dejstev iz prvega odstavka tega člena.
(4) Če upravičena oseba ne razpolaga z
ustrezno dokumentacijo, niti je ne more dobiti od pristojnih organov in
ustanov, lahko dejstva iz prvega odstavka tega člena dokazuje tudi z izjavami
prič, danimi pred pristojnim okrožnim sodiščem.
12. člen
Državni organi in organizacije z javnimi
pooblastili morajo na zahtevo upravičene osebe, v roku 60 dni od prejema
zahteve, poslati prepise odločb in drugih dokazil, potrebnih za uveljavljanje
statusa ter pravic bivšega političnega zapornika.
13. člen
(1) Če zahteva ni razumljiva ali popolna,
zahteva komisija od vložnika zahteve, da jo v določenem roku popravi ali dopolni.
(2) Komisija lahko tudi po uradni dolžnosti
pribavi potrebna dokazila oziroma preveri resničnost navedb v zadevi.
(3) Komisija mora o zahtevi odločiti
najkasneje 12 mesecev od njene vložitve.
(4) Za opravljanje strokovnih opravil za
komisijo se v okviru Ministrstva za pravosodje kot notranja organizacijska
enota ustanovi posebna služba.
14. člen
(1) O zahtevi odloča komisija na seji.
(2) Komisija veljavno odloča, če so na seji
navzoči predsednik oziroma namestnik predsednika ter najmanj štirje člani
komisije. Komisija odloča z večino glasov navzočih.
(3) Komisija sprejema odločitev v obliki
sklepa.
15. člen
(1) Komisija
zavrže zahtevo, če je ni podala upravičena oseba (drugi in tretji odstavek 10.
člena), kot tudi v primeru, če upravičena oseba v teku postopka umre, oseb iz
tretjega odstavka 10. člena tega zakona pa ni ali ne želijo nadaljevati
postopka.
(2) Komisija zavrne zahtevo kot
neutemeljeno, če ugotovi, da ne gre za upravičeno osebo po tem zakonu.
(3) Sklep iz prvega in drugega odstavka tega
člena mora biti obrazložen.
16. člen
(1) Komisija ugodi zahtevi in prizna
upravičeni osebi status bivšega političnega zapornika ali žrtve povojnega protipravnega odvzema življenja, če ugotovi, da so podani pogoji iz 2., 3. oziroma 4. člena tega
zakona.
(2) V primeru, da se odvzem prostosti
nanaša tudi na druga dejanja, ki niso navedena v 3. in 4. členu tega zakona
(stek kaznivih dejanj oziroma prekrškov) odloči komisija, glede na konkretne
okoliščine primera, za kateri čas se upravičeni osebi prizna status bivšega
političnega zapornika.
(3) V primeru, ko
je ugodeno zahtevi, vloženi po tretjem odstavku 10. člena tega zakona, je
priznanje statusa upravičene osebe podlaga za ustrezno vštetje časa v
pokojninsko dobo in odmero pokojnine ter za pravico do odškodnine po 5. členu
tega zakona.
SKLEP
17. člen
(1) Sklep iz prejšnjega člena mora
vsebovati:
-       
osebne podatke osebe, ki se ji priznava status bivšega političnega
zapornika ali žrtve povojnega protipravnega odvzema življenja,
-       
zakonsko podlago za priznavanje tega statusa,
-       
čas odvzema prostosti oziroma izvršitve smrtne kazni,
-       
odločitev o pravici do odškodnine po tem zakonu,
-       
čas, ki se po tem zakonu šteje v pokojninsko dobo in vrednotenje tega
časa.
(2) Če je zahtevi upravičene osebe v celoti
ugodeno, ni potrebna obrazložitev sklepa.
18. člen
(1) Zoper sklep komisije ni pritožbe.
(2) Zoper sklep, s katerim je bila zahteva
upravičene osebe zavržena ali deloma ali v celoti zavrnjena, je dopusten
upravni spor.
19. člen
Sklep iz 17. člena tega zakona se skupaj z
odločbo o višini odškodnine pošlje po uradni dolžnosti Ministrstvu za finance
Republike Slovenije, zaradi izvršitve sklepa glede plačila odškodnine.
20. člen
(1) Pri odmeri
pokojnine upravičencem po tem zakonu upošteva Zavod za pokojninsko in
invalidsko zavarovanje pokojninsko dobo, priznano na podlagi tega zakona, od
dneva vložitve zahteve za priznanje statusa oziroma pravice.
(2) Poškodba oziroma bolezen, ki jo je
bivši politični zapornik pretrpel v času odvzema prostosti, se šteje kot
poškodba pri delu oziroma poklicna bolezen, kolikor se ni štela kot taka že po
predpisih o pokojninskem in invalidskem zavarovanju, veljavnih v času
prestajanja kazni zapora.
REVIZIJA
21. člen
Razen primerov, ki so navedeni v določbah
veljavnega Zakona o kazenskem postopku o izrednih pravnih sredstvih (406. do
428. člen), se pravnomočna obsodilna kazenska sodba lahko spremeni tudi po
zahtevi za revizijo, ob pogojih, ki jih določa ta zakon.
POSTOPEK REVIZIJE
22. člen
(1) Zahteva za revizijo se sme vložiti
zoper sodbe izdane v času od 15. 5. 1945 do 2. 7. 1990 na ozemlju sedanje
Republike Slovenije:
1.     
če sodba temelji na uporabi kazenske zakonodaje iz 3. člena tega zakona;
2.     
če sodba temelji na uporabi katerekoli druge kazenske zakonodaje, če je
bil kazenski materialni zakon zaradi političnih, razrednih ali ideoloških
razlogov zlorabljen oziroma uporabljen v nasprotju z načeli in pravili pravne
države.
(2) Zahteva za revizijo po 1. točki
prejšnjega odstavka se lahko vloži ne glede na to ali je bil upravičeni osebi
priznan status bivšega političnega zapornika, zahteva za revizijo po 2. točki
pa se lahko vloži le ob pogoju, da se zloraba kazenske zakonodaje ne more
uveljavljati z drugimi izrednimi pravnimi sredstvi po določbah Zakona o
kazenskem postopku.
(3) Zahteva za revizijo iz prejšnjih
odstavkov se lahko vloži tudi zoper sodbo, ki jo je izdalo vojaško sodišče na
ozemlju druge države naslednice nekdanje Jugoslavije, če pravni red druge
države naslednice ne omogoča državljanom Republike Slovenije vložitve pravnega
sredstva, ki ustreza pravnemu sredstvu po 22. in 23. členu tega zakona. (delno
razveljavljen)
23. člen
(1) Zahtevo za revizijo sodbe lahko vloži
obsojenec, po njegovi smrti pa tudi osebe iz drugega odstavka 367. člena Zakona
o kazenskem postopku. Zahtevo za revizijo lahko vloži tudi državni tožilec.
24. člen
(1) Zahteva za revizijo se vloži pisno pri
okrožnem sodišču, ki bi bilo po določbah Zakona o kazenskem postopku krajevno
pristojno za sojenje na prvi stopnji.
(2) V zahtevi za revizijo morajo biti
navedeni podatki o sodbi, zoper katero se vlaga revizija, zakonski razlog revizije,
v primeru iz druge točke prvega odstavka 22. člena tega zakona pa tudi
obrazložitev z navedbo dejstev in dokazov, ki kažejo na to, da gre za zlorabo
kazenske zakonodaje zaradi političnih, razrednih ali ideoloških razlogov.
25. člen
(1) Pristojno sodišče prve stopnje pribavi
ustrezne spise, sodne odločbe in drugo dokumentacijo,
potrebno za odločitev o zahtevi za revizijo, ter
izvede predlagane in druge potrebne dokaze.
(2) Če pravnomočne kazenske sodbe ni mogoče
pribaviti, se njena vsebina lahko ugotavlja in dokazuje tudi na drug primeren
način.
(3) Postopek v zvezi z zahtevo za revizijo
je hiter. Še posebej hitro je treba postopati, če to zahtevajo starost in
zdravstveno ter socialno stanje obsojenca.
ODLOČANJE V REVIZIJI
26. člen
(1) Za odločanje o zahtevi za revizijo je
pristojno okrožno sodišče, ki bi bilo za zadevo pristojno po Zakonu o kazenskem
postopku.
(2) O zahtevi za revizijo odloča senat (6.
točka prvega odstavka 25. člena Zakona o kazenskem postopku). V senatu ne more
sodelovati sodnik, ki je v isti zadevi že odločal ali kako drugače sodeloval v
postopku pri sodišču prve stopnje ali v postopku z rednimi ali izrednimi
pravnimi sredstvi.
27. člen
Pred odločanjem pošlje predsednik senata
zahtevo za revizijo s spisi in drugo dokumentacijo državnemu tožilcu,
pristojnemu za postopek pred okrožnim sodiščem. Državni tožilec lahko v
petnajstih dneh poda svoje mnenje in predlog.
28. člen
O zahtevi za revizijo odloča pristojno
sodišče na seji senata. Na sejo se povabi obsojenca, njegovega pooblaščenca in
državnega tožilca, če so le-ti zahtevali, da se jih obvesti o seji.
29. člen
Senat s sklepom zavrže zahtevo za revizijo,
če ugotovi, da jo je vložila oseba, ki ni upravičena (23. člen).
30. člen
Senat s sodbo zavrne zahtevo za revizijo
kot neutemeljeno, če ugotovi, da niso podani zakonski pogoji za to pravno
sredstvo (22. člen).
31. člen
Če senat ugodi zahtevi za revizijo, s sodbo
spremeni pravnomočno sodbo v celoti ali deloma.
PRITOŽBA O REVIZIJI
32. člen
Zoper odločbo senata okrožnega sodišča se
lahko pritožita obsojenec oziroma vložnik zahteve in državni tožilec.
33. člen
(1) O pritožbi odloča višje sodišče.
(2) Zoper odločbo višjega sodišča ni
pritožbe.
34. člen
Če ni v tem zakonu določeno kaj drugega, se
v postopku o zahtevi za revizijo smiselno uporabljajo določbe Zakona o
kazenskem postopku.
UGODENA ZAHTEVA ZA REVIZIJO
35. člen
(1) Če je bilo zahtevi za revizijo ugodeno,
ima bivši obsojenec pravico do povrnitve škode, pravico do rehabilitacije in
druge pravice, ki jih po določbah 538. do 546. člena Zakona o kazenskem
postopku imajo osebe, ki so bile neopravičeno obsojene ali jim je bila
neutemeljeno odvzeta prostost.
(2) Odškodnina, ki je bila obsojencu že
priznana kot upravičencu na podlagi določb tega zakona, izključuje zahtevek za
povrnitev škode na podlagi ugodene zahteve za revizijo v isti kazenski zadevi.
ZGODOVINSKA, STATISTIČNA IN DRUGA RAZISKOVALNA DEJAVNOST
35.a člen
(1) Pravne osebe javnega prava, ki hranijo
osebne in druge podatke o kazenskih postopkih, upravnokazenskih postopkih ali
postopkih za prekrške ter o drugih podobnih postopkih v obdobju od 9. maja 1945
do 2. julija 1990, ki so se vodili na podlagi določb takrat veljavne
zakonodaje, opredeljene v 3. členu tega zakona, posredujejo te podatke
uporabnikom v javnem sektorju, ki opravljajo znanstveno, raziskovalno ali
statistično delo ali obdelujejo podatke in jih potrebujejo za statistične,
znanstvene in zgodovinsko-raziskovalne namene.
(2) Podatki se posredujejo brez pisne
privolitve posameznika, na katerega se nanašajo ali dedičev umrlega
posameznika.
(3) Uporabniki, ki opravljajo znanstveno,
raziskovalno ali statistično delo ali obdelujejo podatke, lahko osebne in druge
podatke zbirajo, nadalje obdelujejo ter objavijo za statistične, znanstvene in
zgodovinsko raziskovalne namene.
(4) Objavijo se lahko osebno ime, datum in
kraj rojstva, datum in kraj smrti, kraj prebivališča, državljanstvo, članstvo v
politični stranki ali društvu, pripadnost vojaškim enotam, narodnost, verska
pripadnost, poklic ali zaposlitev, kvalifikacija kaznivega dejanja,
upravnokazenskega prestopka, prekrška ali drugega podobnega ravnanja, številka
spisa, način končanja postopka, glavna in stranska kazen, vložena redna in
izredna pravna sredstva ter vsebinska odločitev pristojnega organa o njih.
(5) Osebne podatke iz prejšnjega odstavka
se lahko objavi za namene iz tretjega odstavka tega člena, če so posamezniki,
na katere se nanašajo osebni podatki, podali pisno privolitev za objavo. Če se
namerava objaviti osebne podatke umrlih posameznikov, ki so nastali po 31. decembru
1966, je potrebno pridobiti pisno privolitev vsaj enega dediča iz prvega
dednega reda. Če se namerava objaviti osebne podatke umrlih posameznikov, ki so
nastali pred 31. decembrom 1966, za objavo ni potrebna pisna privolitev.
(6) Uporabnik, ki nima kontaktnih podatkov
(osebno ime, naslov stalnega ali začasnega prebivališča) posameznikov ali
njihovih dedičev za pridobitev pisne privolitve po prejšnjem odstavku, ima
pravico, da pridobi kontaktne podatke iz matičnega registra, matičnih knjig,
centralnega registra prebivalstva ter zaključenih spisov sodišč. Uporabnik
lahko kontaktne podatke vpogleda, prepiše, izpiše ali kopira (v nadaljnjem
besedilu: delovanja obdelave). Delovanja obdelave in dostop oziroma neposredni
dostop do kontaktnih podatkov so za uporabnika brezplačni. Kadar so kontaktni
podatki ročno vodeni, se mu posredujejo na podlagi pisne zahteve, v kateri
navede osebno ime posameznika, o katerem potrebuje kontaktne podatke ter
podatke o datumu ali kraju rojstva, če jih uporabnik ima, namen pridobivanja
podatkov (pravna podlaga) ter opravilno ali drugo številko zadeve. Kadar so
kontaktni podatki vodeni v informatizirani zbirki podatkov, pa lahko uporabnik
dostopa do podatkov neposredno z navedbo osebnega imena posameznika, o katerem
potrebuje kontaktne podatke, navedbo podatkov o datumu ali kraju rojstva, če
jih ima, namena pridobivanja podatkov (pravna podlaga) ter opravilne ali druge
številke zadeve. Na enak način se pridobijo kontaktni podatki o dediču iz
prejšnjega odstavka.

Zakon o popravi krivic – ZPKri (Uradni list
RS, št. 59/96)
vsebuje naslednje končne določbe:
»KONČNE DOLOČBE
36. člen
(1) Osebe, ki so bile do uveljavitve tega
zakona že sodno rehabilitirane in jim je bila priznana pravica do povrnitve
škode na podlagi sodne odločbe ali odločbe drugega državnega organa, lahko
uveljavljajo priznavanje statusa bivšega političnega zapornika samo, če jim je
to potrebno za priznavanje pravic iz pokojninskega in invalidskega zavarovanja
po določbah tega zakona.
(2) Osebe iz prejšnjega odstavka nimajo
pravice uveljavljati odškodnine oziroma razlike odškodnine po določbah tega
zakona.
(3) Pojem “politični preganjenci” iz
zakona, ki ureja sklad za poplačilo vojne odškodnine se v zakonu o popravi
krivic uporablja za vse osebe – upravičence do odškodnine po tem zakonu.
37. člen
(1) Sklep o priznavanju statusa bivšega
političnega zapornika ali po vojni pobite osebe ni zakonska podlaga za brisanje
obsodbe iz kazenske evidence ter za uveljavljanje drugih pravic, ki jih zakon o
kazenskem postopku daje neupravičeno obsojenim osebam.
(2) S priznavanjem statusa bivšega
političnega zapornika oziroma po vojni pobite osebe tudi niso prizadete tiste
pravice drugih, ki se opirajo na obsodbo.
38. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah zakona o popravi krivic –
ZPKri-A (Uradni list RS, št. 11/01)
vsebuje naslednjo prehodno in končno določbo:
»3. člen
Vse zahteve iz 10. in 23. člena zakona, ki
so bile vložene pred uveljavitvijo tega zakona, se štejejo za pravočasne in se
obravnavajo enako kot zahteve, ki bodo vložene po njegovi uveljavitvi.
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi zakona o popravi krivic –
ZPKri-B (Uradni list RS, št. 87/01)
vsebuje naslednjo prehodno in končno določbo:
»2. člen
Upravičenci, ki so jim bile do uveljavitve
tega zakona odmerjene pokojnine, lahko vložijo novo zahtevo pri pristojni
območni enoti Zavoda za pokojninsko in invalidsko zavarovanje za odmero
pokojnine za čas od vložitve zahteve za priznanje statusa oziroma pravice do
dneva predhodne odmere pokojnine.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah zakona o popravi krivic –
ZPKri-C (Uradni list RS, št. 34/03)
vsebuje naslednjo prehodno in končno določbo:
»3. člen
Vse zahteve iz 10. in 23. člena zakona, ki
so bile vložene pred uveljavitvijo tega zakona, se štejejo za pravočasne in se
obravnavajo enako kot zahteve, ki bodo vložene po njegovi uveljavitvi.
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
popravi krivic – ZPKri-D (Uradni list RS, št. 53/05)
spreminja 37. člen zakona tako, da se glasi:
»37. člen
(1) Sklep o priznavanju statusa bivšega
političnega zapornika ali žrtve povojnega protipravnega odvzema življenja
ni zakonska podlaga za brisanje obsodbe iz kazenske evidence ter za
uveljavljanje drugih pravic, ki jih zakon o kazenskem postopku daje
neupravičeno obsojenim osebam.
(2) S priznavanjem statusa bivšega
političnega zapornika oziroma žrtve povojnega protipravnega odvzema življenja
tudi niso prizadete tiste pravice drugih, ki se opirajo na obsodbo.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
6. člen
Vse zahteve iz 2. in 5. člena tega zakona,
ki so bile vložene po 31. decembru 2004, se štejejo za pravočasne in se
obravnavajo enako kot zahteve, ki bodo vložene po uveljavitvi tega zakona.
V sklepih, ki so bili izdani do uveljavitve
tega zakona, se status »po vojni pobite osebe« šteje kot status »žrtve
povojnega protipravnega odvzema življenja.«. O tem izda komisija iz 9. člena
Zakona o popravi krivic (Uradni list RS, št. 47/03 – uradno prečiščeno
besedilo) na zahtevo osebe, ki ji je bil izdan sklep iz prejšnjega stavka,
dopolnilni sklep. Postopek je za upravičeno osebo brezplačen.
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
popravi krivic – ZPKri-E (Uradni list RS, št. 92/07)
vsebuje naslednjo končno določbo:
»8. člen
Ta zakon začne veljati naslednji dan po
objavi v Uradnem listu Republike Slovenije.«.