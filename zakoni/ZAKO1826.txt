I. SPLOŠNE DOLOČBE
1. člen
Ta zakon ureja proizvodnjo vina in drugih
proizvodov iz grozdja in vina, promet vina in drugih proizvodov iz grozdja in
vina ter postopke in enološka sredstva, ki se smejo v proizvodnji uporabljati.
2. člen
Vina po tem zakonu so: vina, biser vina,
peneča se vina in posebna vina.
Drugi proizvodi iz grozdja in vina po tem
zakonu so: neprevreti in delno prevreti proizvodi iz grozdja, vina za dodelavo
in predelavo, stranski proizvodi iz grozdja in vina ter destilati vina in
stranskih proizvodov grozdja in vina.
II. PROIZVODNJA
3. člen
Vino je kmetijski proizvod, pridobljen s
popolnim ali delnim alkoholnim vrenjem svežega grozdja, drozge ali grozdnega
mošta plemenite vinske trte (vitis vinifera).
4. člen
Proizvodnja vina po tem zakonu je trgatev,
predelava grozdja v vino, nega vina in priprava vina za promet.
Pri proizvodnji vina se mora ravnati z
grozdjem, moštom, drozgo in vinom tako, da se razvijejo in ohranijo naravne v
grozdju vsebovane značilne lastnosti in da se ustvari za promet sposobno in
obstojno vino.
5. člen
Trgatev grozdja za predelavo v vino ni
dovoljena pred dnem, ki ga določi za kmetijstvo pristojni občinski upravni
organ na predlog organizacij združenega dela — proizvajalcev grozdja z območja
občine.
6. člen
Proizvode iz 2. člena tega zakona smejo
proizvajati organizacije združenega dela, ki imajo to dejavnost vpisano v sodni
register.
Kmetje in drugi občani smejo proizvajati
vina, biser vina, peneča se vina in druge proizvode iz grozdja in vina za.
promet le iz grozdja oziroma vina, ki izvira iz lastnega pridelka. Vinski kis
smejo občani proizvajati za promet tudi iz vina, ki ne izvira iz lastnega
pridelka, če imajo za to dovoljenje po drugih predpisih.
Proizvajalci iz prvega in drugega odstavka
tega člena morajo biti vpisani v register proizvajalcev grozdja in vina. Ta
register vodi občinski upravni organ, ki je pristojen za kmetijstvo.
7. člen
Proizvajalci iz 6. člena tega zakona morajo
izpolnjevati predpisane pogoje glede prostorov in opreme ter strokovne
usposobljenosti.
8. člen
Prepovedano je popravljanje mošta in drozge
z dodajanjem sladkorja, koncentriranega mošta, drugih sladkih snovi in kisline.
Izjemoma je dovoljeno dodajanje sladkorja
ali koncentriranega mošta, če je zaradi neugodnih vremenskih razmer ali zaradi
posledic bolezni na vinski trti v grozdju, moštu ali drozgi manj sladkorja, kot
je normalna količina sladkorja za določeno sorto grozdja na določenem
vinorodnem območju.
Dodajanje ali odvzemanje kisline je
dovoljeno samo v primerih, ko mošt ali vino ne dosežeta normalne kislosti za
določeno vinorodno območje in vinsko sorto grozdja.
Dodajanje sladkorja ali koncentriranega
mošta in dodajanje oziroma odvzemanje kisline dovoljuje za kmetijstvo pristojni
občinski upravni organ na podlagi strokovnega mnenja, organizacije združenega
dela, ki je pooblaščena za opravljanje analiz vina (44. člen).
9. člen
Dovoljeno je mešanje drozge, vinskih moštov
in vin, razen mešanja:
-       
belih moštov, drozg in vin z rdečimi, z izjemo namiznih vin, če zadrže
lastnosti rdečega vina in vin, ki se proizvajajo po tradicionalnem postopku;
-       
moštov, drozg in vin plemenite vinske trte s samorodnicami;
-       
moštov, drozg in vin z izpirkom tropin;
-       
zdravih moštov, drozg in vin s pokvarjenimi;
-       
moštov drozg in vin s posebnimi (specialnimi) vini;
-       
vina s cianovimi spojinami z drugimi vini;
-       
domačih vin z uvoženimi.
10. člen
Pri proizvodnji vina in drugih proizvodov
iz 2. člena tega zakona so dovoljeni le postopki in enološka sredstva,
predpisana s tem zakonom in predpisi, izdanimi na njegovi podlagi.
III. RAJONIZACIJA VINOGRADNIŠKEGA OBMOČJA
11. člen
Glede na ekološke pogoje in organoleptične
lastnosti vina se vinogradniško območje SR Slovenije deli na vinorodne rajone,
okoliše, podokoliše in ožje okoliše.
V posameznih vinorodnih rajonih iz
prejšnjega odstavka se smejo saditi samo tiste sorte vinske trte, ki jih določa
sortni izbor.
Rajonizacija vinogradniškega območja je
podlaga za označevanje vin po geografskem poreklu.
12. člen
V vinorodnih rajonih se glede na posebne ekološke
pogoje in predpisane sorte vinske trte določijo posamezna vinorodna območja za
proizvodnjo kakovostnih vin.
IV. RAZVRSTITEV PO KAKOVOSTI
13. člen
Po kakovosti se vina razvrstijo v:
-       
namizno vino,
-       
namizno vino z geografskim poreklom,
-       
kakovostno vino z geografskim poreklom,
-       
vrhunsko vino z geografskim poreklom.
Po kakovosti se biser vino razvrsti v:
-       
biser vino z dodano ogljikovo kislino,
-       
biser vino in
-       
kakovostno biser vino.
Po kakovosti se peneče se vino razvrsti v:
-       
peneče se vino z dodano ogljikovo kislino
-       
peneče se vino in
-       
kakovostno peneče se vino.
14. člen
Med posebna vina se štejejo desertna,
likerska in aromatizirana vina ter mistele.
Po kakovosti se posebna vina razvrstijo v
posebna vina in kakovostna posebna vina.
15. člen
Namizno vino je mešano vino iz različnih
vinorodnih okolišev ali rajonov, ki nima značilnih organoleptičnih lastnosti
določenega vinorodnega okoliša ali rajona.
16. člen
Namizno vino z geografskim poreklom je vino
iz določenega vinorodnega okoliša z organoleptičnimi značilnostmi vina tega
okoliša. To vino praviloma izvira samo iz enega vinorodnega okoliša, lahko pa
tudi iz drugega okoliša v istem ali neposredno sosednem rajonu, če so naravni
pogoji teh okolišev podobni in ima vino obeh okolišev zelo podobne
organoleptične lastnosti.
17. člen
Kakovostno vino z geografskim poreklom je
vino, ki izvira iz enega vinorodnega okoliša, podokoliša, ali ožjega okoliša in
je proizvedeno iz sort vinske trte za kakovostna vina v skladu z določbo 12.
člena tega zakona ter je ocenjeno kot kakovostno vino.
Grozdje posameznih sort vinske trte, ki se
uporablja za proizvodnjo kakovostnih vin, mora vsebovati minimalno količino
sladkorja, ki je določena za območje kjer se prideluje.
18. člen
Vrhunsko vino je vino, ki ustreza pogojem
iz 17. člena tega zakona in je ocenjeno kot vrhunsko vino.
Vrhunsko vino ne sme biti proizvedeno z
dodajanjem sladkorja, koncentriranega mošta ali s postopkom koncentriranja in
ne z dodajanjem ali odvzemanjem kisline.
19. člen
Kakovostno in vrhunsko vino mora biti
donegovano na območju vinorodnega okoliša, na katerem je proizvedeno, vrhunsko
vino pa na istem območju tudi vstekleničeno.
Kakovostno in vrhunsko vino mora biti
ocenjeno pred oddajo iz proizvodne kleti.
20. člen
Kakovostno in vrhunsko vino ima lahko
naslednje kakovostne posebnosti:
-       
izbor,
-       
jagodni izbor,
-       
pozna trgatev in
-       
staro vino.
Za vina s posebnostjo »izbor«, »jagodni
izbor« in »pozna trgatev« je obvezna predhodna prijava in odobritev trgatve pri
občinskem upravnem organu, pristojnem za kmetijstvo.
21. člen
Biser vina in peneča se vina iz 13. člena
tega zakona so vina, ki vsebujejo predpisano količino ogljikove kisline in
imajo druge lastnosti, značilne za ta vina.
22. člen
Vina iz 13. člena tega zakona so glede na
vsebovano količino neprevretega sladkorja suha, polsuha, polsladka in sladka.
23. člen
Kakovostna vina, vrhunska vina, kakovostna
biser vina in kakovostna peneča se vina ter kakovostna posebna vina ocenjujejo
pooblaščene strokovne komisije po predpisanem postopku.
Ocenitev komisije je dokončna.
Stroški ocenjevanja vina gredo v breme
proizvajalcev vina, ki dajejo vina v ocenitev.
V. OZNAČEVANJE IN VARSTVO GEOGRAFSKEGA
POREKLA
24. člen
Za označevanje vin in drugih proizvodov iz
grozdja in vina se smejo uporabljati le take oznake o izvoru, kakovosti in
sestavinah, ki ne zavajajo porabnika v zmoto.
25. člen
Vina, biser vina, peneča se vina in posebna
vina se označujejo v skladu z določbami III. in IV. poglavja tega zakona.
Po barvi se lahko označujejo vina le kot
bela, rdečkasta ali rdeča.
26. člen
Z geografskim poreklom se smejo označevati
le vina z značilnimi lastnostmi določenega vinorodnega območja, če priglasijo
proizvajalci teh vin predpisane podatke v register proizvajalcev grozdja in
vina.
27. člen
V skladu s posebnimi predpisi se lahko
označujejo vina in drugi proizvodi iz grozdja in vina z znakom kakovosti,
blagovno znamko in drugimi posebnimi oznakami.
VI. PROMET
28. člen
S prometom vina in drugih proizvodov iz
grozdja in vina se smejo ukvarjati proizvajalci vina iz 6. člena tega zakona,
organizacije združenega dela ter druge pravne osebe, ki so registrirane za to
dejavnost, in samostojni gostinci, če izpolnjujejo za to določene pogoje.
29. člen
V promet se smejo dajati le tista vina in
drugi proizvodi iz grozdja in vina, ki ustrezajo določbam tega zakona,
predpisom izdanim na njegovi podlagi, in drugim predpisom.
Vina in drugi proizvodi iz grozdja in vina
morajo, ko se dajo v promet vsebovati predpisane količine določenih sestavin.
30. člen
Prepovedano je dajati v promet za ljudsko
porabo pokvarjeno in ponarejeno vino ter druge proizvode iz grozdja in vina, ki
ne ustrezajo določenim kemičnim, fizikalnim, biološkim ali organoleptičnim
značilnostim.
31. člen
Proizvajalci vin in drugi udeleženci v
prometu z vinom morajo posodo, v kateri je pokvarjeno vino, posebej označiti in
količino takega vina takoj prijaviti za kmetijsko inšpekcijo pristojnemu
občinskemu upravnemu organu.
32. člen
Vino se sme dajati v promet za neposredno
porabo samo originalno vstekleničeno, če ni s tem zakonom drugače določeno.
33. člen
Občinski upravni organ, ki je pristojen za
kmetijstvo, lahko dovoli proizvajalcem, če izpolnjujejo pogoje iz 28. člena
tega zakona, da na območju vinorodnega okoliša, na katerem je bilo vino
proizvedeno, dajejo v promet na drobno za neposredno porabo tudi
nevstekleničeno vino.
34. člen
Organizacije združenega dela, ki opravljajo
gostinsko dejavnost in samostojni gostinci iz 28. člena tega zakona, lahko
dajejo v promet za neposredno porabo nevstekleničeno namizno vino z geografskim
poreklom, če izpolnjujejo posebne predpisane pogoje in če imajo za to
dovoljenje, ki ga izda pristojni občinski upravni organ.
Nevstekleničeno namizno vino z geografskim
poreklom, ki se daje v promet po določbi prejšnjega odstavka, mora biti
opremljeno s predpisanimi listinami.
35. člen
Vino in vinski mošt, ki se nevstekleničena
dajata v promet zaradi donegovanja, polnitve ali izvoza, ter vinski mošt, ki se
daje v promet za neposredno porabo, morajo biti opremljeni s predpisanimi
listinami.
36. člen
Vino in drugi proizvodi iz grozdja in vina,
ki se uvažajo, morajo ustrezati določbam tega zakona in predpisom države
izvoznice ter biti opremljeni s certifikatom države izvoznice, če z zveznimi
predpisi ni drugače določeno.
37. člen
Uvoženo vino in drugi proizvodi iz grozdja
in vina morajo biti, ko se dajejo v promet za neposredno porabo, označeni po
poreklu.
38. člen
Kdor daje vino in druge proizvode iz
grozdja in vina v promet, mora voditi evidenco o proizvodnji oziroma prometu s
temi proizvodi.
39. člen
Prepovedan je promet z drozgo, moštom in
vinom iz grozdja samorodnic ter njihovimi proizvodi.
VII. NADZORSTVO
40. člen
Nadzor nad izvajanjem določb tega zakona in
predpisov, izdanih na njegovi podlagi, ki se nanašajo na proizvodnjo in nadzor
kakovosti vina ter drugih proizvodov iz grozdja in vina v proizvodnji, promet
vina po določbah 33. in 34. člena tega zakona ter uporabo in promet enoloških
sredstev, opravljajo občinski upravni organi, pristojni za kmetijsko inšpekcijo
in Republiški kmetijski inšpektorat.
Izvajanje določb tega zakona in predpisov,
izdanih na njegovi podlagi ter drugih predpisov, ki se nanašajo na promet vina
in drugih proizvodov iz grozdja in vina v trgovini in gostinstvu, razen v
primerih iz 33. in 34. člena tega zakona, nadzorujejo občinski upravni organi,
pristojni za tržno inšpekcijo in Republiški tržni inšpektorat.
41. člen
Pri opravljanju nadzorstva ima kmetijski
inšpektor poleg pooblastil po splošnih predpisih tudi pravico:
-       
pregledovati vinograde, proizvodne objekte, tehnične naprave, priprave
in poslovne prostore, v katerih se proizvajajo ali hranijo grozdje, vina in
drugi proizvodi iz grozdja in vina ter sredstva za proizvodnjo in predelavo
vina;
-       
začasno prepovedati proizvodnjo oziroma promet vina in drugih proizvodov
iz grozdja in vina, če proizvajalci vina oziroma udeleženci v prometu ne
izpolnjujejo predpisanih pogojev v 6., 7., 28., 33. in 34. členu tega zakona;
-       
prepovedati rabo prostorov, posode, priprav in drugih tehničnih naprav
za proizvodnjo in promet vina, dokler niso ugotovljene nepravilnosti odpravljene;
-       
organoleptično preizkusiti vsa vina in druge proizvode iz grozdja in
vina, ki so v poslovnih prostorih proizvajalcev vin za promet oziroma
udeležencev v prometu;
-       
začasno prepovedati promet z vinom in odrediti odpravo pomanjkljivosti,
če ugotovi, da kakovost ali označba vina, ki se daje v promet, ni v skladu z
določbami tega zakona in predpisi, izdanimi na njegovi podlagi;
-       
prepovedati promet nevstekleničenega vina, razen v primerih iz 33. člena
in prvega odstavka 34. člena tega zakona;
-       
jemati vzorce vina in drugih proizvodov iz grozdja in vina ter enoloških
sredstev in jih dajati v analize;
-       
nadzorovati jemanje vzorcev tistih vin z geografskim poreklom, ki jih
proizvajalci dajejo v ocenitev pooblaščenim strokovnim komisijam, ter
kontrolirati kakovost in označevanje ocenjenih vin v prometu;
-       
odrediti uničenje vina ali drugih proizvodov iz grozdja in vina v
primerih, ko pooblaščeni laboratorij ugotovi, da je vino ali drug proizvod iz
grozdja in vina ponarejen, pridobljen iz neplemenite vinske trte (samorodnice),
ali če vsebuje nedovoljena sredstva in druge zdravju škodljive snovi;
-       
nadzorovati vodenje registra proizvajalcev grozdja in vina, evidence o
proizvodnji vin in drugih proizvodov iz grozdja in vina, evidence o prometu z
vinom in druge evidence, predpisane na podlagi določb tega zakona in predpisov,
izdanih na njegovi podlagi;
-       
zahtevati podatke o proizvodnji in prometu vina, sredstvih in postopkih,
ki se uporabljajo v proizvodnji vina in drugih proizvodov iz grozdja in vina,
ter zbirati od odgovornih oseb, prič, izvedencev in drugih podatke in
obvestila, če je potrebno;
-       
odrediti v nujnih primerih, ko bi sicer nastala škoda za splošni
interes, začasne ukrepe, da se škoda prepreči.
42.  člen
Kmetijski inšpektor lahko na kraju samem
odredi, da se vino uniči, kadar nesporno ugotovi, da je vino ponarejeno ali
tako pokvarjeno, da je za zdravje škodljivo in da ni uporabno za predelavo v
druge proizvode.
Kmetijski inšpektor lahko s privolitvijo
lastnika odredi, da se pokvarjeno vino, če ni zdravju škodljivo, predela v kis
ali destilate.
43. člen
Če kmetijski inšpektor sumi, da pregledani
proizvodi ali sredstva ne ustrezajo merilom, ki so predpisani v tem zakonu, v
predpisih izdanih na njegovi podlagi in v drugih predpisih, odvzame potrebno
število vzorcev, in jih pošlje v analizo.
Če se z analizo ugotovi, da vino ali drugi
proizvodi iz grozdja in vina niso take kakovost kot je predpisana ali
deklarirana, izda kmetijski inšpektor odločbo o prepovedi prometa s takimi
proizvodi.
44. člen
Analize vina ter drugih proizvodov iz
grozdja in vina opravljajo organizacije združenega dela, ki izpolnjujejo
predpisaie pogoje.
Analize vina in drugih proizvodov iz
grozdja in vina se opravljajo po enotnih metodah.
45. člen
Organizacije združenega dela in druge
pravne osebe, ki uvozijo vino ali druge proizvode iz grozdja in vina
nevstekleničene, morajo vse uvožene količine pred vskladiščenjem prijaviti za
kmetijsko inšpekcijo pristojnemu občinskemu upravnemu organu.
VIII. TEHNIČNI IN IZVRŠILNI PREDPISI
46. člen
V enem letu od uveljavitve tega zakona
republiški sekretar za kmetijstvo in gozdarstvo:
-       
določi, kaj se šteje po tem zakonu kot vino, biser vino, peneče še vino,
kot posebno vino in kaj so drugi proizvodi iz grozdja in vina (2. člen);
-       
predpiše način vodenja registra proizvajalcev grozdja in vina, obvezne
podatke in podatke za priglasitev v register, potrebne za označevanje vina z
geografskim poreklom (6. in 26. člen);
-       
predpiše minimalne pogoje, ki jih morajo izpolnjevati proizvajalci vina
in drugih proizvodov iz grozdja in vina iz 6. člena tega zakona (7. člen);
-       
predpiše način in postopek dodajanja sladkorja ali koncentriranega mošta
za določena vinorodna območja, dodajanja in odvzemanja kisline ter določi kaj
se šteje za normalno količino sladkorja v grozdju ali posameznih sortah vinske
trte na določenem vinorodnem območju (8. člen);
-       
predpiše vinorodna območja, sorte vinske trte, ki se smejo saditi in
pogoje za proizvodnjo kakovostnih vin (11., 12. in 17. člen);
-       
predpiše postopek in način ocenjevanja vina (23. člen);
-       
predpiše obvezne oznake in oznake, ki se lahko uporabljajo ter način
označevanja proizvodov iz 2. člena tega zakona (V. poglavje);
-       
predpiše minimalne pogoje za promet z vinom in drugimi proizvodi iz
grozdja in vina (28. 33., in 34. člen);
-       
predpiše količine sestavin, ki jih morajo vsebovati vina in drugi
proizvodi iz grozdja in vina, ko se dajo v promet, način originalnega
vstekleničenja vin, ter druge pogoje, ki jih morajo izpolnjevati vina in drugi
proizvodi iz grozdja in vina v prometu (29., 32., 33., 34. in 35. člen);
-       
določi, kaj se šteje za pokvarjeno in ponarejeno vino (30. člen);
-       
določi način jemanja vzorcev vina in drugih proizvodov iz grozdja in
vina, jemanje vzorcev enoloških sredstev za analize (43. člen) in postopek za
ravnanje z odvzetimi predmeti in proizvodi iz prvega odstavka 52. člena tega
zakona;
-       
predpiše pogoje, ki jih morajo izpolnjevati organizacije združenega dela
za opravljanje analiz, pooblašča organizacije združenega dela za opravljanje
analiz in določi enotno metodiko za opravljanje analiz (44. člen);
-       
predpiše način vodenja evidence o uvoženih nevstekleničenih vinih in
drugih proizvodih iz grozdja in vina (45. člen);
-       
predpiše v sporazumu z republiškim sekretarjem za zdravstvo in socialno
varstvo podrobnejše določbe o dovoljenih postopkih in sredstvih pri proizvodnji
vina in drugih proizvodov iz grozdja in vina ter o opredelitvi vin v suha,
polsuha, polsladka in sladka (10. in 22. člen);
-       
predpiše v sporazumu z republiškim sekretarjem za finance način vodenja
evidence o proizvodnji oziroma prometu vin in drugih proizvodov iz grozdja in
vina (38. člen).
IX. KAZENSKE DOLOČBE
47. člen
Z denarno kaznijo od 500.000 din do 10.000.000 din se kaznuje za
gospodarski prestopek organizacija združenega dela ali druga pravna oseba:
1.     
če proizvaja vina ali druge proizvode iz grozdja in vina v nasprotju z
določbama 4. in 10. člena tega zakona in predpisov, izdanih na njuni podlagi;
2.     
če proizvaja vina in druge proizvode iz grozdja in vina, pa ne
izpolnjuje pogojev, ki so za proizvodnjo vina in drugih proizvodov iz grozdja
in vina predpisani s 6. in 7. členom tega zakona in s predpisi, izdanimi na
njuni podlagi;
3.     
če se ukvarja s prometom vina in drugih proizvodov iz grozdja in vina,
pa ne izpolnjuje pogojev, ki so za promet vina in drugih proizvodov iz grozdja
in vina predpisani z 28. členom tega zakona in s predpisi, izdanimi na njegovi
podlagi;
4.     
če da v promet za ljudsko porabo pokvarjeno ali ponarejeno vino ali
druge proizvode iz grozdja in vina, ki ne ustrezajo predpisanim kemičnim,
fizikalnim, biološkim in organoleptičnim značilnostim iz 30. člena tega zakona
in predpisom, izdanim na njegovi podlagi;
5.     
če da v promet za neposredno porabo nevstekleničeno namizno vino z
geografskim poreklom v nasprotju z določbo prvega odstavka 34. člena tega
zakona;
6.     
če uvozi vino in druge proizvode iz grozdja in vina v nasprotju z
določbo 36. člena tega zakona ali če da uvoženo vino in druge proizvode iz
grozdja in vina v promet v nasprotju z določbo 37. člena tega zakona;
7.     
če da v promet drozgo, mošt, vino iz grozdja samorodnic ali njihove
proizvode (39. člen), ali če da v promet grozdni sok iz grozdja samorodnic v
nasprotju s 55. členom tega zakona.
Z denarno kaznijo od 30.000 din do 300.000 din se kaznuje tudi
odgovorna oseba organizacije združenega dela ali druge pravne osebe, ki stori
gospodarski prestopek iz prvega odstavka tega člena.
48. člen
Z denarno kaznijo od 300.000 din do 5,000.000 din se kaznuje za
gospodarski prestopek organizacija združenega dela ali druga pravna oseba:
1.     
če dodaja moštu ali drozgi sladkor, koncentrirani mošt, druge sladke
snovi ali kisline v nasprotju z 8. členom tega zakona ali s predpisi, izdanimi
na njegovi podlagi;
2.     
če proizvaja kakovostno ali vrhunsko vino v nasprotju z določbami 17.
člena, drugega odstavka 18. in 19. člena tega zakona ali predpisov, izdanih na
podlagi tega zakona;
3.     
če označuje vina in druge proizvode iz grozdja in vina z oznakami, ki so
v nasprotju z določbo 24. člena tega zakona ali s predpisi, izdanimi na podlagi
tega zakona;
4.     
če da v promet vino ali druge proizvode iz grozdja in vina, ki v
nasprotju z drugim odstavkom 29. člena tega zakona ali predpisi, izdanimi na
njegovi podlagi, ne vsebujejo predpisane količine določenih sestavin ali ne
izpolnjujejo drugih predpisanih pogojev;
5.     
če ne vodi evidence o proizvodnji, prometu in uvozu vina ter druge
evidence, predpisane s tem zakonom in predpisi, izdanimi na njegovi podlagi
(38. člen);
6.     
če ne označi posode, v kateri je pokvarjeno vino ali količine takega
vina ne prijavi za kmetijsko inšpekcijo pristojnemu občinskemu upravnemu organu
(31. člen) ali teh količin ne prijavi v skladu s predpisi, izdanimi na podlagi
tega zakona;
7.     
če pred vskladiščenjem ne prijavi pristojnemu organu vseh uvoženih
količin nevstekleničenega vina ali drugih proizvodov iz grozdja in vina (45.
člen) ali jih ne prijavi po predpisih, izdanih na podlagi tega zakona.
Z denarno kaznijo od 20.000 din do 200.000 din se kaznuje tudi
odgovorna oseba organizacije združenega dela ali druge pravne osebe, ki stori
gospodarski prestopek iz prvega odstavka tega člena.
49. člen
Z denarno kaznijo od 20.000 din do 100.000 din se kaznuje za
prekršek tudi posameznik, ki stori kakšno dejanje iz prvega odstavka 47. in iz
prvega odstavka 48. člena tega zakona.
50. člen
Z denarno kaznijo od 50.000 din do 300.000 din se kaznuje za
prekršek organizacija združenega dela ali druga pravna oseba:
1.     
če prične s trgatvijo grozdja za predelavo v vino pred dnem, ki ga
določi za kmetijstvo pristojni občinski upravni organ (5. člen);
2.     
če priglaša zaradi vpisa v register proizvajalcev grozdja in vina
neresnične podatke (tretji odstavek 6. člena in 26. člen);
3.     
če meša drozge, vinske mošte in vina v nasprotju z določbo 9. člena tega
zakona;
4.     
če v posameznih vinorodnih rajonih sadi sorte vinske trte, ki niso
določene v sortnem izboru (drugi odstavek 11. člena) ali jih goji v nasprotju s
54. členom tega zakona;
5.     
če označuje vina po geografskem poreklu v nasprotju z določbami tretjega
odstavka 11. člena, 24. in 26. člena tega zakona ali v nasprotju s predpisi,
izdanimi na podlagi tega zakona;
6.     
če označuje kakovostno ali vrhunsko vino s kakovostnimi posebnostmi v
nasprotju z 20. členom tega zakona ali s predpisi, izdanimi na njegovi podlagi;
7.     
če daje v promet za neposredno porabo nevstekleničeno vino, razen v
primerih iz 33. člena, prvega odstavka 34. in 53. člena tega zakona;
8.     
če daje v promet zaradi donegovanja, polnitve ali izvoza nevstekleničeno
vino ali vinski mošt, ali če daje v promet za neposredno porabo vinski mošt ali
nevstekleničeno namizno vino z geografskim poreklom, ki niso opremljeni s
predpisanimi listinami (drugi odstavek 34. člena in 35. člen).
Z denarno kaznijo od 15.000 din do 50.000 din se kaznuje tudi
odgovorna oseba organizacije združenega dela ali druge pravne osebe, ki stori
prekršek iz prvega odstavka tega člena.
51. člen
Z denarno kaznijo od 15.000 din do 100.000 din se kaznuje za
prekršek tudi posameznik, če stori kakšno dejanje iz prvega odstavka 50. člena
tega zakona.
52. člen
Poleg denarne kazni za gospodarski
prestopek iz 47. in 48. člena oziroma poleg kazni za prekrške iz 49., 50. in
51. člena tega zakona, se lahko izreče zoper storilca tudi varnostni ukrep
odvzema predmetov in proizvodov, s katerimi je bil gospodarski prestopek ali
prekršek storjen.
Poleg denarne kazni za gospodarski
prestopek iz 47. in 48. člena oziroma poleg kazni za prekrške iz 49., 50. in
51. člena tega zakona, se organizaciji združenega dela, drugi pravni osebi ali
posamezniku lahko izreče varnostni ukrep odvzema premoženjske koristi,
pridobljene z gospodarskim prestopkom ali prekrškom.
Poleg denarne kazni za gospodarski
prestopek oziroma poleg denarne kazni za prekršek iz 5. točke prvega odstavka
47. člena tega zakona, se lahko izreče zoper storilca varnostni ukrep odvzema
dovoljenja za promet za neposredno porabo nevstekleničenega namiznega vina z
geografskim poreklom za dobo od enega do petih let.

Zakon o
vinu in drugih proizvodih iz grozdja in vina (Uradni list
SRS, št. 16/74) vsebuje naslednje
prehodne in končne določbe:
»X PREHODNE IN KONČNE DOLOČBE
53. člen
Namizna vina in namizna vina z geografskim
poreklom se lahko dajejo v promet za neposredno porabo nevstekleničena še tri
leta od dneva, ko začne veljati ta zakon, morajo pa biti opremljena s
predpisanimi listinami v skladu z določbo 35. člena tega zakona.
Nadzor nad prometom vin iz prejšnjega
odstavka opravljajo občinski upravni organi, pristojni za kmetijsko inšpekcijo
in republiški kmetijski inšpektorat.
54. člen
Sorte plemenite vinske trte, ki niso
navedene v sortnem izboru po drugem odstavku 11. člena tega zakona, se smejo
gojiti dokler vinogradi niso amortizirani, samorodnice pa največ še osem let od
dneva ko začne veljati ta zakon.
55. člen
Grozdni sok iz grozdja samorodnic se sme
dajati v promet še osem let od dneva, ko začne veljati ta zakon, mora pa biti
kot tak označen.
56. člen
Proizvajalci vina in drugih proizvodov iz
grozdja in vina iz 6. člena tega zakona in udeleženci v prometu z vinom in
drugimi prozvodi iz grozdja in vina iz 28. člena tega zakona morajo uskladiti
svoje poslovanje z določbami 7. in 28. člena tega zakona v roku enega leta od
dneva, ko so izdani ustrezni predpisi na podlagi tega zakona.
57. člen
Vina in drugi proizvodi iz grozdja in vina,
proizvedeni po določbah temeljnega zakona o vinu in zakona o označevanju vina
ter na njuni podlagi izdanih predpisih, se lahko dajejo v promet še eno leto od
dneva, ko začne veljati ta zakon, tudi če ne izpolnjujejo pogojev določenih s
tem zakonom in na njegovi podlagi izdanimi predpisi.
Ne glede na določbo prejšnjega odstavka so
vina z izkazanim geografskim poreklom, vključno z letnikom 1973, lahko v
prometu tudi po preteku enega leta od dneva, ko začne veljati ta zakon, če so
označena po predpisih, ki so veljali v času proizvodnje teh vin.
58. člen
Ko začne veljati ta zakon, preneha veljati
zakon o označevanju vina (Uradni list SRS, št. 21-127/70), razen določbe 22.
člena, ki preneha veljati 25. junija 1975. leta.
Z uveljavitvijo tega zakona se na območju
SR Slovenije preneha uporabljati temeljni zakon o vinu (Uradni list SFRJ, št.
27-48/65).
59. člen
Do uveljavitve novih predpisov se
uporabljajo še naprej naslednji izvršilni predpisi:
-       
pravilnik o predelavi grozdja in vina (Uradni list FLRJ, št. 10/58 in
40/62 in Uradni list SFRJ, št. 35/65);
-       
pravilnik o količinah petiota, ki so namenjene za domačo porabo proizvajalcev,
o najmanjših količinah sestavin, ki jih mora vsebovati vino, ki se da v promet,
o hrambi in ravnanju z vinom, namenjenim za izvoz, o varstvu porekla slovitih
vin, o pogojih za proizvodnjo specialnih vin ter o enotnih metodah za analizo
in ocenjevanje vin (Uradni list FLRJ, št. 35/58 in Uradni list SFRJ, št.
36/65);
-       
pravilnik o ravnanju s predmeti in proizvodi, ki se odvzamejo po 52.
členu temeljnega zakona o vinu (Uradni list SFRJ, št. 36/65);
-       
pravilnik o rajonizaciji vinorodnih območij in o sortnem izboru za ta
območja (Uradni list SRS, št. 30/70);
-       
pravilnik o vsebini in načinu vodenja registra vinogradov po sortah in
letnih pridelkih (Uradni list SRS, št. 30/70);
-       
pravilnik o vodenju kletarske evidence med proizvodnjo in predelavo
grozdja ter nad nego in prometom z vinom (Uradni list SRS, št. 33/70);
-       
odločba o imenovanju strokovnih delovnih organizacij, ki določijo
vinarske strokovne komisije za ocenjevanje vina po mednarodni ocenjevalni
lestvici (Uradni list SRS, št. 46/70);
-       
mednarodna lestvica za ocenjevanje vina (Uradni list SRS, št. 46/70).
60. člen
Ta zakon začne veljati osmi dan po objavi v
Uradnem listu SRS.«.

Zakon o spremembah zakona o vinu in
drugih proizvodih iz grozdja in vina (Uradni list SRS, št.
29/86) vsebuje naslednjo končno določbo:
»6. člen
Ta zakon začne veljati osmi dan po objavi v
Uradnem listu SRS.«.