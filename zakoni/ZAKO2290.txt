I. SPLOŠNE DOLOČBE
1. člen
Odlikovanja Republike Slovenije (v
nadaljnjem besedilu: odlikovanja) so najvišja priznanja države za izjemne
zasluge in dejanja posebnega pomena za blaginjo Slovenije.
2. člen
Odlikovani so lahko državljani Republike
Slovenije.
Odlikovani so lahko tudi tuji državljani.
Odlikovanje se lahko podeli tudi posmrtno.
Izjemoma so lahko odlikovane tudi skupine
državljanov, pravne osebe in druge organizacije ter tuje in mednarodne
organizacije.
3. člen
Predsedniku republike pripada od izvolitve
dalje red za izredne zasluge.
4. člen
Državljan Republike Slovenije sme prejeti
tuje državno odlikovanje samo s soglasjem predsednika republike po predhodnem
mnenju Vlade Republike Slovenije.
II. ODLIKOVANJA
5. člen
Odlikovanja po tem zakonu so redi in
medalje.
Redi so:
Red za izredne zasluge
Zlati red za zasluge
Srebrni red za zasluge in
Red za zasluge.
Medalje so:
Medalja za zasluge
Medalja za hrabrost in
Medalja za častno dejanje.
6. člen
Odlikovanja se podeljujejo za zasluge,
dosežene na:
-       
civilnem področju,
-       
diplomatsko mednarodnem področju in
-       
vojaškem oziroma varnostnem področju.
7. člen
1. Za izjemno delo in zasluge pri
uresničevanju suverenosti, blaginje, ugleda in napredka Slovenije na kulturnem,
gospodarskem, znanstvenem, socialnem in političnem področju, se podeljuje
RED ZA IZREDNE
ZASLUGE
Red za izredne zasluge se
podeljuje državljanom Republike Slovenije ter izjemoma skupinam državljanov,
pravnim osebam, drugim organizacijam in najvišjim tujim državnikom.
2. Za izjemne zasluge, dosežene za
Slovenijo na civilnem, diplomatsko mednarodnem in vojaškem oziroma varnostnem področju se podeljuje
ZLATI RED ZA ZASLUGE
Zlati red za zasluge se
podeljuje državljanom Republike Slovenije, tujim državljanom ter izjemoma
domačim, tujim in mednarodnim organizacijam.
3. Za izjemno delo in zasluge pri varnosti,
obrambi in zaščiti Republike Slovenije ter za mednarodno sodelovanje na teh področjih se podeljuje
SREBRNI RED ZA
ZASLUGE
Srebrni red za zasluge se
podeljuje državljanom Republike Slovenije in tujim državljanom ter izjemoma
skupinam državljanov, pravnim osebam in drugim organizacijam.
4. Za zasluge, dosežene za Republiko
Slovenijo na drugih področjih, se podeljuje
RED ZA ZASLUGE
Red za zasluge se podeljuje
državljanom Republike Slovenije, skupinam državljanov, pravnim osebam ter
drugim organizacijam kot tudi tujim državljanom in tujim ter mednarodnim organizacijam.
5. Za posebno uspešne dosežke in rezultate
na področjih, ki pomenijo pomemben prispevek k razvoju in uveljavljanju
Republike Slovenije se podeljuje
MEDALJA ZA ZASLUGE
Medalja za zasluge se podeljuje
državljanom Republike Slovenije, tujim državljanom, skupinam državljanov ter
domačim in tujim organizacijam.
6. Za osebno hrabrost in požrtvovalnost pri
reševanju človeških življenj in materialnih dobrin se podeljuje
MEDALJA ZA HRABROST
Medalja za hrabrost se podeljuje
državljanom Republike Slovenije.
7. Za izjemna dejanja vredna posebne časti,
se podeljuje
MEDALJA ZA ČASTNO
DEJANJE
Medalja za častno dejanje se
podeljuje samo posameznikom, državljanom Republike Slovenije in tujim
državljanom.
8. člen
Odlikovanja sestavljajo znak, nadomestni
znak (zastavica) in listina o podelitvi odlikovanja.
Listina o podelitvi je javna listina.
9. člen
Oblika odlikovanj, način nošenja ter druge
značilnosti posameznega odlikovanja so določene v prilogi 1, ki je sestavni del
tega zakona.
III. PRISTOJNOST
10. člen
Odlikovanja podeljuje predsednik republike
z ukazom.
11. člen
Predlog za podelitev odlikovanja lahko dajo
državni organi, organi lokalne samouprave, organizacije in državljani Republike
Slovenije.
Predsednik republike lahko podeli
odlikovanja tudi brez predhodnega predloga po lastni odločitvi.
12. člen
Odlikovanje oziroma nadomestni znak sme
nositi samo odlikovanec. Odlikovanec odlikovanja ne sme odtujiti.
Nošenje odlikovanj in primeren način
nošenja sta čast in moralna obveza odlikovancev.
13. člen
Izdelovanje in nošenje znakov ter drugih
predmetov, ki imajo obliko ali videz odlikovanja po tem zakonu, in promet z njimi, ni
dovoljeno.
14. člen
Odlikovanje posmrtno odlikovanega ali
odlikovanje, ki odlikovancu ni bilo vročeno v času življenja, se vroči njegovim
družinskim članom po vrstnem redu: zakonec, potomci oziroma posvojenci in
njihovi potomci, starši oziroma posvojitelji, bratje oziroma sestre.
IV. ODVZEM ODLIKOVANJA
15. člen
Predsednik republike lahko odvzame
odlikovanje, če je odlikovanec s pravnomočno sodbo sodišča obsojen na kazen
zapora za kaznivo dejanje zoper človekove pravice in svoboščine, zoper varnost
Republike Slovenije in njeno ustavno ureditev ter zoper človečnost in
mednarodno pravo.
Sodišče mora o pravnomočni sodbi, s katero
je bil odlikovanec obsojen, obvestiti predsednika republike.
16. člen
Odlikovanec, ki je s pravnomočno sodbo
sodišča obsojen na kazen zapora, ne sme nositi odlikovanja med prestajanjem
kazni.
V. ZBIRKA PODATKOV O PREDLAGANIH ZA ODLIKOVANJA IN EVIDENCA
ODLIKOVANIH OSEB
17. člen
Zbirko podatkov o predlaganih za
odlikovanja in odlikovanih vodi Urad predsednika republike.
Zbirka vsebuje ime in priimek predlaganega
za odlikovanje ter priimek ob rojstvu, enotno matično številko občana, podatke
o državljanstvu in naslov stalnega prebivališča oziroma ime in sedež predlagane
organizacije, utemeljitve, vrsto podeljenega odlikovanja, številko in datum
ukaza o podelitvi odlikovanja ter datum vročitve odlikovanja.
Osebni podatki iz prejšnjega odstavka se
lahko uporabljajo samo v postopkih podeljevanja odlikovanj.
VI. KAZENSKE DOLOČBE
18. člen
Z denarno kaznijo najmanj 200.000 tolarjev
se kaznuje za prekršek pravna oseba ali zasebnik, ki samostojno opravlja
dejavnost, če nepooblaščeno izdeluje ali če daje v promet znake ali druge
predmete, ki imajo obliko ali videz odlikovanja po tem zakonu (13. člen).
Z denarno kaznijo najmanj 20.000 tolarjev
se kaznuje za prekršek odgovorna oseba pravne osebe, ki stori dejanje iz
prejšnjega odstavka.
Z denarno kaznijo najmanj 20.000 tolarjev
se kaznuje za prekršek fizična oseba, ki stori dejanje iz prvega odstavka tega
člena.
19. člen
Z denarno kaznijo najmanj 20.000 tolarjev
se kaznuje za prekršek posameznik če nosi odlikovanje, s katerim ni bil
odlikovan ali če odlikovanje sramoti (12. člen).
20. člen
Z denarno kaznijo najmanj 20.000 tolarjev
se kaznuje za prekršek odlikovanec, ki odtuji odlikovanje (12. člen).

Priloga
1: Statut odlikovanj Republike Slovenije

Zakon o odlikovanjih Republike Slovenije
(Uradni list RS, št. 1/95)
vsebuje naslednji prehodni in končno določbo:
»VII. PREHODNI IN KONČNA DOLOČBA
21. člen
Odlikovanje častni znak svobode Republike
Slovenije, ustanovljeno z zakonom o odlikovanju častni znak svobode Republike
Slovenije (Uradni list RS, št. 24/92), se podeljuje še naprej kot najvišje
odlikovanje Republike Slovenije za zasluge pri obrambi svobode in uveljavljanju
suverenosti Republike Slovenije.
22. člen
Državljani Republike Slovenije, ki so bili
odlikovani po prejšnjih predpisih o odlikovanjih ohranijo pravico do nošenja
teh odlikovanj.
Določbe 12., 13. in 15. člena tega zakona
se smiselno uporabljajo tudi za odlikovance, ki so bili odlikovani na podlagi
predpisa iz prejšnjega odstavka.
23. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
odlikovanjih Republike Slovenije – ZOdl-A (Uradni list RS, št. 22/04)
spreminja 21. člen zakona tako, da se glasi:
»21. člen
Odlikovanje častni znak svobode Republike
Slovenije, ustanovljeno z Zakonom o odlikovanju častni znak svobode Republike
Slovenije (Uradni list RS, št. 24/92), se podeljuje še naprej kot najvišje
odlikovanje Republike Slovenije za zasluge pri obrambi svobode in uveljavljanju
suverenosti Republike Slovenije oziroma le v zvezi z navedenimi dejanji, ki so
povezana z osamosvojitvijo. Za ostale izjemne zasluge in dejanja posebnega
pomena za blaginjo Slovenije se podeljujejo odlikovanja po tem zakonu.«;
ter vsebuje naslednjo prehodno in končni
določbi:
»11. člen
Vse evidence o odlikovanih osebah se v enem
mesecu po uveljavitvi tega zakona prenesejo iz Kadrovske službe Vlade Republike
Slovenije na Urad predsednika republike.
12. člen
Z dnem uveljavitve tega zakona preneha
veljati tretja, četrta in peta alinea 3. člena Zakona o odlikovanju častni znak
svobode Republike Slovenije (Uradni list RS, št. 24/92).
Z dnem uveljavitve tega zakona preneha
veljati Statut odlikovanj Republike Slovenije (Uradni list RS, št. 16/95).
13. člen
Ta zakon začne veljati petnajsti dan po
objavi v Uradnem listu Republike Slovenije.«.