(ZOUPAMO)
(neuradno prečiščeno besedilo št. 1)
1. člen
(predmet urejanja)
Ta zakon ureja omejevalne ukrepe, ki jih Republika Slovenija
skladno s pravnimi akti in odločitvami, sprejetimi v okviru mednarodnih
organizacij, uvede oziroma izvaja zaradi vzpostavitve ali ohranitve
mednarodnega miru in varnosti, zagotavljanja spoštovanja človekovih pravic in
temeljnih svoboščin, razvoja oziroma utrjevanja demokracije in pravne države
ter drugih z mednarodnim pravom skladnih ciljev.
2. člen
(pomen izrazov)
Izrazi, uporabljeni v tem zakonu, pomenijo:
-       
omejevalni ukrepi so omejitve oziroma obveznosti v razmerju do držav,
ozemeljskih entitet, gibanj, mednarodnih organizacij in oseb, katerih namen je
vzpostavitev ali ohranitev mednarodnega miru in varnosti, zagotavljanje
spoštovanja človekovih pravic in temeljnih svoboščin, razvoj oziroma utrjevanje
demokracije in pravne države ter doseganje drugih z mednarodnim pravom skladnih
ciljev, in jih določajo pravni akti Organizacije združenih narodov, Evropske
unije oziroma Evropske skupnosti in drugih mednarodnih organizacij, ki
zavezujejo Republiko Slovenijo, ali pa omejitve oziroma obveznosti, ki jih v te
namene Republika Slovenija uvede na drug način skladno z mednarodnim pravom
oziroma pravom Evropske unije;
-       
osebe so fizične in pravne osebe;
-       
OZN je Organizacija združenih narodov;
-       
EU je Evropska unija oziroma Evropska skupnost.
3. člen
(predpis o omejevalnih ukrepih)
(1) Predpis, s katerim se uvedejo oziroma izvajajo omejevalni
ukrepi, izda Vlada Republike Slovenije (v nadaljnjem besedilu: vlada). Vlada v
predpisu, s katerim uvede omejevalne ukrepe oziroma predpiše njihovo izvajanje,
odvisno od primera določi vrsto, način izvajanja in morebiten omejen čas trajanja
omejevalnih ukrepov, nadzor nad njimi ter sankcije za njihovo kršitev.
(2) Pred predložitvijo predpisa iz prejšnjega odstavka vladi
mora v primerih, kadar Republike Slovenije k uvedbi omejevalnih ukrepov ne
zavezujejo mednarodne obveznosti, o uvedbi omejevalnih ukrepov dati mnenje
stalna koordinacijska skupina iz 7. člena tega zakona (v nadaljnjem besedilu: skupina).
(3) Ne glede na prvi odstavek tega člena predpis, s katerim Republika
Slovenija uredi izvajanje omejevalnih ukrepov, ki jih določajo pravni akti EU
oziroma OZN, preneha veljati ali se uporabljati takrat, ko prenehajo veljati
ali se uporabljati ustrezni pravni akti EU oziroma OZN, za izvajanje katerih je
bil sprejet, in v takem obsegu, kot prenehajo veljati ali se uporabljati
navedeni pravni akti. V Uradnem listu Republike Slovenije se objavi obvestilo o
prenehanju veljavnosti ali uporabe prej omenjenega predpisa.
(4) Kadar Varnostni svet OZN (v nadaljnjem besedilu: VSZN)
ali njegov odbor, ustanovljen na podlagi resolucij VSZN, doda nove osebe na
seznam oseb, zoper katere v skladu z uredbami EU velja zamrznitev sredstev in
gospodarskih virov, se uredbe EU ter ustrezni predpisi, sprejeti za njihovo
izvajanje na podlagi tega zakona, v skladu z resolucijami VSZN v zvezi s temi
osebami uporabljajo z dnem objave dopolnitve seznama s temi osebami na spletni
strani VSZN do uveljavitve ustrezne dopolnitve prilog k uredbam EU. Naslov
spletne strani VSZN iz prejšnjega stavka na svoji spletni strani objavi
ministrstvo, pristojno za zunanje zadeve.
(5) Organi javne uprave in druge osebe javnega prava ter
nosilci javnih pooblastil v skladu z zakonodajo na svojem področju zagotovijo
izvedbo prepovedi in omejitev na podlagi seznamov oseb, zoper katere se
uporabljajo omejevalni ukrepi (v nadaljnjem besedilu: sankcijski seznami).
Subjekti iz prejšnjega stavka so dolžni spremljati sankcijske sezname, zlasti
prek elektronskega obveščanja, ki ga zagotavljata VSZN in EU. Ministrstvo,
pristojno za zunanje zadeve, pošlje članom skupine ustrezne podatke o možnostih
za elektronsko obveščanje o sankcijskih seznamih, ki jih člani pošljejo subjektom
iz prvega stavka tega odstavka v okviru svojega področja pristojnosti. Skupina
po potrebi sprejme smernice za izvajanje tega odstavka.
4. člen
(zbirka podatkov o omejevalnih ukrepih)
(1) Vlada lahko po predhodnem mnenju skupine odloči, da se
zaradi vodenja postopkov in mednarodne izmenjave podatkov v zvezi z izvajanjem
omejevalnih ukrepov vzpostavi zbirka podatkov o omejevalnih ukrepih (v
nadaljnjem besedilu: zbirka podatkov). Zbirko podatkov vzpostavi, vodi, vzdržuje
in obdeluje podatke v njej ministrstvo, pristojno za zunanje zadeve. V
predpisu, s katerim vlada odloči o vzpostavitvi zbirke podatkov, vlada
podrobneje predpiše zlasti način vodenja in vzdrževanja zbirke podatkov,
nadzora nad njo ter obdelave podatkov, ki jih vsebuje.
(2) Zbirka podatkov vsebuje naslednje podatke: osebno ime
oziroma firmo, datum in kraj rojstva, stalno ali začasno prebivališče oziroma
sedež, državljanstvo, vrsto in številko osebnega dokumenta, podatke o stanju
sredstev in premoženja, ki jih imajo te osebe na ozemlju Republike Slovenije, in
podatke o sumu kršitve ali poskusa kršitve omejevalnih ukrepov.
(3) Ministrstvo, pristojno za zunanje zadeve, tajne podatke v
zbirki podatkov varuje skladno s predpisi, ki urejajo varovanje tajnih
podatkov.
(4) Podatki iz drugega odstavka tega člena se hranijo še eno
leto po prenehanju omejevalnih ukrepov. Po preteku tega roka se ti podatki
zbrišejo oziroma uničijo skladno s predpisi, ki urejajo varovanje osebnih
podatkov, oziroma s predpisi, ki urejajo tajne podatke, oziroma se arhivirajo skladno
s predpisi, ki urejajo varstvo arhivskega gradiva.
5. člen
(vpogled v podatke)
(1) Fizična oseba, na katero se nanašajo osebni podatki, ki
jih obdeluje skupina, ima pravico do seznanitve z lastnimi osebnimi podatki
skladno z zakonom, ki ureja varstvo osebnih podatkov. Določba prejšnjega stavka
se smiselno uporablja tudi za podatke o pravnih osebah.
(2) Fizično osebo, o kateri so bili podatki zbrani brez njene
vednosti in niso bili izbrisani, je treba o pravici do seznanitve z lastnimi
osebnimi podatki obvestiti v treh mesecih od prenehanja veljavnosti omejevalnih
ukrepov skladno s 3. členom tega zakona.
6. člen
(pošiljanje podatkov)
(1) Pri sumu kršitve ali poskusa kršitve omejevalnih ukrepov
se podatki iz drugega odstavka 4. člena tega zakona pošljejo organom,
pristojnim za odkrivanje, pregon ali odločanje o prekrških in kaznivih
dejanjih.
(2) Upravljavci zbirk podatkov, za katere je tako določeno v
predpisu, izdanem na podlagi 3. člena tega zakona, morajo ministrstvu,
pristojnemu za zunanje zadeve, tudi brez pisne privolitve posameznika oziroma
posameznice (v nadaljnjem besedilu: posameznik) in ne glede na določbe predpisov,
ki urejajo varstvo osebnih podatkov ali varovanje tajnih podatkov, brezplačno
poslati podatke iz drugega odstavka 4. člena tega zakona in druge podatke, o
katerih vodijo evidenco oziroma zbirko podatkov in se nanašajo na izvajanje
nalog v zvezi z omejevalnimi ukrepi, če to ne ogroža izvajanja zakonsko
določenih nalog upravljavca zbirke podatkov.
(3) Ministrstvo, pristojno za zunanje zadeve, lahko podatke
iz drugega odstavka 4. člena tega zakona posreduje OZN, EU in drugim
mednarodnim organizacijam iz prve alinee 2. člena tega zakona, če je to
potrebno zaradi izvajanja pravnih aktov o omejevalnih ukrepih OZN, EU in drugih
mednarodnih organizacij, ki zavezujejo Republiko Slovenijo.
7. člen
(stalna koordinacijska skupina)
(1) Za spremljanje in koordinacijo izvajanja omejevalnih ukrepov
ter druge naloge iz tega zakona vlada ustanovi stalno koordinacijsko skupino,
ki jo vodi predstavnik oziroma predstavnica (v nadaljnjem besedilu:
predstavnik) ministrstva, pristojnega za zunanje zadeve. Vlada v aktu o ustanovitvi
skupine podrobneje določi naloge, organizacijo in pravila delovanja skupine.
(2) Skupina lahko zaradi učinkovitega spremljanja izvajanja in
koordinacije pri izvajanju omejevalnih ukrepov ter opravljanja drugih nalog iz
tega zakona obdeluje podatke iz zbirke podatkov.
8. člen
(postopek)
(1) Za postopek odločanja o vlogah oseb, ki se vložijo na
podlagi predpisov, izdanih na podlagi tega zakona, se uporabljajo določbe
zakona, ki ureja splošni upravni postopek. Take določbe se uporabljajo tudi za
vloge, ki se vložijo na podlagi neposredno veljavnih predpisov EU, razen če ti
ne določajo drugače.
(2) O vlogah iz prejšnjega odstavka odločajo ministrstvo ali
ministrstva, pristojna za področje, na katero se nanašajo omejevalni ukrepi, v
zvezi s katerimi so bile vloge vložene. Ne glede na navedeno pa o takih vlogah
odloča:
-       
ministrstvo, pristojno za finance, če se vloga nanaša na finančne
omejevalne ukrepe;
-       
ministrstvo, pristojno za gospodarstvo, če se vloga nanaša na ukrepe za
omejevanje trgovine;
-       
ministrstvo, pristojno za zunanje zadeve, če se vloga nanaša na ukrepe
omejevanja potovanj ali razvojno sodelovanje in humanitarno pomoč;
-       
ministrstvo, pristojno za notranje zadeve, če se vloga nanaša na civilno
orožje ali opremo, ki bi se lahko uporabila za notranjo represijo;
-       
ministrstvo, pristojno za obrambo, če se vloga nanaša na vojaško orožje
in opremo ter druge obrambne proizvode;
-       
urad, pristojen za informacijsko varnost, če se vloga nanaša na
incidente informacijske varnosti in kibernetske napade.
Vlada na podlagi 3. člena tega zakona po
potrebi na predlog pristojnega organa iz posamezne alineje tega odstavka in po
predhodnem mnenju skupine sprejme podrobnejša pravila za odločanje o vlogah.
(3) Ministrstvo iz druge alineje prejšnjega odstavka odloča
na podlagi strokovnega mnenja organa, vsebinsko pristojnega za konkretno blago,
tehnologijo in povezano tehnično pomoč, ki mu ga ta predloži v treh delovnih
dneh od prejetja zahteve, sicer ministrstvo šteje, da ta organ glede trgovine s
tem blagom, tehnologijo ali tehnično pomočjo nima zadržkov.
(4) Za namene izvajanja drugega odstavka tega člena:
-       
so finančni omejevalni ukrepi tisti ukrepi, ki se nanašajo na zamrznitev
sredstev in gospodarskih virov ali dajanje na voljo sredstev in gospodarskih
virov, ter finančne storitve, kakor je opredeljeno v predpisih EU o omejevalnih
ukrepih;
-       
so ukrepi za omejevanje trgovine tisti ukrepi, ki se nanašajo na izvoz,
uvoz, transfer, prenos blaga ali tehnologije in s tem povezane ukrepe, kot je
tehnična pomoč, kakor je opredeljeno v predpisih EU o omejevalnih ukrepih,
razen orožja;
-       
so ukrepi omejevanja potovanj tisti ukrepi, ki se nanašajo na vizumsko
poslovanje, kakor je opredeljeno v zakonu, ki ureja tujce;
-       
razvojno sodelovanje in humanitarna pomoč pomenita tisto, kar ureja
zakon, ki ureja mednarodno razvojno sodelovanje in humanitarno pomoč;
-       
civilno orožje pomeni orožje, kakor je opredeljeno v zakonu, ki ureja orožje;
oprema, ki bi se lahko uporabila za notranjo represijo, pa pomeni opremo, kakor
je opredeljena v predpisih EU;
-       
vojaško orožje in oprema ter drugi obrambni proizvodi pomenijo orožje in
opremo ter druge obrambne proizvode, kakor so opredeljeni v Skupnem seznamu
vojaškega blaga EU in predpisih, ki urejajo področje obrambe;
-       
so incidenti informacijske varnosti in kibernetski napadi tisti, ki so
opredeljeni v predpisih EU o omejevalnih ukrepih.
(5) Ministrstvo ali ministrstva ali urad, ki odločajo o vlogi
iz prvega odstavka tega člena, lahko pred odločitvijo o vlogi za mnenje
zaprosijo skupino. Če je v skupini udeležen tudi predstavnik ministrstva ali
urada, ki odloča o posamični zadevi, o kateri mora skupina dati mnenje, ta
predstavnik glede te zadeve ne more sodelovati pri odločanju skupine o njenem
mnenju.
(6) Ne glede na drugi odstavek tega člena so za odločanje o
vlogi iz prvega odstavka tega člena, če je ta vložena na podlagi pravnega akta
EU, pristojna ministrstvo ali ministrstva ali urad, pristojna za področje, na
katero se nanašajo omejevalni ukrepi, če je med njimi vsaj eden od organov, ki
je naveden v pravnem aktu EU.
(7) Ne glede na prvi odstavek tega člena in določbe zakona,
ki ureja upravni spor, se za postopek odločanja o vlogah iz prvega odstavka
tega člena ali tožbah v upravnem sporu v zvezi s temi vlogami uporabljajo
naslednje določbe:
-       
skupina mora mnenje iz petega odstavka tega člena dati najpozneje v 5
dneh od prejema zaprosila pristojnega ministrstva ali urada;
-       
rok za izdajo odločbe in sodbe je 30 dni od prejema popolne vloge
oziroma tožbe;
-       
pritožba zoper odločbo in sodbo ni dovoljena;
-       
rok za vložitev tožbe v upravnem sporu in za odgovor na tako tožbo je 15
dni;
-       
o tožbi v upravnem sporu odloča na prvi stopnji Vrhovno sodišče
Republike Slovenije;
-       
izredna pravna sredstva zoper odločbo in sodbo ter vrnitev v prejšnje
stanje niso dovoljeni.
9. člen
(prepoved uveljavljanja zahtevkov)
(1) Za škodo, ki je bila komur koli povzročena z zakonitim izvajanjem
omejevalnih ukrepov, uvedenih na podlagi tega zakona, zoper Republiko Slovenijo
ali osebe, ki izvajajo omejevalne ukrepe, ni mogoče vložiti odškodninskih zahtevkov.
Morebiten zahtevek sodišče zavrže kot nedovoljen.
(2) Prejšnji odstavek se ne uporablja, če je bila škoda povzročena
namenoma ali iz malomarnosti.
(3) Prvi in drugi odstavek tega člena se uporabljata tudi za
odškodninske zahtevke zaradi izvajanja omejevalnih ukrepov na podlagi
neposredno veljavnih pravnih aktov EU, če ti ne določajo drugače.
10. člen
(nadzor)
(1) Nadzor nad subjekti, ki izvajajo določbe tega zakona in
predpisov, izdanih na njegovi podlagi (v nadaljnjem besedilu: nadzorovani
subjekti), opravljajo organi javne uprave in druge osebe javnega prava ter
nosilci javnih pooblastil, ki so v skladu s predpisi pristojni za nadzor na področju,
na katero se nanašajo omejevalni ukrepi (v nadaljnjem besedilu: nadzorni
organi), razen če neposredno veljavni pravni akti EU ne določajo drugega
nadzornega organa. V predpisih, izdanih na podlagi tega zakona, se lahko
podrobneje določijo nadzorni organi in po potrebi tudi njihove pristojnosti. Ne
glede na navedeno so za nadzor iz prejšnjega stavka pristojni naslednji organi
javne uprave in druge osebe javnega prava ter nosilci javnih pooblastil:
-       
Banka Slovenije, Agencija za trg vrednostnih papirjev in Agencija za
zavarovalni nadzor za nadzor nad izvajanjem omejevalnih ukrepov iz prve alineje
četrtega odstavka 8. člena tega zakona;
-       
Finančna uprava Republike Slovenije za nadzor nad vnosom, iznosom,
tranzitom in prenosom blaga v skladu s carinskimi predpisi ter predpisi, s
katerimi so določeni omejevalni ukrepi;
-       
policija za nadzor nad izvajanjem omejevalnih ukrepov omejevanja
potovanj iz tretje alineje četrtega odstavka 8. člena tega zakona;
-       
Inšpektorat Republike Slovenije za notranje zadeve za nadzor nad
izvajanjem omejevalnih ukrepov iz pete alineje četrtega odstavka 8. člena
tega zakona;
-       
Inšpektorat Republike Slovenije za obrambo za nadzor nad izvajanjem
omejevalnih ukrepov iz šeste alineje četrtega odstavka 8. člena tega
zakona.
(2) Če na podlagi prejšnjega odstavka ni mogoče določiti
nadzornega organa, izvaja nadzor v okviru postopkov zaradi prekrška v skladu s
tem zakonom policija.
(3) Nadzorovani subjekti v skladu s tem členom morajo v
skladu z zahtevami pristojnih organov vzpostaviti učinkovite politike, postopke
in kontrole, ki omogočajo ravnanje v skladu z omejevalnimi ukrepi ter
pravočasno odkrivanje kršitev omejevalnih ukrepov.
(4) Pristojni organi iz 8. člena tega zakona zagotovijo
nadzornim organom strokovno tehnično pomoč pri prepoznavi in identifikaciji
blaga, tehnologije in tehnične pomoči, ki so na sankcijskih seznamih.
Ministrstvo, pristojno za gospodarstvo, zagotovi tehnično pomoč na podlagi
strokovnega mnenja organa iz tretjega odstavka 8. člena tega zakona.
(5) Nadzorni organi o opravljenih nadzorih, ugotovljenih
kršitvah, izdanih odločbah in drugih ukrepih nadzora ter drugih pomembnih
ugotovitvah s področja omejevalnih ukrepov obveščajo ministrstvo, pristojno za
zunanje zadeve, ki je pristojno za obveščanje institucij EU. Finančne ali
kreditne institucije, ki v skladu z uredbami EU knjižijo prilive na zamrznjene
račune fizičnih ali pravnih oseb, skupin, podjetij ali subjektov, o tem
nemudoma obvestijo pristojni nadzorni organ iz prve alineje prvega odstavka
tega člena.
10.a člen
(prekrški)
(1) Z globo od 200 do 250.000 eurov se kaznuje za prekršek pravna
oseba, če pa se pravna oseba po zakonu, ki ureja gospodarske družbe, šteje za
srednjo ali veliko gospodarsko družbo, pa z globo od 400 do 500.000 eurov:
1.     
če v nasprotju z omejitvami, ki se v skladu s pravno ureditvijo
mednarodnih organizacij v Republiki Sloveniji uporabljajo neposredno ali so
določene v predpisih na podlagi 3. člena tega zakona, neposredno ali
posredno ponudi, kupi, proda, dobavi, nakaže, prenese, prevaža, menja, dostavi,
naroči, uvozi, izvozi, vnese v državo ali iznese iz nje blago, tehnologijo,
sredstva ali premoženje ali pri tem posreduje ali da na razpolago oziroma
omogoči dostop do takega blaga, tehnologije, sredstev ali premoženja ali do
koristi od njih ali tega ne onemogoči ali kdor tako blago, tehnologijo,
sredstva ali premoženje protipravno pridobi, z njim razpolaga oziroma ga hrani
ali kdor v nasprotju z omenjenimi omejitvami odobri, pridobi, oziroma
zagotavlja storitve ali če sodeluje v dejavnostih, katerih namen ali posledica
je zaobiti te omejitve ali spodbuditi nedovoljene transakcije,
2.     
če v zvezi s pravnimi posli ali transakcijami, na katere so vplivale
omejitve iz prejšnje točke, v nasprotju s temi omejitvami ugodi zahtevku, ga
izpolni ali stori kar koli za to, da bi se mu ugodilo ali bi se izpolnil,
3.     
če v nasprotju z omejitvami iz 1. točke tega odstavka pristojnim organom
ne glede na veljavna pravila glede poročanja, zaupnosti in poslovne skrivnosti
ne pošlje vseh podatkov, ki bi pripomogli k izvajanju teh predpisov, ali ne
sodeluje s pristojnimi organi pri vsakem preverjanju takih podatkov,
4.     
če v skladu z zahtevami pristojnih organov ne vzpostavi učinkovite
politike, postopkov ali kontrol, ki omogočajo ravnanje v skladu z omejevalnimi
ukrepi ter pravočasno odkrivanje kršitev omejevalnih ukrepov (tretji odstavek
10. člena tega zakona).
(2) Z globo od 200 do 150.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba pravne osebe, če pa se pravna
oseba po zakonu, ki ureja gospodarske družbe, šteje za srednjo ali veliko
gospodarsko družbo, pa se odgovorna oseba pravne osebe za prekršek iz prvega
odstavka tega člena kaznuje z globo od 80 do 10.000 eurov.
(4) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(5) Z globo od 40 do 10.000 eurov se za prekršek iz prvega
odstavka tega člena kaznuje tudi odgovorna oseba v državnem organu ali v
samoupravni lokalni skupnosti.
(6) Z globo od 40 do 5.000 eurov se za prekrške iz prvega
odstavka tega člena kaznuje posameznik.
10.b člen
(obvezen odvzem predmetov)
Za prekršek iz 1. točke prvega odstavka 10.a člena tega
zakona se izreče tudi stranska sankcija odvzema predmetov, ki so bili
uporabljeni ali namenjeni za prekršek, ali pa so nastali s prekrškom. Stranska
sankcija se izreče tudi, če predmeti, ki so bili uporabljeni ali namenjeni za
prekršek, ali pa so nastali s prekrškom, niso storilčeva last.
10.c člen
(višina globe v hitrem prekrškovnem postopku)
Za prekrške iz tega zakona se sme v hitrem postopku o
prekršku izreči globa tudi v znesku, ki je višji od najnižje predpisane globe,
določene s tem zakonom.

Zakon o omejevalnih ukrepih, ki jih Republika
Slovenija uvede ali izvaja skladno s pravnimi akti in odločitvami, sprejetimi v
okviru mednarodnih organizacij – ZOUPAMO (Uradni list RS, št. 127/06) vsebuje naslednje prehodne in končne
določbe:
»11. člen
(izdaja predpisa in delo
dosedanje medresorske delovne skupine)
(1) Vlada izda akt o ustanovitvi skupine iz prvega odstavka 7.
člena tega zakona v šestih mesecih od uveljavitve tega zakona.
(2) Medresorska delovna skupina za izvajanje omejevalnih ukrepov
in spremljanje aktivnosti, vezanih na boj proti terorizmu, ustanovljena s
sklepom vlade št. 01201-15/2005/8 z dne 24. 3. 2005, po uveljavitvi tega zakona
nadaljuje delo kot skupina v skladu s tem zakonom. Do uveljavitve akta o
ustanovitvi iz prejšnjega odstavka medresorska delovna skupina iz prejšnjega
stavka deluje na podlagi sklepa iz prejšnjega stavka.
12. člen
(prenehanje veljavnosti)
Z dnem uveljavitve tega zakona preneha veljati Zakon o
omejevalnih ukrepih (Uradni list RS, št. 35/01 in 59/02; v nadaljnjem besedilu:
ZOU). Predpisi, izdani na podlagi ZOU, ostanejo v veljavi.
13. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o omejevalnih
ukrepih, ki jih Republika Slovenija uvede ali izvaja skladno s pravnimi akti in
odločitvami, sprejetimi v okviru mednarodnih organizacij – ZOUPAMO-A (Uradni
list RS, št. 44/22) vsebuje naslednje prehodne in končne
določbe:
»PREHODNE IN KONČNE DOLOČBE
5. člen
(rok za pošiljanje
podatkov)
Ministrstvo, pristojno za zunanje zadeve, pošlje članom
skupine iz 7. člena zakona ustrezne podatke o možnostih za elektronsko
obveščanje o sankcijskih seznamih iz drugega stavka novega petega odstavka
3. člena zakona v enem mesecu od uveljavitve tega zakona.
6. člen
(prenehanje veljavnosti in
uporabe)
(1) Z dnem uveljavitve tega zakona prenehajo veljati
naslednji predpisi:
-       
Uredba o omejevalnih ukrepih proti Demokratični ljudski republiki Koreji
(Uradni list RS, št. 58/19),
-       
Uredba o omejevalnih ukrepih proti Iranu in izvajanju uredbe Sveta (EU)
št. 267/2012 (Uradni list RS, št. 74/16),
-       
Uredba o omejevalnih ukrepih proti Demokratični republiki Kongo in
izvajanju uredb (EU) v zvezi s temi omejevalnimi ukrepi (Uradni list RS,
št. 56/15),
-       
Uredba o omejevalnih ukrepih glede na razmere v Južnem Sudanu in
izvajanju uredb (EU) v zvezi s temi omejevalnimi ukrepi (Uradni list RS,
št. 37/15),
-       
Uredba o omejevalnih ukrepih glede na razmere v Sudanu in izvajanju
uredb (EU) v zvezi s temi omejevalnimi ukrepi (Uradni list RS, št. 37/15),
-       
Uredba o omejevalnih ukrepih glede na razmere v Jemnu in izvajanju uredb
(EU) v zvezi s temi omejevalnimi ukrepi (Uradni list RS, št. 37/15),
-       
Uredba o izvajanju Uredbe Sveta (EU) št. 208/2014 z dne
5. marca 2014 o omejevalnih ukrepih proti določenim osebam, subjektom in
organom zaradi razmer v Ukrajini (Uradni list RS, št. 35/14),
-       
Uredba o omejevalnih ukrepih proti Belorusiji in izvajanju Uredbe Sveta
(ES) št. 765/2006 (Uradni list RS, št. 48/13),
-       
Uredba o omejevalnih ukrepih proti Siriji in izvajanju Uredbe Sveta (EU)
št. 36/2012 (Uradni list RS, št. 21/13),
-       
Uredba o omejevalnih ukrepih proti Republiki Gvineji Bissau in izvajanju
Uredbe Sveta (EU) št. 377/2012 (Uradni list RS, št. 20/13),
-       
Uredba o omejevalnih ukrepih proti nekaterim posameznikom, skupinam,
podjetjem in subjektom zaradi razmer v Afganistanu in izvajanju Uredbe Sveta
(EU) št. 753/2011 (Uradni list RS, št. 20/13),
-       
Uredba o omejevalnih ukrepih proti nekaterim osebam in subjektom,
povezanim z organizacijama ISIL (Daiš) in Al-Kaida, ter izvajanju Uredbe Sveta
(ES) št. 881/2002 (Uradni list RS, št. 20/13 in 75/17),
-       
Uredba o omejevalnih ukrepih proti Iranu in izvajanju uredbe Sveta (EU)
št. 359/2011 (Uradni list RS, št. 53/12),
-       
Uredba o izvajanju uredbe Sveta (EU) št. 270/2011 z dne
21. marca 2011 o omejevalnih ukrepih zoper nekatere osebe in subjekte
glede na razmere v Egiptu (Uradni list RS, št. 37/11),
-       
Uredba o omejevalnih ukrepih proti Libiji in izvajanju uredbe Sveta (EU)
št. 204/2011 (Uradni list RS, št. 37/11 in 53/12),
-       
Uredba o izvajanju Uredbe Sveta (EU) št. 101/2011 z dne
4. februarja 2011 o omejevalnih ukrepih zoper nekatere osebe, subjekte in
organe glede na razmere v Tuniziji (Uradni list RS, št. 27/11),
-       
Uredba o omejevalnih ukrepih proti Republiki Gvineji in izvajanju uredbe
Sveta (EU) št. 1284/2009 z dne 22. decembra 2009 o uvedbi nekaterih
posebnih omejevalnih ukrepov v zvezi z Republiko Gvinejo (Uradni list RS,
št. 102/10),
-       
Uredba o omejevalnih ukrepih proti Somaliji ter izvajanju uredbe Sveta
(ES) št. 147/2003 in uredbe Sveta (EU) št. 356/2010 (Uradni list RS,
št. 97/10),
-       
Uredba o prepovedi izpolnjevanja zahtevkov haitijskih oblasti v zvezi s
pogodbami in posli, na izvajanje katerih vplivajo ukrepi, sprejeti z
resolucijami Varnostnega sveta Združenih narodov 917 (1994), 841 (1993), 873
(1993) in 875 (1993) ali v skladu z njimi (Uradni list RS, št. 80/06 in
127/06 – ZOUPAMO),
-       
Uredba o omejevalnih ukrepih proti vodstvu pridnestrske regije Republike
Moldove (Uradni list RS, št. 80/06 in 127/06 – ZOUPAMO),
-       
Uredba o prepovedi izpolnjevanja zahtevkov s pogodbami in transakcijami,
na izvajanje katerih vplivajo Resolucija Varnostnega sveta Združenih narodov
757 (1992) in sorodne resolucije (Uradni list RS, št. 118/05 in 127/06 –
ZOUPAMO),
-       
Uredba o ohranitvi posebnih omejevalnih ukrepov proti Slobodanu
Miloševiću in z njim povezanim osebam (Uradni list RS, št. 112/05 in
127/06 – ZOUPAMO),
-       
Uredba o omejevalnih ukrepih proti Libiji (Uradni list RS, št. 108/05
in 127/06 – ZOUPAMO),
-       
Uredba o omejevalnih ukrepih proti Zimbabveju (Uradni list RS, št. 108/05
in 127/06 – ZOUPAMO),
-       
Uredba o posebnih omejevalnih ukrepih za nekatere osebe in subjekte
zaradi boja proti terorizmu (Uradni list RS, št. 67/05 in 127/06 –
ZOUPAMO),
-       
Uredba o dopolnitvah uredbe o omejevanju in nadzoru uvoza in izvoza
surovih diamantov (Uradni list RS, št. 8/04),
-       
Uredba o spremembi uredbe o omejevanju in nadzoru uvoza in izvoza
surovih diamantov (Uradni list RS, št. 114/03),
-       
Uredba o ukrepih proti Iraku (Uradni list RS, št. 79/01, 11/03,
58/03, 8/04 in 127/06 – ZOUPAMO).
(2) Z dnem uveljavitve tega zakona se prenehajo uporabljati
naslednji predpisi:
-       
Uredba o izvajanju resolucije Varnostnega sveta OZN, št. 1160/1998
(Uradni list RS, št. 35/98 in 35/01 – ZOU),
-       
Zakon o uvedbi sankcij proti Zvezni republiki Jugoslaviji (ZUSZRJ)
(Uradni list RS, št. 50/99 in 35/01 – ZOU),
-       
Uredba o preklicu sankcij proti Zvezni republiki Jugoslaviji (Uradni list
RS, št. 99/00 in 35/01 – ZOU)
-       
Uredba o omejevalnih ukrepih za boj proti terorizmu in izvajanju Uredbe
Sveta (ES) št. 2580/2001 (Uradni list RS, št. 22/13), razen
2. člena,
-       
Uredba o posebnih omejevalnih ukrepih proti določenim osebam, osumljenim
vpletenosti v umor nekdanjega predsednika libanonske vlade Rafika Haririja
(Uradni list RS, št. 45/06 in 127/06 – ZOUPAMO), razen 7. člena,
-       
Uredba o omejevalnih ukrepih proti Mjanmaru (Burmi) (Uradni list RS,
št. 108/05, 127/06 – ZOUPAMO in 94/07), razen 9. člena,
-       
Uredba o izvajanju sistema potrjevanja procesa Kimberley v mednarodni
trgovini s surovimi diamanti (Uradni list RS, št. 87/04 in 127/06 –
ZOUPAMO), razen 3. člena.
7. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.