I. SPLOŠNE DOLOČBE
1. člen
(predmet zakona)
(1) Ta zakon ureja vrste stanovanjskih
stavb, pogoje za vzdrževanje stanovanjskih stavb, pogoje za načrtovanje
stanovanj, lastninskopravna razmerja in upravljanje v večstanovanjskih stavbah,
stanovanjska najemna razmerja, gradnjo in prodajo novih stanovanj, pomoč pri
pridobitvi in pri uporabi stanovanja, pristojnosti in naloge države na
stanovanjskem področju, pristojnosti in naloge občin na stanovanjskem področju,
pristojnosti organov in organizacij, ki delujejo na stanovanjskem področju,
registre ter inšpekcijsko nadzorstvo nad uresničevanjem določb tega zakona.
(2) Če s tem zakonom ni določeno drugače,
se za lastninskopravna razmerja v večstanovanjskih stavbah ter upravljanje
večstanovanjskih stavb uporabljajo določbe stvarnopravnega zakonika (Uradni
list RS, št. 87/2002).
2. člen
(vrste stanovanjskih stavb)
(1) Stanovanjske stavbe se, glede na število
stanovanjskih enot, ki so v njih in glede na način rabe, razvrščajo na
enostanovanjske stavbe, dvo in večstanovanjske stavbe in stanovanjske stavbe za
posebne namene.
(2) Enostanovanjske stavbe so samostojno
stoječe enodružinske hiše, vile, atrijske hiše, vrstne hiše, počitniške hiše in
podobno.
(3) Dvo in večstanovanjske stavbe so
samostojno stoječe stavbe z dvema ali več stanovanji, stanovanjski bloki,
stolpiči, stolpnice in podobno.
(4) Stanovanjske stavbe za posebne namene
so stavbe, namenjene začasnemu reševanju stanovanjskih potreb socialno
ogroženih oseb, stavbe za bivanje starejših, študentov, otrok, kot so dijaški
in študentski domovi, delavski domovi, domovi za starejše, domovi za
terapevtske skupine, zavetišča za brezdomce, vzgojni domovi, domovi za
skupnosti ter druge stavbe, namenjene za izvajanje socialnih programov, ki
vključujejo bivanje.
(5) Če so v stanovanjski stavbi tudi
poslovni prostori in je več kot polovica površine namenjena stanovanjem, je
takšna stavba po tem zakonu stanovanjsko-poslovna stavba.
3. člen
(sestavine stanovanjskih stavb)
(1) Stanovanjske stavbe, razen
enostanovanjskih stavb, so sestavljene iz posameznih delov in skupnih delov.
(2) Posamezni deli so stanovanjske enote,
poslovni prostori ali drugi samostojni prostori. K posameznemu delu lahko
spadajo tudi drugi individualno odmerjeni prostori, če so del stanovanjske
stavbe v solastnini etažnih lastnikov.
(3) Skupni deli so skupni prostori in
zemljišče, skupni gradbeni elementi in skupne inštalacije, naprave ter oprema.
(4) Skupni deli so solastnina vseh etažnih
lastnikov posameznih delov (skupni deli) ali solastnina nekaterih etažnih
lastnikov posameznih delov (posebni skupni deli).
(5) Celotna enostanovanjska stavba
predstavlja stanovanje.
4. člen
(posamezni deli)
(1) Stanovanjske enote v dvo ali
večstanovanjski stavbi (v nadaljnjem besedilu: večstanovanjska stavba) so
stanovanja. Stanovanjske enote v stanovanjski stavbi za posebne namene so
bivalne enote.
(2) Stanovanje po tem zakonu je skupina
prostorov, namenjenih za trajno bivanje, ki so funkcionalna celota, praviloma z
enim vhodom, ne glede na to ali so prostori v stanovanjski stavbi ali drugi
stavbi.
(3) Individualni prostori, ki pripadajo
določenim posameznim delom, so lahko atriji, kleti, drvarnice kot tudi garaže,
balkoni, terase, lože, če niso sestavni del posameznega dela.
5. člen
(skupni deli)
(1) Skupni prostori v večstanovanjski
stavbi in stanovanjski stavbi za posebne namene so: stopnišča, vhodni
vetrolovi, hodniki, kolesarnice, pralnice, sušilnice, skupne kleti, zaklonišča,
delavnice za hišnike, hišniška stanovanja, prostori za odlaganje odpadkov in
drugi prostori, ki so namenjeni skupni rabi etažnih lastnikov (dovozi,
klančnine in podobno) ter zemljišče, na katerem stavba stoji, lahko pa tudi
drugo zemljišče, na katerem so izpolnjeni pogoji lastništva.
(2) Skupni gradbeni elementi v
večstanovanjski stavbi in stanovanjski stavbi za posebne namene so temelji,
nosilni zidovi in druge vrste konstrukcij, stropi, streha, fasada, dimniki,
prezračevalne tuljave, svetlobni jaški, jaški dvigal in druge podobne
konstrukcije.
(3) Skupne inštalacije, naprave in oprema v
večstanovanjski stavbi in stanovanjski stavbi za posebne namene so notranja
električna, vodovodna, plinovodna in toplovodna napeljava, ki je za hišnimi priključki
in se nahaja v skupnih prostorih, dvigala, kanalizacija, naprave za ogrevanje,
televizijske in druge sprejemne antene, strelovodi, naprave za gašenje,
odkrivanje in javljanje požara, varnostna razsvetljava in vsi komunalni
priključki, ki so namenjeni skupni rabi.
(4) Kadar služi določen gradbeni element
tako posameznemu delu kot skupnim delom, se šteje za skupni del, če se z njim
zagotavlja funkcija večstanovanjske stavbe kot celote (toplotna in hidro
izolacija pohodne terase, zunanja stran balkona, ki predstavlja hkrati fasado
hiše in podobno).
6. člen
(vrste stanovanjskih enot)
(1) Stanovanjske enote v večstanovanjskih
stavbah so stanovanja, ki se razvrščajo na garsonjere ter enosobna,
enoinpolsobna, dvosobna, dvoinpolsobna, trisobna, triinpolsobna, štirisobna in
večsobna stanovanja.
(2) Stanovanjske enote v vseh vrstah
stanovanjskih stavb za posebne namene so bivalne enote, ki se glede na namen in
način uporabe razvrščajo na bivalne enote s souporabo sanitarij in kuhinje,
bivalne enote s sanitarijami oziroma kopalnico in souporabo kuhinje ter bivalne
enote s kopalnico in mini kuhinjo.
(3) Bivalne enote, namenjene začasnemu
reševanju stanovanjskih potreb socialno ogroženih oseb, so lahko tudi v drugih
stanovanjskih objektih, ne le v stanovanjskih stavbah za posebne namene.
7. člen
(identifikacijske oznake stavb in
stanovanj)
(1) Stanovanjskim stavbam in posameznim
delom se za potrebe vzpostavitve, vodenja in izmenjave podatkov iz katastra
stavb in registra stanovanj določi identifikacijska oznaka.
(2) Posamezni deli se oštevilčijo z
zaporedno številko v okviru ene stavbe. Če ima stavba več ločenih vhodov in za
vsak vhod določeno svojo hišno številko, se številke stanovanj določijo za vsak
vhod posebej.
(3) Lastnik oziroma lastnica (v nadaljnjem
besedilu: lastnik) ali najemnik oziroma najemnica (v nadaljnjem besedilu:
najemnik) mora označiti stanovanje ali bivalno enoto in druge prostore s
številko posamezne enote. Individualni prostori, ki pripadajo stanovanju, se
označijo s številko stanovanja in dodatkom a, b, c in tako dalje. Številko
stanovanja in številko drugih prostorov v obliki tablice, nalepke ali v drugi
trajni obliki, se namesti nad ali ob vhodna vrata stanovanja ali drugih
prostorov.
(4) Če ima stavba upravnika oziroma
upravnico (v nadaljnjem besedilu: upravnik), mora oštevilčenje in označitev
stavb in stanovanj opraviti upravnik.
(5) Določbe tega člena se smiselno
uporabljajo tudi za poslovno-stanovanjske ter poslovne stavbe.
8. člen
(označbe in podzakonski predpisi)
(1) Označevanje iz prejšnjega člena se
podrobneje določi z uredbo o označevanju stanovanj in stanovanjskih enot, ki jo
na predlog ministra, pristojnega za stanovanjske zadeve, oziroma ministrice,
pristojne za stanovanjske zadeve (v nadaljnjem besedilu: minister), izda Vlada
Republike Slovenije.
(2) Minister predpiše za večstanovanjske
stavbe, oskrbovana stanovanja za starejše ter za stanovanjske stavbe, namenjene
začasnemu reševanju stanovanjskih potreb socialno ogroženih oseb:
-      
površinske normative in funkcionalne standarde;
-      
kategorizacijo vseh vrst stanovanjskih enot;
-      
tehnične pogoje;
-      
standarde vzdrževanja večstanovanjskih stavb in
skupine funkcionalno povezanih večstanovanjskih stavb.
(3) Oskrbovana stanovanja so stanovanja za
starejše, v katerih lahko stanovalci dobijo pomoč 24 ur dnevno iz določene
ustanove, pod pogojem, da so arhitektonsko prilagojena kot stanovanja za
starejše ljudi z lastnim gospodinjstvom v večstanovanjski stavbi ali v drugi
obliki strnjene gradnje.
9. člen
(opredelitev upravljanja)
(1) Upravljanje večstanovanjske stavbe po
tem zakonu je sprejemanje in izvrševanje odločitev ter nastopanje v pravnem
prometu in v postopkih pred pristojnimi organi z namenom obratovanja,
vzdrževanja in ohranjanja bistvenih lastnosti večstanovanjske stavbe.
(2) Minister s pravilnikom natančneje
določi posle upravljanja in pooblastila upravnika po tem zakonu ter ključ
delitve obratovalnih stroškov.
(3) Določbe glede upravljanja veljajo tudi
za večstanovanjske stavbe, v katerih je vzpostavljena dejanska etažna lastnina,
posamezni deli pa še niso vpisani v zemljiško knjigo.
10. člen
(primerno stanovanje)
Primerno stanovanje po tem zakonu je tisto
stanovanje, ki je v takšni eno ali večstanovanjski stavbi, ki je zgrajena v
skladu z minimalnimi tehničnimi pogoji za graditev stanovanjskih stavb in
stanovanj in je zanjo v skladu s predpisi o graditvi objektov izdano uporabno
dovoljenje. Stanovanje mora imeti ločen spalni in bivalni del (razen v primeru
garsonjere) ter mora zadoščati stanovanjskim potrebam lastnika oziroma
najemnika in njunih ožjih družinskih članov, ki živijo v gospodinjstvu skupaj z lastnikom oziroma najemnikom, ter ustrezati površinskim normativom po pravilniku iz 87. člena
tega zakona.
11. člen
(ožji družinski člani po tem zakonu)
(1) Ožji družinski člani po tem zakonu so zakonec
lastnika ali oseba, s katero lastnik živi v zunajzakonski skupnosti v skladu s
predpisi o zakonski zvezi in družinskih razmerjih (v nadaljnjem besedilu:
zunajzakonska skupnost), njuni otroci oziroma posvojenci, starši in
posvojitelji ter osebe, ki jih je po zakonu dolžan preživljati.
(2) Določba prejšnjega odstavka se smiselno
uporablja tudi za določitev ožjih družinskih članov najemnika.
(3) Gospodinjstvo po tem zakonu je skupnost
posameznikov, ki skupaj uporabljajo stanovanje in imajo na tem naslovu
prijavljeno stalno ali začasno prebivališče. Za gospodinjstvo se šteje tudi
posameznik, ki prebiva v stanovanju sam.
11.a člen
(pridobivanje osebnih podatkov)
Občina, javni stanovanjski sklad ali
neprofitna stanovanjska organizacija, ki zagotavlja stanovanjske enote, za
potrebe ugotavljanje dejanskega stanja in odločanja v upravnih postopkih
dodeljevanja neprofitnih stanovanj ali bivalnih enot, preverjanja izpolnjevanja
pogojev za upravičenost do nadaljevanja neprofitnega najemnega razmerja,
odobritve izredne pomoči, zamenjave stanovanj, izdaje mnenja centrom za
socialno delo, ali je posameznik upravičen do pridobitve neprofitnega najemnega
stanovanja, brezplačno pridobivajo o najemnikih in drugih udeležencih v teh
postopkih podatke iz zbirk podatkov naslednjih upravljavcev:
1.    
Ministrstva za notranje zadeve – podatke iz
centralnega registra prebivalstva (osebno ime, EMŠO, davčna številka), podatke
o gospodinjstvu iz evidence gospodinjstev (osebno ime in EMŠO oseb v skupnem
gospodinjstvu) ter iz evidence registriranih vozil podatke o lastništvu vozila
in o vozilu;
2.    
centrov za socialno delo – podatke o višini,
obdobju upravičenosti in o datumu izplačila porodniškega nadomestila,
očetovskega nadomestila, nadomestila za nego in varstvo otroka,
posvojiteljskega nadomestila, starševskega dodatka, dodatka za nego otroka, ki
potrebuje posebno varstvo;
3.    
Zavoda za pokojninsko in invalidsko zavarovanje
Slovenije – podatke o uživalcih pravic pokojninskega in invalidskega
zavarovanja, ki jih izplačuje Zavod za pokojninsko in invalidsko zavarovanje (o
vrsti, višini, datumu izplačila in datumu upravičenosti do posamezne pravice),
in podatke o višini, datumu izplačila in datumu upravičenosti do dodatka za
tujo nego in pomoč ter nadomestila za invalidnost;
4.    
Zavoda Republike Slovenije za zaposlovanje –
podatke o višini, obdobju upravičenosti, datumu izplačila dodatka za aktivnost;
5.    
Jamstvenega in preživninskega sklada Republike
Slovenije – podatke o višini, obdobju upravičenosti do nadomestil preživnine in
izplačilih ob insolventnosti delodajalca;
6.    
Finančne uprave Republike Slovenije – v skladu
z zakonom, ki ureja davčni postopek, podatke o dohodkih v skladu z zakonom, ki
ureja dohodnino, ki niso oproščeni plačila dohodnine, podatke o davku in
obveznih prispevkih za socialno varnost, ki se nanašajo na te dohodke, in
podatke o normiranih oziroma dejanskih stroških, ki se nanašajo na te dohodke;
7.    
Geodetske uprave Republike Slovenije – podatke
o vrednosti nepremičnin, podatke o vrsti nepremičnine, podatke o površini
stanovanja;
8.    
Uprave Republike Slovenije za pomorstvo –
podatke o lastništvu vodnih plovil posamezne osebe ter o vodnem plovilu;
9.    
okrajnih sodišč – podatke o lastništvu
nepremičnin posamezne osebe;
10. 
Agencije Republike Slovenije za javnopravne
evidence in storitve – podatke o vrednosti lastniških deležev, podatek o višini
dobička zasebnikov in pravnih oseb, podatek o številki transakcijskega računa;
11. 
Kapitalske družbe – podatke o višinah
pokojninskih rent in odkupnih vrednostih;
12. 
Finančnih institucij po zakonu, ki ureja
bančništvo – podatke o prihodkih oziroma prejemkih na transakcijskih računih,
podatke o višini sredstev na varčevalnih računih, podatke o višini depozitov,
podatke o premoženjskih pravicah iz poddepoja finančnih instrumentov, podatke o
imetnikih enot premoženja investicijskih skladov, o številu enot, vrednosti enote
ter podatke o skladu;
13.  Javnega sklada Republike Slovenije za razvoj kadrov in štipendije –
obdobje upravičenosti do štipendije.
II. LASTNINSKOPRAVNA RAZMERJA V VEČSTANOVANJSKI STAVBI
II.1 Lastninskopravna razmerja na posameznih
delih v etažni lastnini
12. člen
(etažna lastnina)
Večstanovanjska stavba je lahko v etažni
lastnini pod pogoji, ki jih določa stvarnopravni zakonik.
13. člen
(izvrševanje lastninske pravice)
V večstanovanjski stavbi morajo vsi etažni
lastniki svojo lastninsko pravico na posameznem delu stavbe izvrševati na
način, ki najmanj moti etažne lastnike drugih posameznih delov in skupno rabo
skupnih delov stavbe v etažni lastnini.
14. člen
(opravljanje dovoljene dejavnosti v delu
stanovanja)
(1) Etažni lastnik lahko uporablja
stanovanje v skladu z določbami tega zakona tudi za opravljanje dejavnosti v
delu stanovanja, če ta dejavnost ne moti stanovalcev pri mirni rabi stanovanj
in ne povzroča čezmerne obremenitve skupnih delov večstanovanjske stavbe.
(2) Pri uporabi stanovanja za opravljanje
dejavnosti po prvem odstavku ne gre za spremembo namembnosti stanovanja skladno
s predpisi o graditvi objektov in ne za spremembo rabe stanovanja.
(3) Za opravljanje dejavnosti iz prvega
odstavka mora etažni lastnik pridobiti soglasja solastnikov, ki imajo več kakor
tri četrtine solastniških deležev, vključujoč soglasja etažnih lastnikov vseh
posameznih delov, katerih zidovi ali stropi mejijo z njegovo stanovanjsko
enoto.
(4) Ob začetku opravljanja dejavnosti v
delu stanovanja mora etažni lastnik o tem obvestiti upravnika.
(5) V primeru, da etažni lastnik opravlja
dejavnost v delu stanovanja v nasprotju s prvim in tretjim odstavkom, mu
stanovanjski inšpektor prepove opravljanje te dejavnosti.
(6) Pravica opravljati dejavnost v delu
stanovanja ne preide na pravnega naslednika v primeru prenosa etažne lastnine.
(7) Določbe tega člena se smiselno
uporabljajo tudi za najemnika stanovanja, ki potrebuje tudi pisno dovoljenje
lastnika stanovanja.
15. člen
(izvedbena dela v posameznem delu)
(1) Etažni lastnik sme brez soglasja
ostalih etažnih lastnikov opraviti vzdrževalna dela, spremembe in izboljšave (v
nadaljnjem besedilu: izvedbena dela) v svojem posameznem delu, če to ne pomeni
poslabšanja za kakšen drug posamezni del ali skupne dele večstanovanjske stavbe
in ne spreminja zunanjega videza večstanovanjske stavbe.
(2) Kadar izvedbena dela v posameznem delu
pomenijo tudi poseg v skupne dele, etažni lastnik ne sme pričeti z izvajanjem
del brez soglasja etažnih lastnikov, ki imajo več kot polovico solastniških
deležev na teh skupnih delih; dela morajo biti opravljena v skladu s predpisi o
graditvi objektov, med izvajanjem del pa mora etažni lastnik omogočiti
strokovni nadzor.
(3) Upravnik ali katerikoli etažni lastnik
lahko zahteva, da se preneha z izvajanjem del ali da se odstranijo spremembe,
ki so nastale v nasprotju z določbami prejšnjih odstavkov.
16. člen
(odgovornost za škodo)
(1) Etažni lastnik je odgovoren za škodo,
ki izvira iz njegovega posameznega dela in ki nastane na drugih posameznih
delih ali skupnih delih, v skladu s splošnimi pravili, ki urejajo odškodninsko
odgovornost.
(2) Etažni lastnik, ki sam uporablja
stanovanje, ali najemnik solidarno s povzročitelji škode odgovarja za škodo, ki
jo na drugih posameznih delih ali skupnih delih povzročijo osebe, ki pridejo v
večstanovanjsko stavbo s povabilom oziroma pozivom tega etažnega lastnika ali
najemnika ali oseb, ki z njima prebivajo.
17. člen
(obvestilo upravniku o spremembi
lastništva posameznega dela)
(1) Etažni lastnik, ki prenese lastninsko
pravico s pravnim poslom, mora upravnika takoj, najkasneje pa v tridesetih dneh
od dneva, ko ima pridobitelj pravico predlagati vpis lastninske pravice v
zemljiško knjigo, obvestiti o spremembi lastninske pravice in mu predložiti
tudi kopijo dokumenta, iz katerega so razvidni vsi podatki o spremembi
lastništva in o novem lastniku, upravnik pa mora o tem obvestiti geodetsko
upravo.
(2) Če se lastninska pravica na posameznem
delu spremeni na podlagi drugega pravnega naslova, kot je določen v prejšnjem
odstavku, mora pridobitelj lastninske pravice upravnika, ta pa geodetsko
upravo, takoj, najkasneje pa v tridesetih dneh od dneva, ko ima pridobitelj
pravico predlagati vpis lastninske pravice v zemljiško knjigo, obvestiti o
spremembi lastninske pravice.
II.2 Lastninskopravna razmerja na skupnih
delih
18. člen
(lastninskopravna razmerja na skupnih
delih)
Skupni deli večstanovanjske stavbe so
solastnina etažnih lastnikov.
19. člen
(način uporabe skupnih delov)
Skupne dele večstanovanjske stavbe
uporabljajo etažni lastniki v skladu z njihovo naravo in namenom ter na način,
ki ne omejuje drugih etažnih lastnikov.
20. člen
(posebni skupni deli)
(1) Pogodba o medsebojnih razmerjih lahko
določi posebne skupne dele večstanovanjske stavbe.
(2) Za posebne skupne dele se lahko
določijo samo skupni prostori in skupne naprave.
(3) Določba, ki bi kot poseben skupni del
določila del zemljišča, je nična.
(4) Del zemljišča, ki ima svojo parcelno
številko in je s pravnim poslom ali odločbo sodišča določen kot sestavni del
stanovanja (atrij, odmerjeno parkirno mesto), se šteje za del stanovanja in ne
kot poseben skupni del.
21. člen
(lastninskopravna razmerja na posebnih
skupnih delih)
Posebni skupni deli so solastnina tistih
etažnih lastnikov, katerim služijo. Solastniški delež vsakega od njih se določi
s pogodbo o medsebojnih razmerjih.
22. člen
(preoblikovanje skupnih delov)
Za preoblikovanje posebnega skupnega dela v
skupni del in obratno, je potrebno soglasje vseh etažnih lastnikov v obliki, ki
je potrebna za samo pogodbo.
23. člen
(upravljanje s skupnim delom, ki je
namenjen rabi več večstanovanjskih stavb ali drugih nepremičnin)
(1) Pri upravljanju s skupnim delom, ki je
namenjen rabi več večstanovanjskih stavb ali drugih nepremičnin, je treba
zagotoviti, da se takšen skupen del ohranja za doseganje skupnega namena za vse
večstanovanjske stavbe ali druge nepremičnine, ki jim služi.
(2) S skupnim delom, ki je namenjen rabi
več večstanovanjskih stavb ali drugih nepremičnin, v imenu in za račun njihovih
lastnikov upravljajo predstavniki lastnikov teh večstanovanjskih stavb ali
drugih nepremičnin, ki jim takšen skupen del služi.
(3) Predstavnik etažnih lastnikov posamezne
večstanovanjske stavbe je njihov upravnik, razen če večina etažnih lastnikov
posamezne večstanovanjske stavbe, ki ji takšen skupen del služi, določi drugega
pooblaščenca.
(4) Če večstanovanjska stavba nima
upravnika, lastniki z večinskim soglasjem določijo pooblaščenca za upravljanje
takšnega skupnega dela.
(5) Za odločanje predstavnikov o poslih
upravljanja s skupnim delom iz prvega odstavka tega člena se smiselno
uporabljajo določbe tega zakona o poslih upravljanja s skupnimi deli
večstanovanjskih stavb.
(6) Lastniki posameznih večstanovanjskih
stavb ali drugih nepremičnin dajejo svojim predstavnikom navodila za
upravljanje s takšnim skupnim delom, ki jih sprejmejo z ustrezno večino glede
na vrsto posla upravljanja po določbah tega zakona.
(7) Stroški upravljanja takšnega skupnega
dela se razdelijo glede na solastniške deleže. Delež stroškov, ki odpade na
posamezno večstanovanjsko stavbo v etažni lastnini, pa se med njene etažne
lastnike razdeli kot strošek njenega upravljanja v skladu z določbami tega
zakona.
II.3 Razmerje lastnik – najemnik
24. člen
(izvrševanje pravic najemnika)
(1) Če lastnik svoj posamezni del odda v
najem, lahko z najemno pogodbo prenese izvrševanje pravic, ki jih ima kot
etažni lastnik, na najemnika.
(2) V razmerju do drugih etažnih lastnikov
večstanovanjske stavbe nastopa najemnik kot zastopnik etažnega lastnika, ki odda
posamezni del v najem, če ga etažni lastnik za to izrecno pisno pooblasti in o
tem obvesti upravnika.
(3) Najemnik ima glede rabe posameznega
dela in skupnih delov enake pravice in dolžnosti kot etažni lastnik.
(4) Če najemna pogodba ne določa drugače, je
dolžnik vseh terjatev iz naslova obratovanja večstanovanjske stavbe najemnik,
dolžnik vseh ostalih terjatev pa etažni lastnik.
(5) Ne glede na prejšnji odstavek,
odgovarja lastnik stanovanja za obratovalne stroške najemnika subsidiarno.
(6) Etažni lastnik mora o sklenitvi ali
spremembi najemne pogodbe takoj obvestiti upravnika in mu sporočiti ime
najemnika in število oseb, navedenih v najemni pogodbi. Do trenutka obvestila
se šteje, da je dolžnik vseh terjatev iz naslova upravljanja večstanovanjske
stavbe etažni lastnik.
III. UPRAVLJANJE VEČSTANOVANJSKE STAVBE
III.1 Splošno
25. člen
(redno upravljanje)
(1) Za posle
rednega upravljanja večstanovanjske stavbe je potrebno soglasje solastnikov, ki
imajo več kot polovico solastniških deležev glede na večstanovanjsko stavbo.
(2) Za posle rednega upravljanja se štejejo
zlasti posli obratovanja in vzdrževanja večstanovanjske stavbe.
(3) Posli
obratovanja večstanovanjske stavbe po tem zakonu so sklepanje in izvrševanje poslov, ki so potrebni za zagotavljanje
pogojev za bivanje in osnovni namen večstanovanjske stavbe kot celote ter za
uporabo skupnih delov večstanovanjske stavbe. Za posle obratovanja se šteje
zlasti zagotavljanje dobav in storitev za skupne dele, zagotavljanje dobav in
storitev za posamezne dele večstanovanjske stavbe, če naprave večstanovanjske
stavbe ne omogočajo individualnega odjema in obračuna dobav in storitev za
posamezne dele, varstvo pred požarom in zagotavljanje drugih ukrepov za zaščito
in reševanje, čiščenje skupnih prostorov, hišniška opravila, deratizacija in
podobno.
(4) Posli
vzdrževanja večstanovanjske stavbe po tem zakonu so sklepanje in izvrševanje
poslov, ki so potrebni za to, da se ohranjajo pogoji za bivanje in osnovni
namen večstanovanjske stavbe kot celote. Za posle vzdrževanja večstanovanjske
stavbe se štejejo dela, ki jih zakon, ki ureja graditev, uvršča med vzdrževanje
objekta, priprava projektne dokumentacije, ki je potrebna za izvedbo
vzdrževanja, ter dela in storitve za zagotavljanje predpisanih ukrepov varstva
pred požarom ter drugih ukrepov za zaščito in reševanje.
25.a člen
(posli rednega upravljanja)
(1) Med posle rednega upravljanja
večstanovanjske stavbe spadajo zlasti odločitve etažnih lastnikov v zvezi z:
1.    
določitvijo in razrešitvijo upravnika,
2.    
imenovanjem in razrešitvijo nadzornega odbora
iz 39. člena tega zakona,
3.    
vodenjem sredstev rezervnega sklada v skladu z
drugim odstavkom 42. člena tega zakona,
4.    
določitvijo etažnega lastnika iz tretjega odstavka
43. člena tega zakona,
5.    
posli obratovanja večstanovanjske stavbe,
6.    
posli vzdrževanja večstanovanjske stavbe,
7.    
sklenitvijo in spreminjanjem zavarovanja
večstanovanjske stavbe kot celote in razpolaganjem z zavarovalno polico,
8.    
oddajanjem skupnih delov v najem,
9.    
vplačevanjem dohodkov iz oddaje skupnih delov
večstanovanjske stavbe v rezervni sklad,
10. 
sprejemanjem in spreminjanjem načrta
vzdrževanja večstanovanjske stavbe,
11. 
sprejemanjem in spreminjanjem hišnega reda iz
27. člena tega zakona,
12. 
zavrnitvijo poročila o upravnikovem delu,
13. 
skupnim uveljavljanjem pravnega varstva etažnih
lastnikov v postopkih pred sodišči, upravnimi organi in drugimi nosilci javnih
pooblastil ter določitvijo zastopnika v teh postopkih.
(2) Če etažni lastniki odločijo o poslu
rednega upravljanja večstanovanjske stavbe, ki se nanaša na vgraditev novih
naprav, opreme ali njihovo nadomestitev pred potekom pričakovane dobe trajanja,
ali sprejmejo ali spremenijo načrt vzdrževanja v delu, ki določa vgraditev
novih naprav, opreme ali njihovo nadomestitev pred potekom pričakovane dobe
trajanja, lahko preglasovani etažni lastnik predlaga razveljavitev takšnega
sklepa, o čemer sodišče odloča v nepravdnem postopku. Predlog iz prejšnjega
stavka se vloži v enem mesecu od sprejetja sklepa, če pa etažni lastnik za
sprejeti sklep ni vedel, pa v treh mesecih od objave sklepa na oglasni deski. O
predlogu sodišče odloča prednostno.
(3) Sodišče sklep iz prejšnjega odstavka
razveljavi, če ugotovi, da bi se s posegom iz izpodbijanega sklepa poslabšal
posamezni del etažnega lastnika iz prejšnjega odstavka ali bi stroški tega
posega zanj pomenili preveliko breme. Če etažni lastniki, ki so sklep sprejeli,
v celoti krijejo stroške tega posega, etažni lastnik sklepa ne more izpodbijati
iz tega razloga.
(4) Etažni lastnik, ki vloži predlog v
skladu z drugim odstavkom tega člena, mora o vložitvi predloga obvestiti
upravnika v treh delovnih dneh od njegove vložitve, sicer odgovarja etažnim
lastnikom za stroške, ki so jih imeli z začetkom izvajanja izpodbijanega
sklepa. V večstanovanjskih stavbah, kjer upravnik ni določen, se obveznost
etažnega lastnika iz prejšnjega stavka izpolni z objavo obvestila na oglasni
deski.
26. člen
(načrt vzdrževanja večstanovanjske stavbe)
(1) Za zagotavljanje vzdrževanja
večstanovanjske stavbe sprejmejo etažni lastniki načrt vzdrževanja za časovno
obdobje najmanj enega in največ petih let, ki ga pripravi upravnik.
(2) V načrtu vzdrževanja etažni lastniki
določijo vzdrževalna dela, ki se bodo opravila in način zagotavljanja denarnih
sredstev z vplačili v rezervni sklad.
(3) Odločanje o načrtu vzdrževanja se šteje
za posel rednega upravljanja.
(4) Če katerikoli etažni lastnik meni, da
načrt vzdrževanja ne zagotavlja ohranjanja pogojev za bivanje v posameznem delu
ali osnovnega namena večstanovanjske stavbe kot celote, lahko predlaga, da
sodišče v nepravdnem postopku naloži preveritev ustreznosti načrta vzdrževanja
izvedencu. Če etažni lastnik uspe s predlogom v nepravdnem postopku, gredo
stroški za izvedenca v breme stroškov upravljanja.
(5) Če etažni lastniki ne sprejmejo načrta
vzdrževanja, lahko katerikoli etažni lastnik predlaga, da stanovanjska
inšpekcija začasno določi etažnim lastnikom načrt vzdrževanja. Ukrep
stanovanjske inšpekcije velja do odločitve sodišča v nepravdnem postopku.
Predlog lahko poda vsak etažni lastnik.
27. člen
(hišni red)
Etažni lastniki, ki imajo več kot polovico
solastniških deležev, lahko sprejmejo hišni red, s katerim določijo temeljna
pravila sosedskega sožitja v večstanovanjski stavbi.
28. člen
(odločba, ki nadomešča sklep glede rednega
upravljanja)
(1) Če etažni lastniki zaradi nezadostne
večine ne morejo sprejeti sklepa glede rednega upravljanja, posel pa je nujen
za vzdrževanje stvari, lahko katerikoli etažni lastnik predlaga, da o izvedbi
posla odloči sodišče v nepravdnem postopku.
(2) Če nobeden izmed etažnih lastnikov v
roku 30 dni od nesprejetja sklepa ne predlaga, da o izvedbi posla odloči
sodišče, mora to storiti upravnik v nadaljnjih 15 dneh.
(3) Odločba sodišča nadomešča sklep etažnih
lastnikov.
(4) Če etažni lastnik uspe s svojim
predlogom v nepravdnem postopku, gredo stroški postopka v breme tistih etažnih
lastnikov, ki so glasovali proti posegu.
29. člen
(posli, ki presegajo okvir rednega
upravljanja)
(1) Ne glede na določbo 67. člena
Stvarnopravnega zakonika (Uradni list RS, št. 87/02 in 18/07) odločajo etažni
lastniki o poslih, ki presegajo okvir rednega upravljanja večstanovanjske
stavbe, s soglasjem več kakor treh četrtin etažnih lastnikov glede na njihove
solastniške deleže.
(2) Ne glede na določbo prejšnjega odstavka
je soglasje vseh etažnih lastnikov potrebno za spremembe v razmerju med
skupnimi in posameznimi deli, za posebne omejitve rabe posameznih delov in
skupnih delov ter spreminjanje rabe skupnih delov, za spremembe sporazuma o
določitvi solastniških deležev, za uporabo stanovanja v druge namene ter za najem in odplačevanje posojila v
breme rezervnega sklada.
(3) Etažni lastniki, ki imajo več kakor tri četrtine solastniških
deležev, odločajo zlasti o:
-      
sklenitvi in spreminjanju pogodbe o medsebojnih
razmerjih v skladu s tem zakonom;
-      
gradbenih delih na skupnih delih večstanovanjske
stavbe, za katera je treba pridobiti gradbeno dovoljenje v skladu z zakonom, ki
ureja graditev, razen za spremembo namembnosti stanovanja v poslovni prostor v
večstanovanjskih ali stanovanjsko poslovnih stavbah, za katero je treba
pridobiti soglasje v skladu s prejšnjim odstavkom;
-      
določitvi upravnika v večstanovanjskih stavbah, kjer
to po zakonu ni obvezno.
(4) Če pri
odločanju o poslih iz drugega odstavka tega člena ni doseženo soglasje, lahko
etažni lastniki, ki imajo več od polovice solastniških deležev na skupnih
delih, predlagajo, da o poslu odloči sodišče v nepravdnem postopku. Sodišče pri
odločanju upošteva zlasti vrsto posla ter porazdelitev bremen in posledic za
etažne lastnike, ki so poslu nasprotovali.
(5) Etažni lastnik, ki se z odločanjem o poslih iz tretjega odstavka
tega člena ne strinja, lahko po postopku, določenem v drugem odstavku 25.a
člena tega zakona, poda predlog, da sodišče v nepravdnem postopku razveljavi
sklep o odločitvi, o čemer mora upravnika oziroma etažne lastnike obvestiti v
skladu s četrtim odstavkom 25.a člena tega zakona. O zadevi odloča sodišče
prednostno. Sodišče pri odločanju upošteva porazdelitev bremen za etažne
lastnike, ki se z odločitvijo niso strinjali, v primeru odločitve iz druge
alineje tretjega odstavka tega člena pa upošteva tudi, ali bi se s posegom
poslabšal posamezni del etažnega lastnika, ki izpodbija odločitev. Če etažni
lastniki, ki so sklep sprejeli, v celoti krijejo stroške tega posega, etažni
lastnik sklepa ne more izpodbijati iz tega razloga.
30. člen
(delitev stroškov upravljanja)
(1) Etažni
lastniki so odgovorni za plačilo vseh stroškov upravljanja ter drugih stroškov,
ki izvirajo iz večstanovanjske stavbe, v skladu s svojimi solastniškimi deleži,
če pogodba o medsebojnih razmerjih ne določa drugače.
(2) Ne glede na prejšnji odstavek se za
plačilo stroškov, ki izvirajo iz poslov obratovanja večstanovanjske stavbe,
razen stroškov toplote, upoštevajo naslednja merila za razdelitev plačila
stroškov:
-      
število posameznih delov,
-      
površina posameznega dela in
-      
število uporabnikov posameznega dela.
(3) Podrobnejša merila iz prejšnjega
odstavka s predpisom iz drugega odstavka 9. člena tega zakona predpiše
minister.
(4) Stroški toplote se delijo v skladu s
predpisom, ki ureja način delitve in obračun stroškov za toploto v
stanovanjskih in drugih stavbah z več posameznimi deli.
(5) Za plačilo
stroškov, ki so posledica veljavno sprejetih sklepov, odgovarjajo etažni
lastniki ne glede na to, ali so glasovali proti predlaganim sklepom.
(6) Etažni lastnik
ne odgovarja za stroške iz prvega odstavka tega člena, ki nastanejo po tem, ko
je obvestil upravnika o spremembi lastninske pravice v skladu s prvim odstavkom
17. člena tega zakona.
31. člen
(delitev stroškov na posebnih skupnih
delih)
S posebnimi skupnimi deli upravljajo etažni
lastniki, ki imajo solastninski delež na teh delih. Enako velja tudi za
odgovornost za kritje vseh stroškov na teh delih.
III.2 Pogodba o medsebojnih razmerjih
32. člen
(pogodba o medsebojnih razmerjih)
(1) Etažni lastniki morajo skleniti pogodbo
o medsebojnih razmerjih, s katero uredijo način upravljanja in rabe
večstanovanjske stavbe.
(2) Za izvajanje tega zakona se šteje, da
je pogodba iz prejšnjega odstavka sklenjena, ko jo podpišejo etažni lastniki,
ki imajo več kakor tri četrtine solastniških deležev. Sestavni del te pogodbe
je tudi sporazum o določitvi ali spremembi solastniških deležev in morebitni
sporazum o določitvi posebnih skupnih delov ter solastniških deležev na
posebnih skupnih delih, katere sprejmejo vsi etažni lastniki.
(3) Odločitve, za katere je po določbah
tega zakona potrebno soglasje vseh etažnih lastnikov, uredijo etažni lastniki s
posebnim aktom v pisni obliki.
33. člen
(vsebina pogodbe o medsebojnih razmerjih)
(1) Pogodba o medsebojnih razmerjih poleg
sestavin, ki jih določa stvarnopravni zakonik, vsebuje zlasti še:
-      
način uporabe posebnih skupnih delov;
-      
posebne storitve, ki presegajo okvir
obratovanja večstanovanjske stavbe (varovanje, sprejemno službo in podobno);
-      
način obveščanja etažnih lastnikov o zadevah
upravljanja.
(2) Ne glede na prejšnji odstavek
zavarovanje večstanovanjske stavbe kot celote po tem zakonu ni vsebina pogodbe
o medsebojnih razmerjih.
III.3 Zbor lastnikov in nadzorni odbor
34. člen
(način odločanja lastnikov)
(1) O poslih
upravljanja večstanovanjske stavbe lahko etažni lastniki odločajo s
podpisovanjem listine, na kateri je zapisan predlog sklepov, na zboru lastnikov
ali z elektronskim glasovanjem. Odločanje s podpisovanjem listine in
elektronsko glasovanje se lahko dopolnjujeta.
(2) Zbor lastnikov lahko skliče upravnik,
etažni lastniki, ki skupaj dosegajo najmanj eno petino solastniških deležev,
ali nadzorni odbor.
(3) Postopek odločanja s podpisovanjem
listine ali elektronskim glasovanjem lahko vodi upravnik, nadzorni odbor ali
eden ali več etažnih lastnikov.
(4) Tisti, ki
skliče zbor lastnikov, vodi
postopek podpisovanja listine ali postopek elektronskega glasovanja, tudi oblikuje predlog sklepov, o katerih se bo odločalo z
glasovanjem.
35. člen
(podpisovanje listine)
(1) Pisno se glasuje tako, da se podpiše
listina, na kateri se odloča za ali proti predlaganemu sklepu. Na listini mora
biti naveden predlog sklepov, obrazložitev sklepov, ime lastnika in datum
podpisa listine ter navedena večina, potrebna za njihov sprejem.
(2) Kadar se odloča s podpisovanjem
listine, je predlog sprejet, če ga v roku, ki ne sme biti daljši od treh
mesecev od dneva objave predlaganega sklepa na oglasni
deski ali na mestu, dostopnem vsem etažnim lastnikom,
podpiše potrebno število etažnih lastnikov glede na njihove solastniške deleže.
(3) Vodja postopka
pisnega glasovanja skupaj z upravnikom ugotovi rezultat glasovanja, ki ga
upravnik objavi na oglasni deski ali na mestu, dostopnem vsem etažnim
lastnikom, in ga pošlje etažnim lastnikom posameznih delov, ki so oddani v najem.
Rezultat glasovanja vsebuje besedilo sklepa in seštevek solastniških deležev, s
katerimi je bil posamezni sklep sprejet ali zavrnjen.
35.a člen
(elektronsko glasovanje)
(1) Kadar se odloča z elektronskim
glasovanjem, morajo biti omogočene preveritev identifikacije (istovetnosti)
etažnega lastnika ter sledljivost in varnost glasovanja.
(2) Pri odločanju z elektronskim
glasovanjem se smiselno uporabljajo določbe prejšnjega člena, pri čemer se
predlogi sklepa ob začetku odločanja z elektronskim glasovanjem objavijo na
oglasni deski večstanovanjske stavbe ali na mestu, dostopnem vsem etažnim
lastnikom.
36. člen
(zbor lastnikov)
(1) Zbor lastnikov se skliče s pisnim
vabilom vsaj 14 dni pred zborom. Vabilo pusti upravnik vsakemu etažnemu
lastniku v hišnem predalčniku posameznega etažnega lastnika in objavi na
oglasni deski ali na mestu, dostopnem vsem etažnim lastnikom. Na zahtevo etažnega lastnika, ki v večstanovanjski stavbi ne
prebiva, mu upravnik vabilo pošlje po elektronski pošti.
(2) Vabilo za sklic zbora mora vsebovati
zlasti dan in uro zbora, predviden dnevni red in predlog sklepov, o katerih bo
zbor predvidoma odločal.
(3) Upravnik je dolžan sklicati in izvesti zbor
lastnikov najmanj enkrat letno, razen če zaradi višje
sile izvedba zbora lastnikov ni mogoča.
(4) Zbor se praviloma opravi v
večstanovanjski stavbi ali v drugem primernem prostoru v njeni neposredni
bližini.
37. člen
(vodenje in odločanje na zboru lastnikov)
(1) Zbor etažnih lastnikov praviloma vodi
upravnik, lahko pa tudi etažni lastnik, ki ga z večino prisotnih glasov določi
zbor, oziroma tisti, ki je zahteval sklic zbora.
(2) Zbor etažnih lastnikov veljavno odloča,
če je na seji zbora prisotna takšna večina, ki se v skladu s tem zakonom
zahteva za odločanje.
(3) Če predlagana odločitev ni sprejeta,
ker na zboru ni bila prisotna potrebna večina, lahko zbor z večino prisotnih
etažnih lastnikov po solastniških deležih sklene, da naj upravnik v roku največ
14 dni skliče ponovljeno zasedanje zbora.
(4) Vabilo za sklic ponovljenega zbora
mora, poleg sestavin iz prejšnjega člena, vsebovati tudi opozorilo, da bo zbor
lastnikov o predlogih, ki se nanašajo na redno upravljanje, na ponovljenem
zasedanju sklepal z večino prisotnih etažnih lastnikov po solastniških deležih.
(5) Na ponovljenem zasedanju zbora se lahko
veljavno glasuje o predlogih sklepov, ki so bili navedeni v vabilu za sklic in
ki se nanašajo na redno upravljanje z večino prisotnih etažnih lastnikov po
solastniških deležih.
38. člen
(zapisnik zbora lastnikov)
(1) Upravnik mora najpozneje v 30 dneh po
vsakem zboru sestaviti zapisnik. Zapisnik je potrjen, ko ga podpišeta etažna
lastnika, ki ju določijo prisotni na zboru lastnikov.
(2) Zapisnik mora vsebovati podatke o kraju
in času zbora, seznam navzočih etažnih lastnikov s podpisi, predloge sklepov, o
katerih se je na zboru glasovalo in rezultate glasovanja.
(3) Upravnik mora zapisnik objaviti na
način, kot se sklicuje zbor etažnih lastnikov.
39. člen
(nadzorni odbor)
(1) Etažni lastniki lahko imenujejo
nadzorni odbor.
(2) Če etažni lastniki ne sklenejo drugače,
ima nadzorni odbor tri člane in nadzoruje delo upravnika, ki izhaja iz pogodbe
o opravljanju upravniških storitev, predlaga predloge sklepov, o katerih se
glasuje s podpisovanjem listine, ter daje pobude upravniku.
(3) Na osnovi pooblastila, danega na zboru
lastnikov, lahko nadzor izvaja tudi eden od etažnih lastnikov.
40. člen
(določitev upravnika v nepravdnem
postopku)
(1) Če v večstanovanjski stavbi, kjer bi se
v skladu s tem zakonom moral določiti upravnik, iz kakršnegakoli razloga upravnik
ni določen, lahko pooblastila upravnika glede sklica in vodenja zbora etažnih
lastnikov prevzame kdorkoli od etažnih lastnikov.
(2) Tako sklican zbor etažnih lastnikov
mora najprej glasovati o določitvi upravnika.
(3) Če sklep o določitvi upravnika ni
sprejet v skladu s prejšnjim odstavkom, lahko katerikoli etažni lastnik
predlaga, da upravnika določi sodišče v nepravdnem postopku.
III.4 Rezervni sklad
41. člen
(vplačevanje v rezervni sklad)
(1) Etažni lastniki lahko v načrtu
vzdrževanja iz 26. člena tega zakona določijo tudi višji znesek mesečnega
vplačila v rezervni sklad, kot je določen s podzakonskim predpisom iz 119.
člena stvarnopravnega zakonika, glede na ocenjeno vrednost vzdrževalnih del in
načrt vzdrževanja.
(2) Občine, država, javni stanovanjski
skladi in neprofitne stanovanjske organizacije lahko oblikujejo svoje rezervne
sklade v okviru svojih namenskih sredstev in v tem primeru niso dolžne
vplačevati v rezervne sklade, oblikovane za posamezno večstanovanjsko stavbo,
kjer imajo v lasti stanovanja, če o tem obvestijo upravnika s priloženimi
listinami, ki dokazujejo obstoj rezervnega sklada in višino zbranih sredstev.
42. člen
(vodenje sredstev računa rezervnega
sklada)
(1) Upravnik v
svojem imenu in za račun etažnih lastnikov večstanovanjske stavbe odpre in vodi
fiduciarni račun za sredstva rezervnega sklada, ločeno za vsako večstanovanjsko
stavbo posebej.
(2) Ne glede na
prejšnji odstavek se lahko etažni lastniki odločijo, da se sredstva rezervnega
sklada zbirajo na enotnem fiduciarnem računu upravnika, odprtem za zbiranje
sredstev rezervnega sklada več večstanovanjskih stavb. V tem primeru upravnik
za sredstva rezervnega sklada vodi knjigovodsko ločeno evidenco za vsako
večstanovanjsko stavbo posebej.
(3) Če izvaja upravnik vplačila etažnih
lastnikov preko svojega transakcijskega računa, mora najkasneje v roku 10 dni
od vplačila posameznega etažnega lastnika odvesti sredstva, vplačana za namen
rezervnega sklada, na fiduciarni račun rezervnega sklada.
(4) Izvršbo na sredstva rezervnega sklada
je mogoče dovoliti le do višine sredstev, ki so jih zbrali etažni lastniki
tiste večstanovanjske stavbe, zoper katero teče izvršba, kar je razvidno iz
knjigovodske evidence po drugem odstavku tega člena.
43. člen
(način gospodarjenja s sredstvi rezervnega
sklada)
(1) Z denarnimi sredstvi rezervnega sklada
gospodari upravnik.
(2) Upravnik mora sredstva rezervnega
sklada naložiti samo v depozite pri banki, ki ima v skladu s predpisi o
bančništvu dovoljenje za sprejemanje depozitov na območju Republike Slovenije,
v nakup obveznic države ali vrednostne papirje centralne banke. Pri sklepanju
depozitnih pogodb mora upravnik zagotoviti ohranjanje vrednosti denarnih
sredstev kot dober gospodarstvenik.
(3) Etažni
lastniki lahko sklenejo, da upravnik izplačila iz rezervnega sklada izvaja le
ob potrditvi enega izmed etažnih lastnikov. Poleg izbranega etažnega lastnika
lahko izmed etažnih lastnikov določijo tudi njegovega namestnika. Etažnega
lastnika in namestnika določijo s sklepom. Veljavno sprejeti sklep upravnik v
15 dneh predloži banki, pri kateri je odprt fiduciarni račun za sredstva
rezervnega sklada večstanovanjske stavbe.
44. člen
(uporaba sredstev rezervnega sklada)
(1) Sredstva rezervnega sklada je mogoče
uporabiti samo za poravnavo stroškov vzdrževanja, ki so predvideni v sprejetem
načrtu vzdrževanja, kakor tudi za dela, vezana na učinkovitejšo rabo energije,
za plačilo izboljšav, nujnih vzdrževalnih del, za odplačevanje v te namene
najetih posojil in za zalaganje stroškov izterjave plačil v rezervni sklad.
 (2) Nujna vzdrževalna dela so vzdrževalna
dela, ki niso predvidena v načrtu vzdrževanja in s katerimi bi bilo nerazumno
odlašati, ker bi njihova neizvedba pomenila znatno poslabšanje pogojev bivanja
za vse ali nekatere posamezne ali skupne dele večstanovanjske stavbe ali pa bi
zaradi njihove neizvedbe lahko nastala večja škoda na posameznih ali skupnih
delih večstanovanjske stavbe oziroma tretjim osebam. Za nujna vzdrževalna dela
se štejejo tudi vzdrževalna dela, ki so določena z odločbo iz 28. in 125. člena
tega zakona.
(3) Če etažni lastnik ne vplača svojega
prispevka v rezervni sklad, ga mora upravnik pisno pozvati k plačilu. Poziv
upravnika se šteje za verodostojno listino v smislu zakona, ki ureja izvršbo in
zavarovanje.
45. člen
(omejitev izvršbe na sredstva rezervnega
sklada)
(1) Na premoženje rezervnega sklada je
dovoljena izvršba samo za plačilo obveznosti iz pravnih poslov, sklenjenih v
skladu s prvim odstavkom prejšnjega člena.
(2) Premoženje rezervnega sklada ni del
upravnikove stečajne mase in nanj ne morejo poseči upravnikovi upniki v
izvršilnem postopku.
46. člen
(prepoved zahtevati vračilo vplačil)
Etažni lastniki ne morejo zahtevati vračila
zneskov, vplačanih v rezervni sklad.
47. člen
(smiselna uporaba določb tega poglavja)
Določbe 41. do 46. člena tega zakona se
smiselno uporabljajo tudi za subjekte iz drugega odstavka 41. člena tega
zakona.
III.5 Upravnik večstanovanjske stavbe
1. Pojem
48. člen
(upravnik)
(1) Če ima večstanovanjska stavba več kot
dva etažna lastnika in več kot osem posameznih delov, morajo etažni lastniki
določiti upravnika.
(2) Upravnik večstanovanjske stavbe je
pooblaščenec etažnih lastnikov, ki zastopa etažne lastnike v poslih, ki se
nanašajo na upravljanje večstanovanjske stavbe in ki skrbi, da se izvršujejo
pravice in obveznosti iz sklenjenih poslov.
(3) V večstanovanjskih stavbah, kjer
določitev upravnika ni obvezna in upravnik ni določen, morajo etažni lastniki
sami zagotoviti izvrševanje vseh poslov, ki po tem zakonu sodijo v krog
opravljanja upravniških storitev.
2. Določitev upravnika
49. člen
(določitev upravnika)
(1) Določitev upravnika je posel rednega
upravljanja.
(2) Upravnik je
lahko pravna ali fizična oseba, ki je registrirana za upravljanje nepremičnin.
(3) Ne glede na prejšnji odstavek je lahko
v večstanovanjskih stavbah, kjer ustanovitev rezervnega sklada ni obvezna,
upravnik tudi eden od etažnih lastnikov te stavbe, ki ne izpolnjuje pogojev iz
prejšnjega odstavka.
(4) Če upravnik ni
določen, lahko vsak etažni lastnik predlaga, da ga določi sodišče v nepravdnem
postopku.
3. Pooblastila
50. člen
(pooblastila upravnika)
(1) Upravnik ima poleg pooblastil,
določenih s stvarnopravnim zakonikom, še naslednja pooblastila:
1.    
zastopa etažne lastnike pred upravnimi organi v
zadevah izdaje dovoljenj in soglasij v geodetskih postopkih v zvezi z
večstanovanjsko stavbo in zemljiščem;
2.    
pripravi načrt vzdrževanja večstanovanjske
stavbe, terminski plan izvedbe tega načrta in skrbi za izvedbo načrta;
3.    
sestavi obračun stroškov upravljanja
večstanovanjske stavbe in stroške razdeli med etažne lastnike v skladu s tem zakonom ali pogodbo o
medsebojnih razmerjih;
4.    
poroča etažnim lastnikom o svojem delu in jim
izstavi mesečne in letne obračune;
5.    
sprejema plačila etažnih lastnikov na podlagi
mesečnega obračuna in plačuje obveznosti iz pogodb sklenjenih s tretjimi
osebami;
6.    
poda letno poročilo o upravljanju objekta;
7.    
opravi oštevilčenje in označitev stanovanj in
drugih prostorov ter zbira podatke, potrebne za prijavo vpisa registrskih
podatkov v kataster stavb.
(2) Upravnik ima lahko tudi druga pooblastila,
določena s tem zakonom in pogodbo o opravljanju upravniških storitev.
(3) Upravnik je na podlagi tega zakona
pooblaščen za obdelavo osebnih podatkov, ki jih je dolžan zbirati, voditi in
posredovati pristojnim organom v skladu s tem zakonom.
51. člen
(redna vzdrževalna dela manjše vrednosti)
(1) Upravnik mora tekoče skrbeti za izvedbo
rednih vzdrževalnih del manjše vrednosti (manjša pleskarska dela, zamenjava
manjših rezervnih delov in podobno) na skupnih delih večstanovanjske stavbe.
Stroški rednih vzdrževalnih del manjše vrednosti bremenijo etažne lastnike.
(2) Za izvedbo del iz prejšnjega odstavka
upravnik ne potrebuje sklepa etažnih lastnikov, mora pa o izvedenih delih
poročati na zboru lastnikov.
52. člen
(izključitvena tožba)
(1) V večstanovanjski stavbi, kjer je
sprejet hišni red, se groba kršitev hišnega reda šteje za razlog, zaradi
katerega je mogoče vložiti izključitveno tožbo pod pogoji in po postopku,
določenim s stvarnopravnim zakonikom.
(2) Grobo kršitev iz prejšnjega odstavka se
določi v hišnem redu.
4. Razmerje lastniki – upravnik
53. člen
(pogodba o opravljanju upravniških
storitev)
(1) Razmerja med etažnimi lastniki in
upravnikom se uredijo s pogodbo o opravljanju upravniških storitev, ki lahko,
poleg pooblastil iz 50. člena tega zakona, določi še druge pravice in
obveznosti.
(2) Pogodba o opravljanju upravniških
storitev je sklenjena, ko jo podpišejo upravnik in toliko etažnih lastnikov,
kot je potrebno za sprejem sklepa o določitvi upravnika.
(3) Etažni lastniki lahko, ob določitvi
upravnika, za sklenitev pogodbe o opravljanju upravniških storitev pooblastijo
enega ali več etažnih lastnikov. V tem primeru se šteje pogodba za sklenjeno,
ko jo podpišejo upravnik in vsi pooblaščenci za sklenitev pogodbe.
(4) Pogodba o opravljanju upravniških
storitev učinkuje tudi proti etažnim lastnikom, ki je niso podpisali, oziroma
proti etažnim lastnikom, ki so glasovali proti imenovanju pooblaščencev za
sklenitev in proti vsem pravnim naslednikom etažnih lastnikov.
(5) Upravnik mora vsakokratnemu etažnemu
lastniku vročiti kopijo sklenjene pogodbe o opravljanju upravniških storitev.
Šteje se, da je vročitev opravljena, ko upravnik kopijo sklenjene pogodbe o
opravljanju upravniških storitev vrže v hišne predalčnike, ob sklenitvi pa jo
tudi objavi na oglasni deski.
54. člen
(vsebina pogodbe o opravljanju upravniških
storitev)
(1) Pogodba o opravljanju upravniških
storitev vsebuje zlasti:
-      
pooblastila in obveznosti upravnika;
-      
mesečno plačilo, ki pripada upravniku za
opravljanje storitev in rok njegove zapadlosti;
-      
čas, za katerega je sklenjena pogodba;
-      
dan začetka veljavnosti pogodbe.
(2) Pogodba o opravljanju upravniških
storitev se sklepa za določen ali nedoločen čas.
(3) Pri prvi investitorjevi določitvi
upravnika v skladu z zakonom, ki ureja varstvo kupcev stanovanj in
enostanovanjskih stavb, se pogodba o opravljanju upravniških storitev sklene za
tri leta od dneva izdaje uporabnega dovoljenja.
55. člen
(izročitev pogodbe o urejanju medsebojnih
razmerij upravniku)
(1) Ob sklenitvi pogodbe o opravljanju
upravniških storitev se upravniku izroči besedilo pogodbe o medsebojnih
razmerjih skupaj s sklepi zbora lastnikov, ki to besedilo dopolnjujejo.
(2) Upravnik mora pogodbo o urejanju
medsebojnih razmerij in sklepe preučiti in etažnim lastnikom predlagati dopolnitve,
tako, da se dosežejo najprimernejši pogoji za obratovanje in vzdrževanje
večstanovanjske stavbe.
56. člen
(pooblastilo upravnika tretji osebi)
Upravnik lahko za opravljanje posameznih
poslov, ki sodijo v okvir upravniških storitev, pooblasti tretjo osebo. Za
ravnanje tretjega odgovarja upravnik, kot da bi posel opravil sam.
57. člen
(odgovornost upravnika za izbiro tretje
osebe)
(1) Kadar upravnik v okviru opravljanja
upravniških storitev sklepa pravne posle s tretjimi osebami glede obratovanja
in vzdrževanja večstanovanjske stavbe, etažnim lastnikom odgovarja za izbiro
tretje osebe.
(2) Upravnik lahko sam opravi določene
posle glede obratovanja in vzdrževanja večstanovanjske stavbe samo, če je tako
posebej dogovorjeno s pogodbo o opravljanju upravniških storitev in če
izpolnjuje pogoje za opravljanje takih poslov. V tem primeru mora upravnik pred
sklenitvijo pogodbe o opravljanju upravniških storitev predložiti tudi cenik
svojih storitev, ki se nanašajo na opravljanje takih poslov.
(3) S pogodbo o opravljanju upravniških
storitev se lahko določi, da mora upravnik pred sklenitvijo pogodbe s tretjo
osebo predlog pogodbe poslati v soglasje etažnim lastnikom ali nadzornemu
odboru.
58. člen
(zbiranje ponudb)
(1) S pogodbo o opravljanju upravniških
storitev se lahko določi, da mora upravnik določene pogodbe s tretjo osebo
skleniti z zbiranjem ponudb določenega števila dobaviteljev ali izvajalcev. V
tem primeru izbiro najugodnejše ponudbe opravita skupaj upravnik in nadzorni
odbor ali predstavnik etažnih lastnikov, ki ga za to imenuje zbor lastnikov.
(2) Ne glede na prejšnji odstavek je
obvezno zbiranje najmanj dveh ponudb dobaviteljev ali izvajalcev del, ki po
ocenjeni vrednosti presegajo znesek 10.000 eurov.
59. člen
(izpolnjevanje obveznosti)
Etažni lastniki morajo upravniku na podlagi
izstavljenega mesečnega obračuna ali drugega ustreznega izračuna redno in v
roku izpolniti vse obveznosti. Etažnega lastnika, ki zamuja s plačilom, mora
upravnik pisno opomniti.
60. člen
(odstop od pogodbe o opravljanju upravniških
storitev)
(1) Etažni lastniki lahko kadarkoli
odstopijo od pogodbe o opravljanju upravniških storitev z odpovednim rokom
najmanj treh mesecev, ki začne teči od dneva vročitve odpovedi upravniku. V tem
roku morajo izbrati tudi novega upravnika.
(2) V primeru, da upravnik krši zakon ali
pogodbo o opravljanju upravniških storitev, lahko etažni lastniki odstopijo od
pogodbe brez odpovednega roka.
(3) Sklep o odstopu od pogodbe sprejmejo
etažni lastniki na način, ki je določen za določitev upravnika.
(4) Upravnik lahko kadarkoli odpove pogodbo
o opravljanju upravniških storitev z odpovednim rokom najmanj treh mesecev.
Odpoved pogodbe mora upravnik sporočiti na zboru lastnikov ali s pisnim
sporočilom, ki ga pusti v hišnem predalčniku vsakega etažnega lastnika in
objavi na oglasni deski večstanovanjske stavbe. Odpovedni rok začne teči z
dnem, ki je naveden na odpovedi.
61. člen
(obveznosti upravnika ob prenehanju
upravljanja)
(1) Upravnik mora na dan prenehanja pogodbe
o opravljanju upravniških storitev izdelati končno poročilo in sestaviti končni
obračun. Sredstva, zbrana na računu, mora upravnik na dan prenehanja pogodbe
prenesti na račun, ki ga za večstanovanjsko stavbo vodi na novo izbrani
upravnik.
(2) Po prenehanju pogodbe o opravljanju
upravniških storitev mora upravnik novemu upravniku izročiti vse pogodbe,
dovoljenja in druge listine, ki se nanašajo na upravljanje večstanovanjske
stavbe, ter obvestiti tiste dobavitelje in izvajalce storitev, ki izvršujejo
dobavo oziroma opravljajo storitve za večstanovanjsko stavbo, katere upravnik
je bil.
(3) Upravnik mora imenovati svojega
zakonitega zastopnika, ki je bodisi novo izbrani upravnik ali eden od etažnih
lastnikov, ki je pooblaščen, da ob izteku depozitne pogodbe prevzame sredstva
rezervnega sklada do izbire novega upravnika.
62. člen
(uporaba drugih predpisov)
Za pogodbo o opravljanju upravniških
storitev se uporabljajo pravila obligacijskega prava o pogodbi o naročilu
(mandat), če ta zakon ne določa drugače.
5. Ločenost premoženja
63. člen
(ločeno vodenje sredstev)
(1) Upravnik mora zagotoviti, da se
sredstva iz naslova obratovanja in vzdrževanja, ki se zbirajo na njegovem
transakcijskem računu, vodijo knjigovodsko ločeno. Če upravnik opravlja
upravniške storitve za več stavb, mora za vsako večstanovanjsko stavbo in
vsakega etažnega lastnika voditi ločeno knjigovodsko evidenco.
(2) Zbrana sredstva iz naslova obratovanja,
vzdrževanja in rezervnega sklada se lahko porabijo samo namensko za potrebe
posamezne večstanovanjske stavbe oziroma etažnih lastnikov, ki so ta sredstva
zbrali.
(3) Določbe prejšnjih odstavkov ne veljajo
za plačilo, ki pripada upravniku za opravljanje upravniških storitev.
6. Poročanje
64. člen
(poročanje zboru lastnikov)
(1) Upravnik mora vsaj enkrat letno
lastnikom poročati o svojem delu.
(2) Ne glede na določbo prejšnjega odstavka
mora upravnik poročati o svojem delu, če tako sklenejo lastniki oziroma če sam
oceni, da je takšno poročilo potrebno.
(3) Minister izda navodilo o izdelavi
poročila o upravnikovem delu.
65. člen
(vpogled v pogodbe, sklenjene s tretjimi
osebami)
Upravnik mora vsakemu etažnemu lastniku na
njegovo zahtevo, vendar ne več kot enkrat mesečno, omogočiti vpogled v pogodbe,
sklenjene s tretjimi osebami glede poslov obratovanja in vzdrževanja
večstanovanjske stavbe, v knjigovodske listine, ki so pridobljene na podlagi
pogodb in poslovnih razmerij upravnika s tretjimi osebami in v stanje
rezervnega sklada večstanovanjske stavbe.
66. člen
(izstavljanje obračuna stroškov)
(1) Upravnik mora vsakemu etažnemu lastniku
mesečno izstaviti obračun stroškov.
(2) V obračunu stroškov mora upravnik
ločeno prikazati vsak strošek obratovanja in vzdrževanja ter upravniških
storitev za celotno večstanovanjsko stavbo in delež posameznega etažnega
lastnika, na katerega je obračun naslovljen, višino mesečnega vplačila v
rezervni sklad in morebitna druga plačila naslovnika ter stanje rezervnega
sklada za celotno večstanovanjsko stavbo.
67. člen
(potrdilo o stanju neplačanih obveznosti)
(1) Upravnik mora etažnemu lastniku na
njegovo zahtevo izdati potrdilo o stanju neplačanih obveznosti na določen dan.
(2) Strošek izdaje potrdila iz prejšnjega
odstavka se ne šteje za strošek opravljanja upravniških storitev.
IV. RAZMERJA MED ETAŽNIMI LASTNIKI IN TRETJIMI OSEBAMI
68. člen
(sklepanje pravnih poslov s tretjimi
osebami)
(1) Pri sklepanju pravnih poslov s tretjimi
osebami upravnik nastopa v imenu in za račun etažnih lastnikov, razen če ta
zakon ali pogodba o opravljanju upravniških storitev ne določa drugače.
(2) Šteje se, da je pravni posel sklenjen v
imenu etažnih lastnikov, če pravni posel vsebuje navedbo: “Etažni lastniki“
skupaj z natančno označbo večstanovanjske stavbe.
(3) Upravnik je dolžan ob podpisu pogodbe
izročiti dobavitelju storitev seznam etažnih lastnikov, ki vsebuje ime in
priimek etažnega lastnika, naslov, številko stanovanja, velikost stanovanja in
druge podatke, ki so potrebni za opravljanje storitve dobavitelja, ter delilnik
stroškov med etažnimi lastniki.
(4) V primeru iz prejšnjega odstavka se
šteje, da pravni posel zavezuje etažne lastnike na dan sklenitve.
69. člen
(pridobitelj etažne lastnine)
(1) Pridobitelj etažne lastnine stopi na
mesto svojega pravnega prednika v vseh pravnih poslih, ki jih v okviru svojih
pooblastil sklene upravnik s tretjimi osebami.
(2) Za odgovornost prednika in pridobitelja
do tretjih iz pravnih poslov iz prejšnjega odstavka, se uporabljajo določbe
tega zakona.
70. člen
(prepoved dogovora o solidarni
odgovornosti etažnih lastnikov)
(1) Pri sklepanju pravnih poslov s tretjimi
osebami v zvezi z upravljanjem večstanovanjske stavbe, upravnik ne sme
dogovoriti solidarne odgovornosti etažnih lastnikov za izpolnjevanje
obveznosti.
(2) Pogodbeno določilo v nasprotju z
določbo prejšnjega odstavka nima pravnega učinka proti etažnim lastnikom, ki
tretji osebi odgovarjajo za izpolnitev po pravilih, ki veljajo za deljive
obveznosti. V tem primeru pa tretji osebi za izpolnitev obveznosti etažnih
lastnikov solidarno odgovarja upravnik.
71. člen
(poravnava zapadlih obveznosti)
(1) Upravnik mora brez odlašanja izpolniti
zapadle denarne obveznosti tretjim osebam iz pogodb glede upravljanja
večstanovanjske stavbe, glede na prejeta plačila od vsakega posameznega
etažnega lastnika.
(2) Če obveznosti do tretje osebe niso
poravnane v celoti za vse etažne lastnike, mora upravnik tretji osebi na njeno
zahtevo v roku osmih delovnih dni od prejema posredovati podatke o etažnem
lastniku, ki ni plačal svojega dela obveznosti, potrebne za vložitev tožbe.
V. SKUPNOST LASTNIKOV
72. člen
(skupnost lastnikov – pravna oseba)
(1) Etažni lastniki lahko sprejmejo sklep,
da se za upravljanje z večstanovanjsko stavbo ustanovi skupnost lastnikov kot
pravna oseba. Takšen sklep se lahko sprejme samo s soglasjem vseh etažnih
lastnikov.
(2) Skupaj s sklepom o ustanovitvi
skupnosti lastnikov morajo etažni lastniki sprejeti statut.
73. člen
(statut skupnosti lastnikov)
Statut skupnosti lastnikov vsebuje zlasti:
-      
imena in naslove članov – etažnih lastnikov;
-      
ime in sedež skupnosti lastnikov;
-      
identifikacijsko oznako iz katastra stavb;
-      
način in pravila odločanja skupnosti lastnikov;
-      
dejavnost;
-      
način imenovanja predsednika in njegova
pooblastila;
-      
ime ali firmo ter bivališče oziroma sedež
predsednika;
-      
način izpolnjevanja obveznosti članov do
skupnosti.
74. člen
(ime skupnosti lastnikov)
(1) Ime skupnosti lastnikov kot pravne
osebe mora biti sestavljeno samo iz besedne zveze “Skupnost lastnikov“, ki se
ji doda naslov večstanovanjske stavbe. Za naslov večstanovanjske stavbe se
štejejo ulica ali naselje, hišna številka in kraj.
(2) Sedež skupnosti lastnikov je lahko samo
na naslovu večstanovanjske stavbe.
75. člen
(vpis v register)
(1) Skupnost lastnikov pridobi lastnost
pravne osebe z vpisom v sodni register. Vsako spremembo članstva je potrebno
vnesti v statut skupnosti in predložiti pristojnemu registrskemu organu.
(2) Priglasitvi za vpis v sodni register se
priloži:
-      
sklep o ustanovitvi;
-      
statut skupnosti lastnikov;
-      
druge listine, v skladu s predpisi o vpisu v
sodni register;
-      
akt o določitvi predsednika skupnosti
lastnikov.
76. člen
(pravna sposobnost skupnosti lastnikov)
Skupnost lastnikov je pravno sposobna samo
za sklepanje poslov upravljanja te večstanovanjske stavbe in ne sme opravljati
nobene druge dejavnosti.
77. člen
(zastopanje skupnosti lastnikov)
(1) Skupnost lastnikov zastopa v pravnem
prometu predsednik, za katerega se smiselno uporabljajo določbe tega zakona o
upravniku večstanovanjske stavbe.
(2) Predsednik sklepa vse posle v imenu in
za račun skupnosti lastnikov.
78. člen
(organ upravljanja skupnosti lastnikov)
(1) Organ upravljanja skupnosti lastnikov
je zbor članov.
(2) Člani skupnosti lastnikov so
vsakokratni etažni lastniki.
(3) Za zbor članov se smiselno uporabljajo
določbe tega zakona, ki urejajo zbor lastnikov.
79. člen
(premoženje skupnosti lastnikov)
(1) Premoženje skupnosti lastnikov
sestavljajo denarna sredstva na računu, ki jih plačujejo člani iz naslova
upravljanja večstanovanjske stavbe in plačil v rezervni sklad.
(2) Skupnost lastnikov mora voditi ločeno
knjigovodsko evidenco za stroške upravljanja in ločeno za rezervni sklad.
80. člen
(obveznosti članov skupnosti lastnikov)
(1) Člani skupnosti lastnikov morajo
mesečno plačati skupnosti lastnikov vsak svoj delež stroškov upravljanja ter
vplačilo v rezervni sklad.
(2) Za plačila članov se smiselno
uporabljajo določbe tega zakona, ki urejajo plačila etažnih lastnikov.
81. člen
(solidarna odgovornost članov skupnosti
lastnikov do tretjih oseb)
Za obveznosti skupnosti lastnikov do
tretjih oseb so vsi člani solidarno odgovorni.
82. člen
(prenehanje skupnosti lastnikov)
(1) Skupnost lastnikov preneha z
likvidacijo na podlagi sklepa članov.
(2) Sklep o likvidaciji skupnosti lastnikov
sprejme več kot polovica članov skupnosti lastnikov po
solastniških deležih.
(3) Skupnost lastnikov izgubi lastnost
pravne osebe z izbrisom iz registra skupnosti lastnikov.
VI. STANOVANJSKA NAJEMNA RAZMERJA
VI.1 Vrste najemnih stanovanj
83. člen
(vrste najemnih stanovanj)
Najemno stanovanje po tem zakonu je:
-      
stanovanje, ki se oddaja za neprofitno
najemnino in stanovanje, ki se oddaja upravičencu do najema neprofitnega
stanovanja (neprofitno najemno stanovanje);
-      
stanovanje, ki se prosto oddaja na trgu (tržno
najemno stanovanje);
-      
stanovanje, ki je namenjeno za oddajo zaradi
zadovoljevanja službenih potreb (službeno najemno stanovanje);
-      
stanovanje, namenjeno institucionalnemu varstvu
starejših oseb, upokojencem ali posebnim skupinam odraslega prebivalstva
(namensko najemno stanovanje).
VI.2 Pravice lastnika stanovanja
84. člen
(oddaja stanovanja v najem)
(1) Lastnik stanovanja odda stanovanje v
najem s sklenitvijo najemne pogodbe.
(2) Če lastnik odda del lastnega
stanovanja, sklene najemno pogodbo za določen ali nedoločen čas pod pogoji, ki
jih določa ta zakon.
(3) Najemnik lahko odda del stanovanja v
podnajem s sklenitvijo podnajemne pogodbe za določen čas in pod pogoji, ki jih
določa ta zakon, če se lastnik stanovanja s tem strinja.
(4) Najemna in podnajemna pogodba se
sklepata v pisni obliki.
85. člen
(pravice lastnika stanovanja)
Lastnik ima pravico:
-      
pobirati najemnino za oddano stanovanje v
skladu s tem zakonom;
-      
odločati o prenehanju najemnega razmerja v
skladu s tem zakonom in najemno pogodbo.
86. člen
(veljavnost najemne pogodbe)
Najemna pogodba se lahko sklene za določen
ali nedoločen čas.
VI.3 Neprofitno najemno stanovanje
87. člen
(oddajanje neprofitnega stanovanja v
najem)
(1) Kadar neprofitno najemno stanovanje,
razen neprofitno najemno nadomestno stanovanje, zaradi rušenja, prenove ter
elementarnih ali drugih nesreč in v primeru preselitve po četrtem odstavku 104.
člena tega zakona oddaja občina, država, javni stanovanjski sklad ali
neprofitna stanovanjska organizacija, se postopek dodelitve stanovanja v najem
začne na podlagi javnega razpisa.
(2) O upravičenosti do uvrstitve na
prednostno listo in hkrati o uvrstitvi med upravičence, ki jim bodo
zagotovljena stanovanja po posameznem javnem razpisu ter o neuvrstitvi med
tiste, ki jim bodo zagotovljena stanovanja, se odloči v splošnem upravnem
postopku v roku šestih mesecev po zaključku javnega razpisa. Sproženi upravni
spori ne zadržijo objave seznama upravičencev, ki jim bodo zagotovljena
stanovanja in s tem tudi sklepanja najemnih pogodb.
(3) Tistemu upravičencu, za katerega bo
zagotovljeno stanovanje, se odda stanovanje v najem s sklenitvijo najemne
pogodbe, vendar ne pred objavo seznama upravičencev, ki jim bodo zagotovljena
stanovanja.
(4) S soglasjem upravičenca se lahko dodeli
tudi stanovanje, ki po površini ni primerno.
(5) Do dodelitve neprofitnega najemnega
stanovanja v lasti občine, države, javnega stanovanjskega sklada ali neprofitne
stanovanjske organizacije so upravičeni državljani Republike Slovenije, ki
izpolnjujejo pogoje in merila, določena s pravilnikom o dodeljevanju
neprofitnih stanovanj v najem, ki ga izda minister.
(6) V pravilniku iz prejšnjega odstavka se
predpišejo splošni pogoji, ki jih morajo izpolnjevati prosilci, da so
upravičeni do dodelitve neprofitnega stanovanja v najem, kriteriji in merila za
ocenjevanje stanovanjskih in socialnih razmer, kriteriji za morebitno plačilo
lastne udeležbe in varščina za uporabo stanovanja ter možni zavezanci zanju,
površinski normativi za dodelitev neprofitnih stanovanj in napotki glede
njihove uporabe ter postopek dodeljevanja teh stanovanj. Pogoji in merila se
določijo tako, da ima pri dodeljevanju neprofitnih stanovanj v najem prednost
ena ali več kategorij prosilcev kot, na primer, družine z več otroki, družine z
manjšim številom zaposlenih, mladi in mlade družine, invalidi in družine z
invalidnim članom, državljani z daljšo delovno dobo, ki so brez stanovanja ali
pa so podnajemniki, ter prosilci, ki so glede na poklic ali dejavnost, katero
opravljajo, pomembni za posamezno lokalno skupnost, kar mora lokalna skupnost
posebej opredeliti v razpisu. Najemodajalec v posameznem razpisu določi tudi,
katera kategorija prosilcev ima prednost pri dodelitvi stanovanja, če eden ali
več prosilcev dosežejo enako število točk, ugotovljenih glede na prej navedena
merila.
(7) Pri posameznem razpisu za dodelitev
neprofitnega stanovanja v najem lahko najemodajalec predpiše, poleg pogojev,
določenih s pravilnikom iz petega odstavka tega člena, še dodatne pogoje, ki
jih mora prosilec izpolnjevati (na primer doba bivanja v občini), pri čemer
točke, ki jih je mogoče doseči z dodatnimi pogoji ne smejo presegati najvišjega
možnega števila točk, ki ga določa pravilnik iz petega odstavka tega člena.
(8) Najemodajalec v posameznem razpisu
posebej opredeli stanovanja, ki so predmet posameznega razpisa in so predvidena
za oddajo v najem prosilcem, ki glede na socialne razmere po pravilniku iz
petega odstavka tega člena niso zavezanci za plačilo lastne udeležbe in
varščine. Najemodajalec pa lahko v posameznem razpisu razpiše tudi plačilo
lastne udeležbe kot prednost pri pridobitvi stanovanja in vplačilo varščine, ki
se najemniku povrne pod pogoji in na način, določen s pravilnikom iz petega
odstavka tega člena ter pogodbo z upravičencem do pridobitve neprofitnega
stanovanja. Morebitno plačilo lastne udeležbe in vplačilo varščine lahko
najemodajalec predpiše za največ polovico stanovanj, ki so predmet posameznega
razpisa. Najemodajalec pri posameznem razpisu ločeno objavi seznam upravičencev
do najema neprofitnih stanovanj, ki niso zavezanci za plačilo lastne udeležbe
in vplačilo varščine, od seznama ostalih upravičencev.
(9) Občina, država, javni stanovanjski
sklad ali neprofitna stanovanjska organizacija v vsakem razpisu za dodelitev
neprofitnih stanovanj v najem opredeli tiste upravičence, ki so glede na
razmerje med dohodki prosilca in njegovih ožjih družinskih članov do povprečne
neto plače v državi, upravičeni kandidirati na posameznem razpisu, pri čemer
mora občina oziroma javni stanovanjski sklad uravnoteženo skrbeti, da je
neprofitno stanovanje dostopno vsem kategorijam glede na socialni status,
določen s pravilnikom.
88. člen
(dodeljevanje bivalnih enot)
Kadar dodeljuje bivalne enote za začasno
reševanje stanovanjskih potreb socialno ogroženih oseb občina, država, javni
stanovanjski sklad ali neprofitna stanovanjska organizacija, odda tako bivalno
enoto v najem na podlagi seznama upravičencev do dodelitve take bivalne enote.
Ko je zagotovljena bivalna enota, se jo po ponovni preveritvi upravičenosti do
dodelitve odda v najem tistemu, katerega socialna problematika je najtežja in
je površina primerna glede na število družinskih članov, s sklenitvijo najemne
pogodbe za določen čas. Postopek se lahko začne na zahtevo stranke ali po
uradni dolžnosti.
89. člen
(zamenjava neprofitnega stanovanja ali
preselitev)
O upravičenosti do zamenjave neprofitnega
stanovanja ali o preselitvi se odloči z odločbo v splošnem upravnem postopku.
90. člen
(trajanje najemne pogodbe za neprofitno
stanovanje)
(1) Najemna pogodba za neprofitno
stanovanje mora biti sklenjena za nedoločen čas.
(2) Najemodajalec
neprofitnega stanovanja je dolžan vsakih pet let od najemnika, razen
najemnika-bivšega imetnika stanovanjske pravice, zahtevati, da predloži
dokazila o izpolnjevanju splošnih pogojev za pridobitev neprofitnega
stanovanja, ki jih opredeljuje pravilnik iz petega odstavka 87. člena tega
zakona.
(3) Če najemnik iz
prejšnjega odstavka ni več upravičen do neprofitnega stanovanja, se določila
najemne pogodbe, ki urejajo višino najemnine, spremenijo po postopku, ki ga
določa pravilnik, ki ga izda minister, in se najemnina določi v višini tržne
najemnine.
(4) Če se socialno stanje najemnika, ki
plačuje tržno najemnino za stanovanje po prejšnjem odstavku spremeni, lahko
najemnik zahteva preveritev svojega socialnega stanja in ponovno spremembo
tržne najemnine v neprofitno najemnino.
VI.4 Obvezne sestavine najemne pogodbe
91. člen
(bistvene sestavine najemne pogodbe)
(1) Najemna pogodba mora vsebovati vsaj:
-      
opis stanovanja, lego, površino, strukturo,
komunalno opremljenost, leto zgraditve ter način uporabe stanovanja;
-      
identifikacijsko oznako iz katastra stavb;
-      
ime in priimek lastnika, davčno številko
lastnika, ime in priimek najemnika in oseb, ki bodo skupaj z najemnikom
uporabljale stanovanje;
-      
odpovedne razloge, ki jih določa 103. člen tega
zakona;
-      
vrsto najema po kategorijah najemnih stanovanj;
-      
določbe o medsebojnih obveznostih pogodbenih
strank pri uporabi in vzdrževanju stanovanja ter skupnih delov stanovanjske
stavbe ali večstanovanjske stavbe;
-      
višino najemnine ter način in roke plačevanja;
-      
način plačevanja in obseg stroškov, ki niso
zajeti v najemnini in se nanašajo na stroške za dobavljeno elektriko, vodo,
daljinsko ogrevanje stanovanj in podobno (individualni obratovalni stroški) ter
stroški za obratovanje skupnih delov stanovanjske ali večstanovanjske stavbe
(skupni obratovalni stroški);
-      
določbe o načinu uporabe stanovanja ter na
kakšen način in v kakšnih časovnih razdobjih bo lastnik preverjal pravilno
uporabo stanovanja;
-      
čas trajanja najemnega razmerja, če se
stanovanje oddaja za določen čas;
-      
način predaje stanovanja.
(2) Lastnik mora skleniti aneks k najemni
pogodbi na zahtevo najemnika, če se število oseb poveča za eno ali več oseb, ki
jih mora najemnik preživljati po zakonu, za vse ostale osebe pa le, če je glede
na število oseb stanovanje po velikosti še primerno.
(3) Prejšnji odstavek ne velja za
stanovanje, namenjeno osebam iz četrte alinee prvega odstavka 83. člena tega zakona.
VI.5 Obveznosti lastnika stanovanja
92. člen
(dolžnosti lastnika stanovanja)
Lastnik stanovanja mora:
-      
izročiti stanovanje kot predmet najema po
najemni pogodbi v stanju, ki najemniku stanovanja omogoča normalno uporabo
stanovanja, skladno z veljavnimi normativi in standardi;
-      
vzdrževati stanovanje in skupne dele v
stanovanjski ali večstanovanjski stavbi v stanju, ki zagotavlja najemniku
normalno uporabo stanovanja ter skupnih delov ves čas trajanja najema v skladu
s pravilnikom iz 125. člena tega zakona;
-      
odgovarjati za pravne in stvarne napake na
oddanem stanovanju.
93. člen
(opustitev dolžnosti lastnika)
(1) Če stanje v stanovanju ne zagotavlja
najemniku normalne uporabe stanovanja, lahko najemnik predlaga, da stanovanjska
inšpekcija lastniku stanovanja odredi izvedbo tistih del, ki so potrebna za
zagotavljanje normalne uporabe stanovanj ali skupnih delov.
(2) Če lastnik v roku, določenem z odločbo,
ne izvede naloženih del, lahko ta dela na njegove stroške izvede najemnik sam.
Stroške izvedbe del, skupaj z obrestmi, lahko najemnik pobota s terjatvami
lastnika iz naslova najemnine.
(3) V primeru, da lastnik ne ravna v skladu
z odločbo iz prejšnjega odstavka, lahko najemnik od lastnika zahteva, da mu
preskrbi drugo primerno stanovanje.
VI.6 Pravice in obveznosti najemnika
stanovanja
94. člen
(obveznosti najemnika stanovanja)
Najemnik stanovanja mora:
-      
uporabljati najeto stanovanje v skladu z
najemno pogodbo;
-      
odgovarjati za škodo, nastalo pri nepravilni
oziroma malomarni rabi stanovanja;
-      
dopustiti vstop lastniku oziroma njegovemu
pooblaščencu v stanovanje za preveritev pravilne uporabe stanovanja, vendar
največ dvakrat letno;
-      
poravnati stroške popravil v stanovanju, ki so
posledica nepravilne oziroma malomarne uporabe stanovanja, skladno z določili
najemne pogodbe;
-      
obveščati lastnika o napakah na stanovanju, za
odpravo katerih odgovarja lastnik v skladu z veljavnimi normativi in standardi;
-      
plačevati najemnino za najeto stanovanje ter
stroške, ki se plačujejo poleg najemnine, v skladu z najemno pogodbo;
-      
pridobiti soglasje lastnika, če stanovanje več
kot 60 dni v obdobju treh mesecev uporablja poleg najemnika oseba, ki ni
navedena v najemni pogodbi;
-      
predlagati lastniku sklenitev aneksa k najemni
pogodbi, če se število oseb, ki uporabljajo stanovanje, spremeni;
-      
vzdrževati stanovanje v obsegu, kot ga za
najemnike določajo normativi za vzdrževanje po pravilniku iz 125. člena tega
zakona.
95. člen
(podaljšanje najema za določen čas)
Najemnik, ki mu je bilo stanovanje dano v
najem za določen čas, mora najmanj 30 dni pred potekom tega časa pridobiti od
lastnika odobritev podaljšanja najemne pogodbe s sklenitvijo aneksa k najemni
pogodbi, sicer mora izprazniti stanovanje oseb in stvari v pogodbenem roku,
razen če najemna pogodba ne določa drugače.
96. člen
(soglasje lastnika za posege najemnika v
stanovanju)
(1) Najemnik stanovanja ne sme spreminjati
stanovanjskih prostorov ter vgrajene opreme in naprav ter opravljati koristnih
vlaganj oziroma izboljšav v stanovanju brez predhodnega pisnega soglasja
lastnika.
(2) Soglasje lastnika iz prejšnjega
odstavka je hkrati tudi pooblastilo lastnika, da sme najemnik zaprositi za
izdajo potrebnega upravnega dovoljenja.
97. člen
(kdaj lastnik ne more odreči soglasja za
posege najemnika)
(1) Lastnik ne more odreči najemniku
soglasja, če so skupaj izpolnjeni naslednji pogoji:
-      
poseg je v skladu s sodobnimi tehničnimi
zahtevami in je v osebnem interesu najemnika;
-      
stroške nosi najemnik;
-      
sprememba ne ogroža interesa lastnika
stanovanja in ostalih lastnikov v stavbi;
-      
s spremembo niso povezane poškodbe skupnih
delov večstanovanjske stavbe in zunanji izgled.
(2) Šteje se, da so izpolnjeni pogoji iz
prve alinee prejšnjega odstavka, če gre za:
-      
posodobitev ali zahtevam gospodinjstva ustrezno
rekonstrukcijo vodovodnih, elektrovodnih, plinovodnih, ogrevalnih (vključno z
ureditvijo centralnih ogrevalnih naprav) ali sanitarnih naprav;
-      
takšno preureditev predmeta najema, ki je
namenjena zmanjšanju porabe energije ali povečuje funkcionalnost;
-      
izboljšave, ki se subvencionirajo ali
kreditirajo iz javnih sredstev;
-      
napeljavo telefonskega priključka;
-      
postavitev nujnih anten in drugih naprav za
radijski in televizijski sprejem v skladu s stanjem tehnike, če priključek na
obstoječo napravo ni možen.
(3) Kadar gre za posege iz tega člena,
lastnik pa soglasja ni dal, lahko najemnik zahteva, da sodišče v nepravdnem
postopku nadomesti soglasje lastnika.
(4) Če gre za bistveno spremembo ali
izboljšavo, ki je navedena v drugem odstavku tega člena, lahko lastnik pogojuje
svoje soglasje s tem, da bo predmet najema najemnik ob njegovi vrnitvi
vzpostavil v prejšnje stanje ali da se najemnik odpove povrnitvi lastnih
vlaganj po 98. členu tega zakona.
98. člen
(povrnitev lastnih vlaganj najemnika)
Ob izselitvi iz stanovanja ima najemnik
pravico do povrnitve neamortiziranega dela koristnih in potrebnih vlaganj v
stanovanje, ki jih je opravil v soglasju z lastnikom, če se z njim ne dogovori
drugače.
99. člen
(popravila in izboljšave v najemnem
stanovanju)
(1) Najemnik mora dopustiti vstop v
stanovanje, da se opravijo dela za izboljšanje predmeta najema (napeljava
oziroma rekonstrukcija centralnega ogrevanja, električnega in vodovodnega
omrežja, satelitske antene, kabelskega in telefonskega priključka, varnostnih
naprav, vgraditev ali zamenjava opreme in tako dalje), dela za zmanjšanje
porabe energije in vode, razen če bi to za najemnika oziroma njegovo družino
predstavljalo obremenitev, ki glede na obseg in trajanje del, posledice izvedbe
del, povečane stroške najema in najemnikova predhodna lastna vlaganja v
izboljšavo stanovanja presega upravičeno korist lastnika in morebitnih drugih
lastnikov in najemnikov v stavbi.
(2) Popravila in izboljšave se morajo
opraviti v najkrajšem možnem času in z motnjami, ki najmanj prizadenejo
najemnika. Lastnik mora o nameravanih posegih v stanovanje najemnika obvestiti
v primernem roku ter zagotoviti normalno uporabo stanovanja po opravljenem
posegu.
(3) Če so nameravani posegi take narave, da
zahtevajo začasno preselitev najemnika, je lastnik dolžan opraviti prenovo
hitro in v obdobju glede katerega se dogovori z najemnikom oziroma ga v primeru
spora določi sodišče v nepravdnem postopku. Lastnik je dolžan najemniku v času
prenove zagotoviti nadomestne prostore. Stroške, povezane z začasno
preselitvijo, nosi lastnik.
(4) V primeru spora odloči sodišče v
nepravdnem postopku.
100. člen
(pravice najemnika stanovanja)
Pravice najemnika stanovanja so:
-      
uporabljati in izvajati posest nad stanovanjem;
-      
opraviti popravila v stanovanju, če je
popravilo neodložljivo, da se zavarujejo življenje ali zdravje stanovalcev, ali
stanovanje in oprema v njem pred večjo škodo, ter zahtevati povračilo stroškov,
ki so nastali zaradi teh popravil;
-      
zahtevati povrnitev škode, nastale zaradi
opustitve obveznosti lastnika iz druge alinee 92. člena tega zakona, tako da
lahko zahteva povrnitev škode v enkratnem znesku ali z znižanjem najemnine;
-      
zahtevati vračilo previsoko zaračunane
najemnine;
-      
zahtevati sorazmerno zmanjšanje najemnine za
čas, ko stanovanja ni bilo mogoče normalno uporabljati, ker je lastnik opustil
svoje dolžnosti iz 93. člena tega zakona.
101. člen
(urejanje podnajemnih razmerij)
Če s tem zakonom ni drugače določeno, se
določbe 94. do 112. člena tega zakona smiselno uporabljajo tudi za urejanje
podnajemnih razmerij.
VI.7 Odpoved najemne pogodbe
102. člen
(odpoved najemne pogodbe s strani
najemnika)
Če ni dogovorjeno drugače, lahko najemnik
odpove najemno pogodbo vselej, ne da bi za to navajal razloge, če o tem pisno
obvesti lastnika, s 60 dnevnim odpovednim rokom.
103. člen
(krivdni odpovedni razlogi)
(1) Lastnik lahko odpove najemno pogodbo
zaradi naslednjih krivdnih razlogov:
1.    
če najemnik oziroma osebe, ki z njim stanujejo,
z načinom uporabe stanovanja povzročajo večjo škodo na stanovanju ali skupnih
delih stanovanjske ali večstanovanjske stavbe;
2.    
če opravlja v stanovanju dejavnost brez
dovoljenja ali v nasprotju z dovoljenjem;
3.    
če najemnik ne vzdržuje stanovanja v skladu s
pravilnikom iz 125. člena tega zakona v delu, ki se nanaša na najemnika;
4.    
če najemnik ne plača najemnine ali stroškov, ki
se plačujejo poleg najemnine, v roku, ki ga določa najemna pogodba, če rok ni
določen pa v 60 dneh od prejema računa;
5.    
če najemnik oziroma osebe, ki z njim stanujejo,
z načinom uporabe stanovanja pogosto grobo kršijo temeljna pravila sosedskega
sožitja določenega s hišnim redom ali z načinom uporabe huje motijo druge
stanovalce pri njihovi mirni uporabi stanovanja;
6.    
če najemnik izvršuje ali izvrši v stanovanju in
vgrajeni opremi spremembe brez poprejšnjega soglasja lastnika, razen v primerih
iz 97. člena tega zakona;
7.    
če stanovanje več kot 60 dni v obdobju treh
mesecev uporablja poleg najemnika oseba ali več oseb, ki niso navedene v
najemni pogodbi in če najemnik za to ni pridobil soglasja lastnika;
8.    
če najemnik odda najeto stanovanje v podnajem
brez soglasja lastnika, kot to določa 84. člen tega zakona;
9.    
če najemnik ne dopusti vstopa v stanovanje v
primerih iz tretje alinee 94. člena in 99. člena tega zakona;
10. 
če najemnik brez upravičenih razlogov ne
prevzame stanovanja oziroma ne prične prebivati v stanovanju v 30 dneh po
sklenitvi najemne pogodbe;
11. 
če so najemnik in osebe, navedene v najemni
pogodbi, nehale uporabljati stanovanje in brez presledka več kot tri mesece
niso stanovale v njem;
12. 
če posreduje lažne podatke, ki so osnova za
pridobitev pravice do subvencionirane najemnine v skladu s 121. členom tega
zakona.
(2) Pogoj iz 11. točke prejšnjega odstavka
ni izpolnjen, če je najemnik na zdravljenju, v domu za starejše za čas, krajši
od šestih mesecev, ali če stanovanja ne uporablja iz drugih upravičenih
razlogov (službena premestitev ali šolanje v drugem kraju, služenje vojaškega
roka, prestajanje zaporne kazni in podobno).
(3) Najemne pogodbe ni mogoče odpovedati s
tožbo, če lastnik ni predhodno pisno opozoril najemnika, ki krši najemno
pogodbo. Opomin mora vsebovati kršitev in način odprave odpovednega razloga ter
primeren rok za odpravo odpovednega razloga. Rok za odpravo odpovednega razloga
ne sme biti krajši od 15 dni.
(4) Za isto kršitev, ki predstavlja
odpovedni razlog, opomni lastnik najemnika samo enkrat, razen če je med dvema
zaporednima kršitvama preteklo več kot eno leto.
(5) Če ima najemnik neprofitnega stanovanja
ali njegov zakonec oziroma oseba, s katero živi najemnik v dalj časa trajajoči
zunajzakonski skupnosti, v lasti primerno stanovanje ali stanovanjsko stavbo,
sme lastnik odpovedati najemno pogodbo.
104. člen
(utemeljene okoliščine)
(1) Najemniku neprofitnega stanovanja ni
mogoče odpovedati najemne pogodbe, če zaradi izjemnih okoliščin, v katerih se
je znašel sam in osebe, ki poleg njega uporabljajo stanovanje in katerih ni
mogel predvideti oziroma nanje ni mogel in ne more vplivati (smrt v družini,
izguba zaposlitve, težja bolezen, elementarne nesreče in podobno), ni zmogel
poravnati najemnine in drugih stroškov, ki se plačujejo poleg najemnine v
celoti ter je najkasneje v 30 dneh po nastanku okoliščin sprožil postopek za
uveljavljanje subvencionirane najemnine in postopek za uveljavljanje izredne
pomoči pri uporabi stanovanja in v tem roku o tem obvestil lastnika stanovanja.
(2) Če najemnik iz utemeljenih razlogov v
roku iz prejšnjega odstavka ni mogel obvestiti lastnika o nastanku okoliščin iz
prejšnjega odstavka, mora to storiti najkasneje v 30 dneh po prenehanju teh
razlogov.
(3) Občinski organ, pristojen za
stanovanjske zadeve, lahko najemniku iz prejšnjega odstavka, ki ni upravičen do
subvencionirane najemnine, ali ki kljub subvenciji ni zmožen poravnati
najemnine in drugih stroškov, ki se plačujejo poleg najemnine, zaradi izjemnih
okoliščin začasno odobri izredno pomoč pri uporabi stanovanja.
(4) V primeru okoliščin, ki kažejo na
dolgotrajno nezmožnost plačevanja najemnine in drugih stroškov, ki se plačujejo
poleg najemnine, lahko občina preseli najemnika tudi v drugo primerno
neprofitno stanovanje glede na spremenjene okoliščine ali v drugo neprofitno
stanovanje, ki je lahko po površini tudi manjše od primernega stanovanja, ali
pa v stanovanjsko stavbo, namenjeno začasnemu reševanju stanovanjskih potreb socialno
ogroženih oseb.
105. člen
(odpovedni razlogi za tržno, službeno in
namensko najemno stanovanje)
(1) Lastnik tržnega najemnega, službenega
najemnega ali namenskega najemnega stanovanja lahko odpove najemno pogodbo,
poleg razlogov iz prvega in petega odstavka 103. člena tega zakona, tudi iz
drugih razlogov, če so navedeni v najemni pogodbi.
(2) Odpovedni razlogi iz 11. točke prvega
odstavka in petega odstavka 103. člena tega zakona ne veljajo za tržno najemno
stanovanje.
106. člen
(nekrivdni odpovedni razlogi)
(1) Lastnik lahko odpove najemno pogodbo
zaradi razlogov, ki niso našteti v 103. členu tega zakona ali najemni pogodbi
le, če najemniku priskrbi drugo primerno stanovanje.
(2) Najemniku se zaradi tega njegov položaj
iz najemnega razmerja ne sme poslabšati, kar pomeni, da se šteje za primerno
stanovanje, poleg opredelitev iz 10. člena tega zakona, stanovanje, ki v nobeni
drugi pomembni okoliščini, v primerjavi s sedanjim stanovanjem, ne pomeni
bistvenega poslabšanja stanovanjskih pogojev najemnika in oseb, ki skupaj z
njim bivajo v stanovanju.
(3) Istemu najemniku je mogoče odpovedati
najemno pogodbo pod pogoji iz prvega odstavka tega člena brez utemeljenih
razlogov le enkrat. Kot utemeljen razlog se štejejo lastne stanovanjske potrebe
lastnika ali njegovega ožjega družinskega člana kot tudi če zaradi objektivnih
okoliščin, vezanih na stanovanje, nadaljnje bivanje v tem stanovanju ni več
mogoče (predvideno rušenje, sprememba namembnosti celotne stavbe, ogrožena
varnost bivanja in podobno). Za lastne stanovanjske potrebe lastnika ali
njegovega ožjega družinskega člana se šteje zlasti povečanje števila njegovih
ožjih družinskih članov, povečanje števila gospodinjstev, upoštevaje merila
glede primernosti stanovanja po 10. členu tega zakona.
(4) Omejitev iz prejšnjega odstavka ne
velja za stanovanja v lasti občine, neprofitne stanovanjske organizacije,
javnega stanovanjskega sklada ali države, kadar se izvajajo zamenjave zaradi
racionalne zasedenosti njihovega stanovanjskega fonda, pri čemer je treba
najemniku zagotoviti stanovanje v skladu z drugim odstavkom tega člena.
(5) Stroške selitve nosi lastnik.
(6) V primeru spora odloči o primernosti
drugega stanovanja sodišče v nepravdnem postopku.
107. člen
(posledice spremembe lastninske pravice na
stanovanju)
Sprememba lastnika stanovanja ne vpliva na
obstoječa najemna razmerja. Vsakokratni pridobitelj lastninske pravice na
stanovanju vstopi v pravni položaj najemodajalca.
108. člen
(najemnik, lastnik zasedenega stanovanja)
Odpovedni razlog iz petega odstavka 103.
člena tega zakona ni podan, če ima najemnik ali njegov zakonec oziroma oseba, s
katero najemnik živi v zunajzakonski skupnosti, lastno stanovanje ali
stanovanjsko stavbo, ki jo je po zakonu dolžan oddajati v najem za nedoločen
čas ter za neprofitno najemnino.
109. člen
(sklenitev najemne pogodbe po smrti
najemnika)
(1) Če najemnik stanovanja umre, mora
lastnik stanovanja skleniti najemno pogodbo pod istimi pogoji z zakoncem
najemnika ali z osebo, s katero je živel v zunajzakonski skupnosti oziroma z
enim od ožjih družinskih članov, če je v času najemnikove smrti dejansko
prebival v stanovanju, imel v tem stanovanju prijavljeno stalno bivališče ter
bil naveden v najemni pogodbi. Zahteva za sklenitev pogodbe mora biti podana
lastniku v pisni obliki v 90 dneh po smrti najemnika.
(2) Če se ožji družinski člani ne
sporazumejo o tem, kdo bo sklenil najemno pogodbo, odloči sodišče v nepravdnem
postopku.
(3) Po smrti najemnika, ki je živel v
namenskem najemnem stanovanju, mora lastnik skleniti najemno pogodbo z zakoncem
umrlega, navedenega v najemni pogodbi, ali osebo, s katero je najemnik živel v
zunajzakonski skupnosti, če ni s posebnimi predpisi ali v najemni pogodbi
drugače določeno.
110. člen
(sklenitev najemne pogodbe po razvezi
zakonske zveze ali prenehanju zunajzakonske skupnosti)
(1) Če se zakonska zveza razveže, se lahko
prejšnja zakonca sporazumeta o tem, kdo od njiju ostane ali postane najemnik
stanovanja, drugi zakonec pa se iz stanovanja izseli.
(2) Če se prejšnja zakonca ne moreta
sporazumeti, odloči o sporu na zahtevo enega od njiju sodišče v nepravdnem
postopku. Sodišče upošteva pri tem stanovanjske potrebe prejšnjih zakoncev,
njunih otrok in drugih oseb, ki skupaj z njima stanujejo, ter druge okoliščine
primera.
(3) Prejšnji zakonec, ki po sodni odločbi
ne ostane ali ne postane najemnik stanovanja, se mora iz stanovanja izseliti v
roku, ki ga določi sodišče v skladu s 112. členom tega zakona.
(4) Določbe prejšnjega in tega člena se ne
uporabljajo, kadar je najemna pogodba sklenjena za službeno stanovanje, določbe
tega člena pa se ne uporabljajo tudi, kadar gre za stanovanje iz tretjega
odstavka 109. člena tega zakona, razen če se pogodbeni stranki ne dogovorita
drugače.
(5) Določbe tega člena veljajo tudi v
primeru prenehanja zunajzakonske skupnosti.
110.a člen
(izjemno nadaljevanje najemnega razmerja brez
javnega razpisa)
(1) Če najemnik neprofitnega stanovanja, ki
ga oddaja občina, država, javni stanovanjski sklad ali neprofitna stanovanjska
organizacija, trajno zapusti to stanovanje zaradi nastanka nove družine ali ob
preselitvi v drugo stanovanje zunaj kraja bivanja, zaradi trajnega odhoda v dom
za starejše ali oskrbovano stanovanje, sklene lastnik najemno pogodbo brez
javnega razpisa z enim od ožjih družinskih članov, ki ob izselitvi najemnika
prebiva v stanovanju, ima v njem prijavljeno stalno prebivališče, je naveden v
najemni pogodbi in v primeru, da uporabniki izpolnjujejo pogoje za dodelitev
neprofitnega stanovanja v najem.
(2) Pri sklepanju najemne pogodbe se
smiselno upoštevata prvi in drugi odstavek 109. člena tega zakona.
111. člen
(uporaba stanovanja brez pravnega naslova)
(1) Oseba, ki uporablja stanovanje, pa z
lastnikom ni sklenila najemne pogodbe oziroma ni podaljšala najemne pogodbe,
sklenjene za določen čas, uporablja stanovanje nezakonito.
(2) Lastnik lahko kadarkoli vloži tožbo na
izpraznitev stanovanja pri sodišču splošne pristojnosti. Spori se rešujejo
prednostno.
(3) Določbe prejšnjih odstavkov se ne
uporabljajo za prejšnje imetnike stanovanjske pravice in njihove družinske
člane, če do sklenitve najemne pogodbe ni prišlo zaradi razlogov na strani
lastnika.
112. člen
(odpoved najemne pogodbe)
(1) Lastnik stanovanja odpove najemno
pogodbo z odpovednim rokom, ki ne sme biti krajši od 60
dni.
(2) Lastnik ne more zahtevati izselitve najemnika,
preden mu ne povrne vlaganj po 98. členu tega zakona.
(3) Najemna in podnajemna pogodba se ob
sporu odpovedujeta s tožbo pri sodišču splošne pristojnosti.
(4) Sodišče določi rok za izselitev, ki pa
ne sme biti krajši kot 30 dni in ne daljši od 60 dni.
(5) Spori se rešujejo prednostno.
(6) Lastnik ne more odpovedati najemne
pogodbe, če najemnik dokaže, da krivdni razlog ni nastal po njegovi krivdi
oziroma da ga brez svoje krivde ni mogel odpraviti v danem roku.
112.a člen
(odpoved najemne pogodbe v primeru
neplačila najemnine ali stroškov)
(1) Ne glede na prejšnji člen lahko
najemodajalec najemno ali podnajemno pogodbo v primeru nastopa krivdnega
razloga iz 4. točke prvega odstavka 103. člena tega zakona odpove z vročitvijo
odpovedi in zahteva izpraznitev stanovanja. Najemno razmerje je odpovedano z
dnem vročitve odpovedi. Pred odpovedjo najemne pogodbe lastnik pisno opomni
najemnika o kršitvi najemne pogodbe v skladu s tretjim in četrtim odstavkom
103. člena tega zakona.
(2) Če najemnik ne izprazni stanovanja v
skladu s prejšnjim odstavkom, ima najemodajalec na podlagi odpovedi in zahteve
za izpraznitev stanovanja iz prejšnjega odstavka pravico pri sodišču zahtevati
izpraznitev stanovanja (nalog za izpraznitev stanovanja).
(3) Za postopek izdaje naloga za
izpraznitev stanovanja se uporabljajo določbe zakona, ki ureja pravdni
postopek, ki se nanašajo na plačilni nalog, pri čemer sodišče v izpraznitvenem
nalogu izreče, da je najemnik dolžan izprazniti stanovanje v 30 dneh od prejema
izpraznitvenega naloga ali pa v istem roku ugovarjati zoper izpraznitveni
nalog.
VI.8 Pravice in obveznosti najemnika in
lastnika stanovanja po prenehanju najemnega razmerja
113. člen
(izročitev stanovanja lastniku)
(1) Po prenehanju najemnega razmerja mora
najemnik izročiti lastniku stanovanje v stanju, v kakršnem ga je prevzel, pri
čemer se upoštevajo spremembe, nastale pri normalni uporabi stanovanja in
tiste, ki jih je najemnik opravil v soglasju z lastnikom.
(2) Pravica podnajemnika, da po podnajemni
pogodbi uporablja stanovanjske prostore, preneha, če najemnik iz kateregakoli
razloga preneha uporabljati stanovanje, v katerem so ti prostori, ne glede na
to, ali je čas, za katerega je bila sklenjena podnajemna pogodba, potekel ali
ne.
114. člen
(uporaba določb tega poglavja)
Določbe tega poglavja, ki se nanašajo na
najemna razmerja, veljajo za vsa stanovanja, ne glede na to, v kakšni stavbi se
stanovanje nahaja.
VII. STANOVANJSKA NAJEMNINA
VII.1 Splošno
115. člen
(stanovanjska najemnina)
(1) Za uporabo najemnega stanovanja plačuje
najemnik lastniku stanovanja najemnino, ki se določi z najemno pogodbo, vendar
ne v nasprotju z določbami tega zakona.
(2) Najemnina za službena, tržna in
namenska najemna stanovanja se oblikuje prosto (prosto oblikovana najemnina).
(3) Najemnina za neprofitna stanovanja se
oblikuje v skladu z metodologijo iz 117. člena tega zakona (neprofitna
najemnina).
116. člen
(določitev vrednosti stanovanja)
(1) Vrednost stanovanja, za katero se
zaračunava neprofitna najemnina, se določa na podlagi pravilnika o merilih za
ugotavljanje vrednosti stanovanj in stanovanjskih stavb, ki ga izda minister za
potrebe določanja najemnin.
(2) Vrednotenje stanovanja se lahko opravi
na zahtevo lastnika ali najemnika. Stroške vrednotenja nosi tisti, ki je
cenitev zahteval.
(3) V pravilniku iz prvega odstavka tega
člena minister določi pogoje, ki jih morajo izpolnjevati osebe, ki lahko
opravljajo vrednotenje stanovanj za potrebe določanja najemnin.
(4) Vrednost stanovanja, kot osnova za
določitev neprofitne najemnine, se določi na podlagi naslednje enačbe:
vrednost stanovanja =
število točk × vrednost točke × uporabna stanovanjska površina × vpliv
velikosti stanovanja (korekcijski faktor) × vpliv lokacije stanovanja.
(5) Pri določanju
vrednosti stanovanja iz prejšnjega odstavka se za stanovanja, katerih najemnik
ali uporabnik je invalid, ki je trajno vezan na uporabo invalidskega vozička,
uporabna stanovanjska površina pomnoži s količnikom 0,8.
(6) Vrednost točke je 3,50 eura in se
uskladi enkrat letno z rastjo cen življenjskih potrebščin v preteklem
koledarskem letu po podatkih Statističnega urada Republike Slovenije.
(7) Minister vsako leto najpozneje do
1. marca s sklepom v Uradnem listu Republike Slovenije objavi usklajeno
višino vrednosti točke iz prejšnjega odstavka, ki se uporablja od
1. aprila dalje.
VII.2 Neprofitna najemnina
117. člen
(metodologija za izračun neprofitne
najemnine)
Podrobnejši način in postopek za izračun
neprofitnih najemnin, postopnost pri njihovi uveljavitvi ter merila in postopek
za uveljavljanje subvencionirane najemnine določi Vlada Republike Slovenije v
60 dneh od uveljavitve tega zakona. Metodologija upošteva pri določitvi
neprofitne najemnine elemente iz prvega odstavka 118. člena tega zakona in
natančneje določi postopnost pri uveljavitvi najemnin.
118. člen
(elementi neprofitne najemnine)
(1) Neprofitna najemnina pokriva stroške za
vzdrževanje stanovanja in skupnih delov, stroške za opravljanje upravniških
storitev, amortizacijo v življenjski dobi 60 let, stroške financiranja
sredstev, vloženih v stanovanje in pripadajoče skupne dele ter zemljišče
stanovanjske stavbe.
(2) Stroški vzdrževanja so materialna
vlaganja, ki jih mora zagotavljati lastnik in so potrebna, da se ohranja
nespremenjena uporabna vrednost stanovanja oziroma stanovanjske stavbe vso dobo
trajanja in vsi sprotni ukrepi, potrebni zaradi preprečitve prezgodnje obrabe
posameznega elementa stanovanja oziroma stanovanjske stavbe. Med stroške
vzdrževanja so vključeni tudi stroški za zavarovanje skupnih delov stanovanjske
stavbe. Stroški vzdrževanja ter zavarovanja smejo znašati največ 1,11% od
vrednosti, če je stanovanje mlajše od 60 let oziroma 1,81% od vrednosti
stanovanja, če je stanovanje starejše od 60 let.
(3) Stroški za opravljanje upravniških
storitev so stroški, ki zagotavljajo opravljanje storitev upravljanja v
stanovanjski stavbi po določbah tega zakona in predpisov, izdanih na njegovi
podlagi, in smejo v najemnini znašati največ 0,4% od vrednosti stanovanja
letno.
(4) Amortizacija je strošek za nadomestitev
stanovanja in se izračunava v višini 1,67% letno od vrednosti stanovanja, ki je
staro do 60 let. Pri stanovanjih, starejših od 60 let, se amortizacija ne
izračunava, pač pa se prizna strošek v višini 0,97% letno za amortizacijo
vlaganj, potrebnih zaradi podaljšanja dobe koristnosti stanovanja.
(5) Stroški financiranja so obresti za
najeta posojila ali za lastna sredstva. Obresti za najeta posojila so obresti,
izračunane kot zmnožek glavnice najetega posojila za stanovanje oziroma
stanovanjsko stavbo ter letne obrestne mere. Obresti za lastna sredstva so
obresti, izračunane kot zmnožek lastnih sredstev, vloženih v stanovanje oziroma
stanovanjsko stavbo ter letne obrestne mere. Stroški financiranja v neprofitni
najemnini lahko letno znašajo največ 1,5% od vrednosti stanovanja.
(6) Občine morajo priznana sredstva iz
naslova stroškov financiranja ponovno namensko uporabiti za gradnjo in
vzdrževanje neprofitnih stanovanj in jih prikazovati v občinskih stanovanjskih
programih, sicer teh stroškov v najemnini ne smejo zaračunavati.
(7) Seštevek dovoljenih stopenj posameznih
elementov najemnine je zgornja letna stopnja najemnine, ki je izražena v
odstotku od vrednosti stanovanja.
(8) Na vrednost stanovanja vpliva tudi
lokacija stanovanja. Odvisna je od velikosti mesta oziroma naselja, v katerem
se stanovanje nahaja, od oddaljenosti stanovanja od središča mesta oziroma
naselja, opremljenosti z infrastrukturo, prometnih povezav, oddaljenosti od
virov emisij, od bližine zelenih površin, kulturnih in infrastrukturnih
objektov, od hrupa in atraktivnosti lokacije.
(9) Vpliv lokacije
na višino najemnine (lokacijski faktorji) določi Vlada Republike Slovenije s
predpisom iz prejšnjega člena na podlagi vrednostnih ravni in con po modelu
vrednotenja za stavbna zemljišča, določenih v skladu s predpisom, ki ureja
množično vrednotenje nepremičnin, in lahko znaša največ 30 % od najemnine.
(10) Najemnina se izračuna na letni
podlagi, plačuje pa se v mesečnih obrokih za vsak tekoči mesec.
119. člen
(oderuška najemnina)
(1) Oderuška najemnina je po tem zakonu najemnina,
ki za več kot 50% presega povprečno tržno najemnino v občini za enako ali
podobno kategorijo stanovanj, pri čemer je treba upoštevati tudi lokacijo in
opremo stanovanja.
(2) V občini, kjer po tržni najemnini
oddaja najemna stanovanja manj kot pet lastnikov, ali večino teh stanovanj
oddajajo manj kot trije lastniki, se oderuška najemnina primerja s povprečno
prosto oblikovano najemnino v regiji.
120. člen
(preveritev višine najemnine)
(1) Najemnik stanovanja ima pravico
zahtevati, da občinski organ, pristojen za stanovanjske zadeve, preveri višino
najemnine.
(2) Občinski organ je dolžan v 15 dneh
preveriti višino najemnine, pri čemer mora poleg okoliščin iz 117. člena tega
zakona upoštevati še vse okoliščine iz najemne pogodbe.
(3) Oškodovani najemnik lahko zahteva
spremembo višine najemnine v najemni pogodbi na ustrezno najemnino ter vračilo
preveč plačane najemnine.
(4) Zahtevka iz prejšnjega odstavka lahko
vloži oškodovani najemnik pri sodišču splošne pristojnosti.
VIII. SUBVENCIONIRANJE NAJEMNINE
121. člen
(subvencija neprofitne najemnine)
(1) Najemniku stanovanja, ki je upravičen
do subvencionirane neprofitne najemnine, se subvencija neprofitne najemnine
določi v višini razlike med neprofitno najemnino, določeno v drugem odstavku
tega člena, in ugotovljenim dohodkom, zmanjšanim za minimalni dohodek in za
30 % ugotovljenega dohodka, pri čemer se pri posamezniku, ki prebiva v
stanovanju sam, upošteva minimalni dohodek za samsko osebo, zvišan za 0,1
osnovnega zneska minimalnega dohodka po predpisu, ki ureja socialnovarstvene
prejemke. Ugotovljeni dohodek se ugotavlja na način, kot ga za ugotavljanje
upravičenosti do denarne socialne pomoči določajo predpisi, ki urejajo
socialnovarstvene prejemke. Subvencija se določi največ v višini 85 %
neprofitne najemnine, določene v drugem odstavku tega člena.
(2) Za določitev subvencionirane neprofitne
najemnine se pri izračunavanju višine neprofitne najemnine upošteva dejanska
površina stanovanja, ki jo najemnik zaseda, vendar ne večja, kot znaša primerna
površina glede na število oseb po pravilniku iz 87. člena tega zakona. Če
lastnik stanovanja zaračunava nižjo najemnino, kot bi jo lahko glede na
metodologijo iz 117. člena tega zakona, se subvencija izračunava od nižje
najemnine.
(3) Za izračunani znesek subvencije
neprofitne najemnine lastnik stanovanja zniža najemnino najemniku, lastniku pa
ta znesek povrne pristojni občinski organ.
(4) Najemniki so do subvencije neprofitne
najemnine upravičeni največ za čas enega leta.
(5) Ob vsakokratni uskladitvi vrednosti
točke v skladu s 116. členom tega zakona se subvencija neprofitne najemnine
uskladi tako, da se višina subvencije neprofitne najemnine preračuna z novo
vrednostjo točke, pri tem pa se upošteva tudi morebitni novi osnovni znesek
minimalnega dohodka, ki je določen s predpisi, ki urejajo socialnovarstvene
prejemke. Uskladitev se izvede brez izdaje nove odločbe.
(6) Lastnika stanovanja in upravičenca do
subvencije neprofitne najemnine center za socialno delo obvesti o usklajeni
višini subvencije najemnine, občina pa se o usklajeni višini subvencije
najemnine seznani s pomočjo modula Informacijskega sistema centrov za socialno
delo.
(7) Po preteku časa, za katerega je bila
najemniku odobrena subvencionirana neprofitna najemnina, lahko ponovno zaprosi
zanjo.
121.a člen
(upravičenci za pridobitev subvencije k
plačilu tržne najemnine)
(1) Do subvencije k plačilu tržne najemnine
so upravičeni prosilci, ki plačujejo tržno najemnino in so se uvrstili na
prednostno listo na zadnjem javnem razpisu za dodelitev neprofitnega najemnega
stanovanja v občini stalnega prebivališča, z izjemo prosilcev, ki zavrnejo
zagotovljeno neprofitno najemno stanovanje. Upravičen prosilec je najemnik ali
član gospodinjstva, ki se je skupaj z najemnikom uvrstil na prednostno listo.
Subvencijo k plačilu tržne najemnine izplačuje pristojni organ občine stalnega
prebivališča, ne glede na to, v kateri občini ima prosilec v najemu tržno
stanovanje in urejeno začasno prebivališče.
(2) Če je bil javni razpis za dodelitev
neprofitnega najemnega stanovanja nazadnje objavljen pred več kot letom dni,
lahko prosilci vložijo vlogo za subvencijo najemnine neposredno na center za
socialno delo. V takem primeru mora center za socialno delo pridobiti od
pristojne lokalne skupnosti mnenje tudi o izpolnjevanju pogojev po zadnjem
objavljenem javnem razpisu za dodelitev neprofitnega najemnega stanovanja, pri
čemer lokalna skupnost upošteva razmere ob vložitvi vloge za subvencijo
najemnine. V takem primeru je do subvencije k plačilu tržne najemnine upravičen
prosilec, ki plačuje tržno najemnino in izpolnjuje pogoje po zadnjem
objavljenem javnem razpisu za dodelitev neprofitnega najemnega stanovanja ob
upoštevanju razmer ob vložitvi vloge za subvencijo najemnine.
(3) Če javni razpis za dodelitev
neprofitnega najemnega stanovanja v občini stalnega bivališča prosilca ni bil
objavljen, je do subvencije k plačilu tržne najemnine upravičen prosilec, ki
plačuje tržno najemnino ter izpolnjuje pogoje in merila iz 87. člena tega
zakona.
121.b člen
(splošni pogoji za pridobitev subvencije k
plačilu tržne najemnine)
(1) Subvencija pripada upravičencem iz
prejšnjega člena, če izpolnjujejo dohodkovne cenzuse po prvem odstavku 121.
člena tega zakona in druge pogoje glede premoženjskega stanja, določene s
predpisi o socialnem varstvu, ki urejajo denarne socialne pomoči, ter nimajo v
lasti drugega stanovanja. (delno
prenehal veljati)
(2) Subvencija k
plačilu tržne najemnine je mesečni znesek, izračunan na način, določen v prvem odstavku 121. člena tega zakona, upoštevaje priznano
neprofitno najemnino (neprofitni del), in povečan za razliko med priznano tržno
najemnino in priznano neprofitno najemnino (tržni del). Subvencija k plačilu tržne najemnine se
izračuna od površine stanovanja, določene v drugem odstavku 121. člena tega
zakona. Če lastnik stanovanja zaračunava nižjo tržno najemnino od priznane
tržne najemnine, se subvencija izračuna od nižje najemnine.
(3) Pri izračunu pripadajoče subvencije se
upoštevajo najvišje priznane tržne najemnine, določene s podzakonskim
predpisom, ki ga izda minister, pristojen za prostor, neprofitna najemnina pa
se prizna v višini 4 eure za
m2 stanovanjske površine.
(4) Priznana neprofitna najemnina iz
prejšnjega odstavka se uskladi na način iz šestega odstavka 116. člena tega
zakona.
(5) Minister vsako leto najpozneje do
1. marca s sklepom v Uradnem listu Republike Slovenije objavi usklajeno
višino priznane neprofitne najemnine iz tretjega odstavka tega člena, ki se
uporablja od 1. aprila dalje.
(6) Subvencija k plačilu tržne najemnine se odobri za čas trajanja
najemne pogodbe, vendar največ za eno leto, in se izplačuje na način iz
tretjega odstavka 121. člena tega zakona.
(7) Sredstva za subvencioniranje prosilcev za dodelitev neprofitnega
najemnega stanovanja zagotavlja državni proračun. Potrebna sredstva se med
letom zalagajo iz občinskih proračunov. Po zaključku koledarskega leta se na
zahtevo občinskih organov iz državnega proračuna povrnejo založena sredstva
plačanih zneskov subvencij.
(8) Podrobnejši
način in postopek izračuna subvencij iz prejšnjega in tega člena se določa
skladno s 117. in 118. členom tega zakona.
IX. PREMOŽENJSKOPRAVNA RAZMERJA MED INVESTITORJEM IN KUPCEM
STANOVANJ
122. člen
(prenehal
veljati)
123. člen
(prenehal
veljati)
X. INŠPEKCIJSKO NADZORSTVO
124. člen
(stanovanjska inšpekcija)
(1) Inšpekcijski nadzor nad uresničevanjem
javnega interesa na stanovanjskem področju po tem zakonu in predpisih, izdanih
na njegovi podlagi, opravljajo inšpektorji stanovanjske inšpekcije (v
nadaljnjem besedilu: inšpekcijski organ).
(2) Za javni interes na stanovanjskem
področju se šteje zlasti:
-      
zagotavljanje takšnega stanja večstanovanjske
stavbe, da je omogočena njena normalna raba;
-      
zagotavljanje pogojev za učinkovito upravljanje
večstanovanjskih stavb.
124.a člen
(odprava nepravilnosti upravnika)
Če inšpekcijski organ pri izvajanju
pooblastil upravnika ugotovi nepravilnosti ali kršitve tega zakona, upravniku
odredi, da te nepravilnosti ali kršitve v določenem roku odpravi.
125. člen
(odločba inšpekcije, kadar skupni deli
niso usposobljeni za normalno rabo)
(1) Inšpekcijski organ z odločbo odredi,
katera dela je treba izvesti in primeren rok za njihovo izvedbo, če skupni deli
večstanovanjske stavbe niso vzdrževani v skladu z normativi za vzdrževanje
stanovanj in stanovanjskih stavb, ki jih s pravilnikom predpiše minister, ter
niso primerni za normalno rabo.
(2) Inšpekcijski organ mora v postopku pred
izdajo odločbe omogočiti upravniku, da se izjavi o razlogih za izdajo odločbe.
(3) Inšpekcijski organ odločbo vroči
upravniku, ki mora o izdaji odločbe obvestiti etažne lastnike in v okviru
svojih pooblastil storiti vse, kar je potrebno za njeno izvršitev.
126. člen
(ukrepanje inšpekcije, kadar lastnik ne
zagotovi popravila v lastnem stanovanju)
Inšpekcijski organ z odločbo odredi, katera
dela je treba izvesti in rok za njihovo izvedbo, če etažni lastnik ne zagotovi
popravila v lastnem stanovanju oziroma če ne vzdržuje najemnega stanovanja v
skladu z normativi iz prejšnjega člena, pa je to potrebno, da se odvrne škoda,
ki se povzroča drugim stanovanjem ali skupnim delom večstanovanjske stavbe, ali
da se odvrne škoda, ki ogroža oziroma onemogoča normalno uporabo stanovanja.
126.a člen
(poseg v skupni del)
Kadar etažni lastnik ob vzdrževanju
posameznega dela brez soglasja, predpisanega s tem zakonom, poseže v skupne
dele večstanovanjske stavbe, inšpekcijski organ z odločbo naloži etažnemu
lastniku vzpostavitev prejšnjega stanja na skupnih delih, če etažni lastnik v
roku, ki ga določi inšpekcijski organ, ne pridobi ustreznih soglasij,
predpisanih s tem zakonom.
127. člen
(razveljavljen)
128. člen
(začasna določitev upravnika)
(1) Če v večstanovanjski stavbi upravnik ni
določen, lahko inšpekcijski organ z odločbo določi začasnega upravnika za šest
mesecev.
(2) Za začasnega upravnika je lahko
določena samo fizična ali pravna oseba, ki opravlja gospodarsko dejavnost upravljanja
z nepremičninami.
(3) Odločba o določitvi začasnega upravnika
se šteje za vročeno vsem etažnim lastnikom, če se pusti v hišnem predalčniku
vsakega etažnega lastnika in nabije na oglasno desko ali vhodna vrata
večstanovanjske stavbe.
(4) Začasni upravnik mora obvestiti tudi
pristojni organ, ki vodi register upravnikov, da ga vpiše kot začasnega
upravnika. Za vpis začasnega upravnika se smiselno uporabljajo določbe 166. in
167. člena tega zakona.
(5) Začasni upravnik mora najkasneje v
sedmih dneh po prejemu odločbe sklicati zbor lastnikov in na njem predlagati
odločanje o določitvi upravnika.
129. člen
(opravljanje dejavnosti v nasprotju z
dovoljenjem ali brez dovoljenja)
(1) Če se v stanovanju opravlja dejavnost v
nasprotju s soglasji ali brez potrebnih soglasij, odredi inšpekcijski organ z
odločbo, da se z opravljanjem dejavnosti preneha do pridobitve ustreznih
soglasij.
(2) Če v primeru iz prejšnjega odstavka
tako dejavnost opravlja najemnik stanovanja, mora inšpekcijski organ o tem
obvestiti tudi lastnika stanovanja.
130. člen
(nemoten inšpekcijski nadzor)
(1) Upravnik in etažni lastniki oziroma
najemniki morajo inšpektorju omogočiti nemoteno opravljanje inšpekcijskega
nadzorstva.
(2) Upravnik mora inšpektorju na njegovo
zahtevo omogočiti vpogled v vse listine, ki se nanašajo na upravljanje
večstanovanjske stavbe.
131. člen
(skrajšani postopek)
Organ stanovanjske inšpekcije odloča o
zadevah po določbah prejšnjih členov v skrajšanem postopku.
131.a člen
(izvršba s prisilitvijo)
(1) Inšpekcijski organ opravi izvršbo
odločb, izdanih po tem zakonu, s prisilitvijo z uporabo denarne kazni, ki jo
določi in izreče za vsakega inšpekcijskega zavezanca posebej.
(2) Prva denarna kazen iz prejšnjega
odstavka se določi v znesku od 200 do 500 eurov.
(3) Vse poznejše denarne kazni se izrekajo,
dokler seštevek denarnih kazni ne doseže dvajsetkratnika najvišjega zneska iz
prejšnjega odstavka.
132. člen
(poročanje Vladi Republike Slovenije o
delu inšpekcije)
Inšpekcijski organ poroča o svojem delu
enkrat letno Vladi Republike Slovenije. Poročilo mora vsebovati tudi predlog
ustreznih ukrepov.
133. člen
(izpolnjevanje pogojev)
Za inšpektorja oziroma inšpektorico (v
nadaljnjem besedilu: inšpektor) je lahko imenovana oseba z univerzitetno
strokovno izobrazbo tehnične, pravne ali ekonomske smeri, ki ima najmanj pet
let delovnih izkušenj iz enakega ali podobnega delovnega področja in strokovni
izpit za inšpektorja.
134. člen
(stroški postopka)
Stroške inšpekcijskega postopka, ki se je
za zavezanca končal neugodno, trpi zavezanec.
135. člen
(smiselna veljavnost inšpekcijskih določb)
Določbe tega poglavja se smiselno
uporabljajo tudi za ukrepanje inšpekcije, pristojne za področje varstva pred
naravnimi in drugimi nesrečami v primeru njenih pooblastil v zvezi z
večstanovanjsko stavbo.
XI. SVET ZA VARSTVO PRAVIC NAJEMNIKOV
136. člen
(pristojnosti občinskega sveta za varstvo
pravic najemnikov)
(1) Občinski svet lahko ustanovi svet za
varstvo pravic najemnikov, ki je sestavljen iz predstavnikov najemnikov.
(2) Pristojnosti sveta za varstvo pravic
najemnikov so zlasti:
-      
spremljanje uresničevanja obveznosti lastnikov
najemnih stanovanj;
-      
zagotavljanje brezplačnega pravnega svetovanja;
-      
dajanje pobud občinskemu svetu za sprejem
ustreznih ukrepov na stanovanjskem področju;
-      
ugotavljanje pravic najemnikov po tem zakonu;
-      
obravnavanje konkretnih kršitev s področja
najemnih razmerij;
-      
priprava predlogov za spremembo zakonodaje s
stanovanjskega področja.
(3) Občinska uprava zagotavlja
administrativno-strokovna opravila in pogoje za delovanje ter izvrševanje nalog
sveta za varstvo pravic najemnikov.
137. člen
(obravnavanje pobud občinskega sveta za
varstvo pravic najemnikov)
(1) Občinski svet ali njegovo delovno telo
mora obravnavati pobude in stališča sveta za varstvo pravic najemnikov in ga o
svojih stališčih obvestiti najkasneje v 60 dneh.
(2) Kadar občinski svet razpravlja o
pobudah sveta za varstvo pravic najemnikov, imajo njegovi predstavniki pravico
svoje predloge in stališča razložiti na zasedanju sveta.
138. člen
(nacionalni svet za varstvo pravic
najemnikov)
(1) Sveti za varstvo pravic najemnikov se
združujejo v nacionalni svet za varstvo pravic najemnikov, ki je sestavljen iz
predstavnikov občinskih svetov za varstvo pravic najemnikov.
(2) Nacionalni svet za varstvo pravic
najemnikov zastopa interese najemnikov pred državnimi organi, kadar obravnavajo
vprašanja s stanovanjsko problematiko.
XII. STANOVANJSKA ZBORNICA SLOVENIJE
139. člen
(stanovanjska zbornica)
(1) Javni stanovanjski skladi, neprofitne
stanovanjske organizacije, lokalne skupnosti, na območju katerih niso
ustanovljeni stanovanjski skladi, lastniki najemnih stanovanj in izvajalci
stanovanjskih storitev se lahko združujejo v Stanovanjsko zbornico Slovenije (v
nadaljnjem besedilu: zbornica).
(2) Zbornica je samostojno strokovno
združenje, ki je pravna oseba.
(3) Zbornica spremlja in obravnava
problematiko oddajanja stanovanj in opravljanja stanovanjskih storitev,
spremlja ponudbo in povpraševanje na trgu najemnih stanovanj s ciljem
izboljšanja stanovanjske oskrbe, ponudbo in povpraševanje po izvajalcih
stanovanjskih storitev, zagotavlja svojim članom strokovno pomoč in
informacijske baze, pomembne za njihove poslovne odločitve, daje priporočila
posameznim izvajalcem stanovanjskih storitev, sprejme kodeks etike (dobre
poslovne običaje), obvezen za člane zbornice, zastopa interese svojih članov,
organizira dodatno usposabljanje izvajalcev stanovanjskih storitev.
(4) Sredstva za delo zbornice se
zagotavljajo iz:
-      
članarine;
-      
prihodkov, ustvarjenih z lastnim poslovanjem;
-      
sredstev republiškega proračuna;
-      
namenskih dotacij domačih in tujih pravnih in
fizičnih oseb.
140. člen
(statut zbornice)
(1) Delo zbornice je javno.
(2) S statutom zbornice se določijo
organizacija in naloge zbornice, organi zbornice in njihove pristojnosti, način
zagotavljanja sredstev za delo zbornice, pravice in obveznosti članov zbornice
in druga vprašanja, pomembna za delo zbornice.
XIII. PRISTOJNOSTI IN NALOGE DRŽAVE NA STANOVANJSKEM PODROČJU
XIII.1 Nacionalni stanovanjski program
141. člen
(pristojnosti države na stanovanjskem
področju)
Država ima na stanovanjskem področju zlasti
naslednje pristojnosti in naloge:
-      
določa stanovanjsko politiko v razvojnem in
prostorskem načrtu države;
-      
določa nacionalni stanovanjski program ter
zagotavlja sredstva za njegovo izvedbo;
-      
skrbi za razvojno raziskovalno dejavnost na
stanovanjskem področju;
-      
spremlja višino najemnine po vrstah najemnih
stanovanj na nivoju regije in države;
-      
ustanovi in imenuje stanovanjski svet in
njegove člane;
-      
vodi evidence, registre in statistične podlage
za spremljanje in izvajanje stanovanjske politike;
-      
ustanovi nacionalni svet za varstvo pravic
najemnikov, v katerega so združeni občinski sveti za varstvo pravic najemnikov.
142. člen
(nacionalni stanovanjski program)
(1) Nacionalni stanovanjski program mora
biti v skladu s socialnim, prostorskim in razvojnim programom države.
(2) Nacionalni stanovanjski program
sprejema Državni zbor Republike Slovenije.
(3) Nacionalni stanovanjski program se
izvaja na osnovi opredelitev javnega interesa na področju poselitve slovenskega
prostora z vidika smotrnosti izrabe prostora, kvalitete bivalnega okolja ter
identitete širšega prostora.
(4) Nacionalni stanovanjski program izhaja
iz ustavne določbe, da država ustvarja možnosti, da si državljani lahko
pridobijo primerno stanovanje. Pri opredeljevanju kvalitete stanovanjske
gradnje izhaja iz upoštevanja razvojnih trendov v načinu življenja in
diferenciacije potreb oziroma standardov, v okviru humanizacije bivalnega in
delovnega okolja.
143. člen
(vsebina nacionalnega stanovanjskega programa)
(1) Nacionalni stanovanjski program
opredeljuje elemente celovitega razvoja na stanovanjskem področju.
(2) Nacionalni stanovanjski program določa
predvsem:
-      
programe, ukrepe za realizacijo in strateške
cilje;
-      
letne akcijske programe;
-      
indikatorje, potrebne za spremljanje njihovega
uresničevanja in merjenja ciljev;
-      
indikativen finančni načrt;
-      
prikaz skladnosti ciljev z državnimi razvojnimi
prioritetami.
XIII.2 Stanovanjski svet
144. člen
(stanovanjski svet)
Zaradi spremljanja izvajanja nacionalnega
stanovanjskega programa, svetovanja in sodelovanja pri oblikovanju stanovanjske
in prostorske politike in razvoja, ustanovi minister posvetovalno delovno telo
– stanovanjski svet.
145. člen
(sestava stanovanjskega sveta)
(1) Stanovanjski svet ima predsednika in
najmanj pet članov. Predsednik sveta je minister.
(2) Minister s poslovnikom o delu sveta
predpiše način delovanja sveta.
XIII.3 Stanovanjski sklad Republike
Slovenije
146. člen
(stanovanjski sklad)
(1) Stanovanjski sklad Republike Slovenije,
javni sklad (v nadaljnjem besedilu: sklad) je javni finančni in nepremičninski
sklad, ustanovljen za financiranje in izvajanje nacionalnega stanovanjskega
programa, spodbujanje stanovanjske gradnje, prenove in vzdrževanja stanovanj in
stanovanjskih stavb.
(2) Ustanovitelj sklada je Republike
Slovenija.
147. člen
(sredstva za poslovanje sklada)
(1) Sredstva za poslovanje sklada se
zagotavljajo:
-      
v državnem proračunu;
-      
iz dela sredstev, ustvarjenih s prodajo 
družbenih stanovanj;
-      
z namenskimi dotacijami domačih in tujih pravnih
in fizičnih oseb;
-      
iz sredstev, ustvarjenih z izdajo vrednostnih
papirjev sklada;
-      
iz prihodkov, ustvarjenih z razpolaganjem s
premoženjem sklada ali države v upravljanju sklada;
-      
iz prihodkov, ustvarjenih z lastnim poslovanjem;
-      
s sredstvi zadolževanja dodatno, glede na
določbe zakona, ki ureja javne sklade, še za 40 %
izkazanega namenskega premoženja sklada.
(2) Za zagotavljanje sredstev za
financiranje oziroma kreditiranje nalog, opredeljenih v nacionalnem
stanovanjskem programu, lahko sklad najema dolgoročna domača in tuja posojila
oziroma izdaja garancije.
(3) O zadolžitvi iz prejšnjega odstavka
odloča nadzorni svet sklada.
148. člen
(pristojnosti sklada)
Sklad iz zbranih sredstev:
-      
daje dolgoročna posojila z ugodno obrestno mero
fizičnim in pravnim osebam za pridobivanje neprofitnih najemnih stanovanj;
-      
daje dolgoročna posojila z ugodno obrestno mero
fizičnim osebam za pridobivanje lastnih stanovanj in stanovanjskih stavb z
nakupom, gradnjo ali za vzdrževanje in rekonstrukcijo stanovanj in stanovanjskih
stavb;
-      
investira v gradnjo stanovanj in stavbna
zemljišča;
-      
daje pomoč pri odplačevanju posojil;
-      
posluje z nepremičninami z namenom
zagotavljanja javnega interesa;
-      
zagotavlja finančne spodbude za dolgoročno
stanovanjsko varčevanje, zlasti v obliki premij za hranilne vloge fizičnih
oseb;
-      
spodbuja različne oblike zagotavljanja lastnih
in najemnih stanovanj: z rentnim odkupom stanovanj in njihovim oddajanjem v
najem, s prodajo stanovanj na časovni zakup (lizing), s sovlaganjem z javnimi
ali zasebnimi investitorji in podobno;
-      
izvaja javni najem stanovanj;
-      
opravlja druge zakonske naloge in naloge za
izvajanje nacionalnega stanovanjskega programa.
148.a člen
(javni najem stanovanj)
(1) Javni najem stanovanj je dejavnost
sklada, ki zaradi javnega interesa oskrbe z najemnimi stanovanji najema
stanovanja na trgu in jih oddaja v podnajem po neprofitni najemnini. Javni
najem stanovanj se izvaja v skladu z določbami tega zakona o stanovanjskih
najemnih razmerjih in stanovanjski najemnini, razen če ni v tem podpoglavju določeno
drugače.
(2) Sklad na podlagi stalno odprtega
javnega razpisa najema stanovanja na trgu za najmanj tri leta. Sklad stanovanja
na trgu najema na podlagi naslednjih meril:
-      
splošne potrebe po najemnih stanovanjih na
posameznem območju,
-      
potrebe po stanovanjih posamičnega površinskega
razreda na posameznem območju,
-      
kakovost stanovanj z vidika vzdrževanja,
-      
razpoložljivost stanovanj za takojšen najem in
oddajo v podnajem ter
-      
višina najemnine.
(3) Sklad odda stanovanja v podnajem za
določen čas, vendar največ za čas najema.
(4) Natančnejša merila iz prvega odstavka
tega člena in podrobnejši način najemanja stanovanj na trgu predpiše Vlada
Republike Slovenije.
148.b člen
(razmerje med skladom in lastnikom
stanovanja)
(1) Najemnina, ki jo sklad plačuje lastniku
stanovanja, ne sme biti višja od 1,3-kratnika neprofitne najemnine za to
stanovanje.
(2) Ne glede na peti in šesti odstavek 24.
člena tega zakona pri javnem najemu stanovanj sklad prevzame subsidiarno
odgovornost lastnika stanovanja za plačilo obratovalnih stroškov podnajemnika
iz petega odstavka 24. člena tega zakona in dolžnost lastnika stanovanja za
obveščanje upravnika iz šestega odstavka 24. člena tega zakona.
(3) Stroški vzdrževanja stanovanja in
večstanovanjske stavbe bremenijo lastnika stanovanja, razen tistih stroškov
vzdrževanja, ki jih po tem zakonu krije najemnik. Če se lastnik stanovanja in
sklad dogovorita, da sklad opravi posle vzdrževanja v stanovanju, se ta strošek
lahko pobota z najemnino.
(4) Za druge pravice in obveznosti, ki
izhajajo iz najemnega razmerja, se lastnik stanovanja in sklad dogovorita s
pogodbo o oddaji stanovanja v javni najem.
(5) Lastnik stanovanja lahko z najmanj
12-mesečnim odpovednim rokom odpove najemno pogodbo iz prejšnjega odstavka le
zaradi utemeljenega razloga iz tretjega odstavka 106. člena tega zakona.
148.c člen
(upravičenci za podnajem)
(1) Sklad oddaja stanovanja iz drugega
odstavka 148.a člena tega zakona v podnajem na podlagi stalno odprtega
javnega razpisa.
(2) Prosilci za podnajem stanovanja morajo
za upravičenost do dodelitve stanovanja v podnajem izpolnjevati splošne pogoje
glede premoženja in dohodkov, določene v predpisu, ki ureja dodeljevanje
neprofitnih stanovanj.
(3) Sklad o upravičenosti prosilca do
podnajema stanovanja v 30 dneh od vložitve popolne vloge za dodelitev
stanovanja v podnajem odloči z odločbo, zoper katero je dovoljena pritožba na
ministrstvo, pristojno za stanovanjske zadeve. Odločba o pritožbi se izda v
enem mesecu od dneva vložitve pritožbe.
(4) Vlada Republike Slovenije predpiše podrobnejšo
vsebino javnega razpisa iz prvega odstavka tega člena.
148.č člen
(pridobivanje podatkov)
Sklad za ugotavljanje dejanskega stanja in
odločanje v postopku dodelitve stanovanj v podnajem brezplačno pridobiva
podatke iz zbirk podatkov upravljavcev iz 11.a člena tega zakona.
148.d člen
(dodeljevanje stanovanj v podnajem)
(1) Upravičenci do podnajema stanovanj se
razvrstijo na sezname upravičencev, ki jih sklad vodi ločeno za območje vsake
občine posebej, glede na število uporabnikov stanovanja. Na seznamu se vodijo
naslednji podatki: ime in priimek upravičenca, datum vložitve popolne vloge za
dodelitev stanovanja v podnajem in prednostna kategorija, če upravičenec spada
v katero izmed predpisanih prednostnih kategorij iz drugega odstavka tega
člena.
(2) Na seznamu iz prejšnjega odstavka se
upravičenci razvrstijo glede na čas vložitve popolne vloge za dodelitev
stanovanja v podnajem. Če isti dan vlogo za dodelitev stanovanja v podnajem
vloži več upravičencev z enakim številom uporabnikov stanovanja, imajo
prednost:
-      
mladi (upravičenec, ki ni starejši od 35 let
niti ni starejši od 35 let noben uporabnik stanovanja, ki je naveden v vlogi za
dodelitev stanovanja v podnajem);
-      
mlade družine (družine z vsaj enim mladoletnim
otrokom, katerih člani niso starejši od 40 let);
-      
upravičenec, ki se je na javnem razpisu za
najem neprofitnega stanovanja vsaj dvakrat uvrstil na prednostni seznam iz
drugega odstavka 87. člena tega zakona, vendar mu stanovanje ni bilo dodeljeno.
(3) Upravičenec se uvrsti na seznam
upravičencev 90. dan od vložitve popolne vloge za dodelitev stanovanja v
podnajem.
(4) Pri dodelitvi stanovanja v podnajem se
uporabljajo površinski normativi za dodelitev neprofitnih stanovanj, določeni
za primere plačila varščine in lastne udeležbe, v skladu s predpisom, ki ureja
oddajanje neprofitnih stanovanj v najem.
(5) Upravičenec lahko le enkrat zavrne v
podnajem ponujeno in po velikosti primerno stanovanje. Po drugi zavrnitvi je
izbrisan z vseh seznamov upravičencev.
(6) Upravičencu se lahko v podnajem ponudi
po površini večje ali manjše stanovanje glede na število uporabnikov
stanovanja, če za to stanovanje na seznamu upravičencev ni drugega ustreznega
upravičenca. Če upravičenec stanovanje iz prejšnjega stavka zavrne, se prejšnji
odstavek ne uporablja.
(7) Vlada Republike Slovenije predpiše
podrobnejši način sklenitve podnajemne pogodbe iz tega člena.
148.e člen
(razmerje med skladom in podnajemnikom)
(1) Sklad v podnajem odda celotno
stanovanje.
(2) Podnajemnik ob podpisu podnajemne
pogodbe plača varščino v višini ene mesečne najemnine.
(3) Če lastnik stanovanja odpove najemno
pogodbo iz četrtega odstavka 148.b člena tega zakona pred potekom časa, za
katerega je bila sklenjena podnajemna pogodba med skladom in podnajemnikom, se
z dnem odpovedi najemne pogodbe odpove tudi podnajemna pogodba. Sklad
podnajemniku za preostali čas predvidenega trajanja sklenjene podnajemne
pogodbe zagotovi primerno nadomestno stanovanje, če ga ima na voljo. Če sklad
primernega nadomestnega stanovanja nima na voljo, nima na podlagi odpovedane
podnajemne pogodbe nobenih obveznosti do podnajemnika.
148.f člen
(financiranje javnega najema stanovanj)
(1) Skladu se za izvajanje javnega najema
stanovanj po tem zakonu iz državnega proračuna zagotovijo sredstva za kritje
stroškov:
-      
zaposlenih za izvajanje javnega najema
stanovanj glede na število stanovanj, ki jih ima sklad v najemu;
-      
nezasedenosti stanovanj s podnajemniki v času
od najema stanovanja do oddaje v podnajem;
-      
neuspele izterjave stroškov od podnajemnikov,
ki izvirajo iz podnajema stanovanja;
-      
neuspele izterjave terjatev od podnajemnika, ki
izhajajo iz subsidiarne odgovornosti za neplačilo obratovalnih stroškov;
-      
razlike med najemnino, ki jo plačuje sklad, in
neprofitno najemnino za vsako najeto stanovanje.
(2) Obseg sredstev za stroške iz prejšnjega
odstavka predlaga ministrstvo, pristojno za stanovanjske zadeve, v izhodiščih
za pripravo finančnega načrta sklada.
149. člen
(posojila sklada lastnikom
denacionaliziranih stanovanj)
Lastnikom stanovanj, ki so jim bila vrnjena
na podlagi predpisov o denacionalizaciji, stanovanja pa so zasedena z najemniki
– prejšnjimi imetniki stanovanjske pravice, daje sklad posojila z ugodno
obrestno mero, namenjena za prenovo in rekonstrukcijo teh stanovanj in
stanovanjskih stavb ter skupnih delov.
150. člen
(pogoji poslovanja)
Pogoje poslovanja določi sklad s posebnim
aktom, pri čemer mora določiti tudi pogoje za soinvestitorstvo in partnerstvo.
XIII.4 Soinvestitorstvo in partnerstvo
150.a člen
(soinvestitorstvo in partnerstvo)
(1) V okviru soinvestitorstva sklad skupaj
z občinami skrbi za pridobivanje neprofitnih najemnih stanovanj.
(2) Natančnejši pogoji soinvestitorstva se
določijo v pogodbi, sklenjeni med skladom in občino.
(3) Partnerstvo je sovlaganje sklada in
občine ter zasebnih investitorjev za pridobivanje neprofitnih in tržnih
stanovanj. Zasebni investitorji, ki sodelujejo v partnerstvu, so vpisani v
register neprofitnih stanovanjskih organizacij.
151. člen
(neprofitna stanovanjska organizacija)
(1) Pridobivanje neprofitnih najemnih
stanovanj je v javnem interesu Republike Slovenije. Javni interes se udejanja z
zagotavljanjem ugodnosti sklada in občin, opredeljenih v 151.a členu tega
zakona.
(2) Zaradi zagotavljanja javnega interesa
pridobi pravna oseba status neprofitne stanovanjske organizacije z vpisom v
register neprofitnih stanovanjskih organizacij. V register se lahko vpiše
pravna oseba, ki je ustanovljena kot gospodarska družba, katere dejavnost je
pridobivanje, upravljanje, oddajanje in prodaja stanovanj. Za vpis v register
mora gospodarska družba predložiti statut družbe in izjavo, da ministrstvu
dovoljuje pregled poslovanja z vidika spoštovanja s tem zakonom in pravilnikom
predpisanih pogojev. Podrobnejše pogoje, ki se nanašajo na pridobitev statusa
neprofitne stanovanjske organizacije, način poslovanja, partnerska razmerja in
nadzor nad delovanjem neprofitne stanovanjske organizacije predpiše minister s
pravilnikom.
151.a člen
(ugodnosti)
(1) Javni partner zaradi zagotavljanja
javnega interesa na stanovanjskem področju na javnih razpisih, namenjenih
gradnji neprofitnih stanovanj, dodeljuje neprofitni stanovanjski organizaciji
naslednje ugodnosti:
-      
ugodno posojilo,
-      
sofinanciranje prenove z namenom pridobivanja
novih stanovanjskih površin,
-      
ustanovitev stavbne pravice v korist neprofitne
stanovanjske organizacije,
-      
komunalno opremljene ali neopremljene zemljiške
parcele kot stvarni vložek javnega partnerja,
-      
sofinanciranje komunalnega urejanja že
pridobljenih zemljiških parcel.
(2) Kadar je neprofitna stanovanjska
organizacija deležna ene ali več ugodnosti iz prejšnjega odstavka, dogovori z
javnim partnerjem medsebojne pravice in obveznosti s pogodbo.
(3) Če se kot ugodnost dodeli komunalno
opremljena ali neopremljena zemljiška parcela, ima neprofitna stanovanjska
organizacija pravico, da na takšni parceli poleg neprofitnih stanovanj zgradi
določen delež stanovanj za trg, o čemer se v vsakem primeru dogovorijo
partnerji s pogodbo.
152. člen
(register neprofitnih stanovanjskih
organizacij)
(1) Ministrstvo, pristojno za stanovanjske
zadeve (v nadaljnjem besedilu: ministrstvo), na podlagi predloga gospodarske
družbe za vpis v register neprofitnih stanovanjskih organizacij ugotovi, ali ta
izpolnjuje pogoje, predpisane s pravilnikom iz drugega odstavka prejšnjega
člena.
(2) Ministrstvo mora o predlogu gospodarske
družbe za vpis v register odločiti v roku 30 dni od njene prijave z odločbo.
(3) Če ministrstvo ugotovi, da prijavljena gospodarska
družba izpolnjuje pogoje, jo vpiše v register neprofitnih stanovanjskih
organizacij.
153. člen
(prednost pri dodelitvi kredita)
(1) V pravilniku iz drugega odstavka 151.
člena tega zakona se lahko predpiše, da so do kredita upravičene predvsem tiste
neprofitne stanovanjske organizacije, ki si zagotovijo določeno ugodnost tudi
od občine, na območju katere nameravajo poslovati, odvisno od možnosti
posamezne občine.
(2) Občine, ki zagotovijo neprofitni
stanovanjski organizaciji kakršnokoli pomoč v okviru svojih pristojnosti in
možnosti, lahko zahtevajo, da se določen del neprofitnih stanovanj nameni za
razreševanje stanovanjskih vprašanj upravičencev z najnižjimi dohodki.
153.a člen
(nadzor)
(1) Za nadzor nad poslovanjem neprofitnih
stanovanjskih organizacij z vidika izvajanja določil stanovanjskih predpisov je
pristojna stanovanjska inšpekcija.
(2) Če stanovanjski inšpektor ugotovi, da
neprofitna stanovanjska organizacija ne izpolnjuje več katerega od pogojev,
določenega v zakonu ali pravilniku iz drugega odstavka 151. člena tega zakona,
ali ga krši, jo pozove, da kršitve ali nepravilnosti odpravi v določenem roku.
Če jih v tem roku ne odpravi, je skladno s predpisom, ki ureja splošni upravni
postopek, izbrisana iz registra.
(3) Po izbrisu iz registra preide
premoženje neprofitne stanovanjske organizacije, pridobljeno iz naslova
partnerstva iz tretjega odstavka 150.a člena, na javnega partnerja sorazmerno z
deleži dodeljenih ugodnosti.
153.b člen
(veljavnost najemne pogodbe)
Določbe najemne pogodbe, sklenjene med
neprofitno stanovanjsko organizacijo in najemnikom, ostanejo v veljavi tudi po
izbrisu te organizacije iz registra neprofitnih stanovanjskih organizacij ali
po prenosu lastništva na pravne naslednike.
153.c člen
(uporaba določil Zakona o javno-zasebnem
partnerstvu)
Vsi pogoji partnerstva, ki niso urejeni s
tem zakonom, se urejajo skladno z Zakonom o javno-zasebnem partnerstvu (Uradni
list RS, št. 127/06).
XIV. PRISTOJNOSTI IN NALOGE OBČINE NA STANOVANJSKEM PODROČJU
154. člen
(pristojnosti občine)
(1) Občina ima na stanovanjskem področju
zlasti naslednje pristojnosti in naloge:
-      
sprejema in uresničuje občinski stanovanjski
program;
-      
zagotavlja sredstva za graditev, pridobitev in
oddajanje neprofitnih stanovanj ter stanovanjskih stavb, namenjenih začasnemu
reševanju stanovanjskih potreb socialno ogroženih oseb;
-      
spodbuja različne oblike zagotavljanja lastnih
in najemnih stanovanj;
-      
zagotavlja sredstva za subvencioniranje
najemnine in za izredno pomoč pri uporabi stanovanja;
-      
zagotavlja pogoje za razvijanje različnih oblik
gradnje in prenove z ustrezno zemljiško in normativno politiko;
-      
sprejema usmeritve za projektiranje, gradnjo in
prenovo stanovanj, ki izhajajo iz njenih lokalnih posebnosti, vključno z
zunanjim videzom stanovanjskih stavb;
-      
(črtana);
-      
vodi register stanovanj.
(2) Občina zagotavlja pridobivanje najemnih
in lastnih stanovanj zlasti:
-      
s soinvestitorstvom s Stanovanjskim skladom
Republike Slovenije, javnim skladom;
-      
z rentnim odkupom stanovanj in njihovim
oddajanjem v najem;
-      
z najemom stanovanj na trgu z namenom oddajanja
upravičencem do neprofitnih stanovanj, pri čemer občina določi podrobnejša
merila njihovega najema in podnajema;
-      
s prodajo stanovanj na časovni zakup (finančni
lizing);
-      
s sovlaganjem javnih in zasebnih investitorjev
in podobno;
-      
s sredstvi državnega proračuna;
-      
s sredstvi, namenjenimi za regionalni razvoj
ter razvoj podeželja;
-      
s sredstvi Evropske unije in podobno.
(3) Občina obvesti Stanovanjski sklad
Republike Slovenije o nameravani prodaji zazidljivega zemljišča, ki je v lasti
občine in je s prostorskimi načrti opredeljeno za gradnjo večstanovanjskih
stavb, z navedbo pogojev prodaje ter mu ponudi, da ga odkupi pod enakimi
pogoji. Stanovanjski sklad Republike Slovenije v 14 dneh po prejemu obvestila
občine o nameravani prodaji na zanesljiv način občino obvesti o svoji
odločitvi, da bo izkoristil predkupno pravico. Če tega v 14 dneh po prejemu
obvestila občine o nameravani prodaji ne stori, se šteje, da predkupne pravice
ne bo izkoristil.
(4) Če občina proda zemljišče iz prejšnjega
odstavka in prenese lastninsko pravico na tretjega, ne da bi ravnala v skladu
prejšnjim odstavkom, lahko predkupni upravičenec iz prejšnjega odstavka v treh
mesecih od dneva, ko je izvedel za prodajno pogodbo, zahteva, da se pogodba
razveljavi in se zemljišče pod enakimi pogoji proda njemu. Upravičenje iz
prejšnjega stavka preneha v dveh letih od prenosa lastninske pravice na tretjega.
155. člen
(občinski odlok)
Občina lahko z odlokom določi splošna
pravila pri uporabi stanovanj in stanovanjskih stavb ter obveznosti in pogoje
za prenovo, izboljšave ter zunanji videz stanovanj in stanovanjskih stavb.
156. člen
(občinski stanovanjski program)
Občinski stanovanjski program sprejme
občinski svet. Na podlagi načel nacionalnega stanovanjskega programa se z njim
konkretizira stanovanjska politika občine, ki zajema predvsem:
-      
obseg, lokacijo in dinamiko graditve lastnih in
najemnih stanovanj;
-      
ukrepe občine, ki spodbujajo gradnjo in prenovo
stanovanj ter ustreznejšo zasedenost obstoječih stanovanj v občini;
-      
posebne stanovanjske programe v občini, ki
upoštevajo arhitektonske in druge posebnosti pri zagotavljanju stanovanj za
invalide;
-      
način izvajanja izredne pomoči pri uporabi
stanovanja;
-      
način zagotavljanja ustreznih oblik pomoči za
nastajanje in delovanje neprofitnih stanovanjskih organizacij.
157. člen
(občinski stanovanjski sklad)
(1) Občina lahko zaradi zagotavljanja
javnega interesa na stanovanjskem področju ustanovi javni stanovanjski sklad,
ki skrbi zlasti za:
-      
vzpodbujanje razvoja stanovanjske
infrastrukture;
-      
gospodarjenje s stanovanji, stanovanjskimi
hišami in stavbnimi zemljišči;
-      
gradnjo, nakup, prenovo in vzdrževanje
neprofitnih stanovanj;
-      
zagotavljanje posojil z ugodno obrestno mero za
gradnjo, nakup ali prenovo stanovanj in stanovanjskih hiš;
-      
uresničevanje občinskih stanovanjskih
programov.
(2) Dve ali več občin lahko ustanovijo
skupni javni stanovanjski sklad.
158. člen
(odlok o ustanovitvi sklada)
(1) Občina ustanovi javni stanovanjski
sklad z odlokom. Če je ustanoviteljev več, se javni stanovanjski sklad ustanovi
z odlokom, ki ga sprejmejo vsi sveti ustanoviteljic.
(2) Za poslovanje javnega stanovanjskega
sklada veljajo določbe zakona o javnih skladih (Uradni list RS, št. 22/2000).
(3) Sredstva za poslovanje javnega
stanovanjskega sklada se zagotavljajo:
1.    
v občinskem proračunu iz:
- 
rednih proračunskih sredstev;
- 
dela sredstev, ustvarjenih s prodajo  družbenih
stanovanj;
- 
vračila anuitet za predhodno dana stanovanjska
posojila;
- 
prihodkov od najemnin;
2.    
iz presežka prihodkov nad odhodki;
3.    
z namenskimi sredstvi, ki jih prejmejo od
domačih in tujih pravnih in fizičnih oseb;
4.    
s sredstvi zadolževanja dodatno, glede na
določbe zakona, ki ureja javne sklade, še do 40 %
izkazanega namenskega premoženja javnega sklada.
159. člen
(proračunski stanovanjski sklad)
Občina lahko ustanovi tudi proračunski
stanovanjski sklad zaradi zagotavljanja javnega interesa na stanovanjskem
področju.
XV. IZENAČEVANJE POGOJEV ZA DRŽAVLJANE ČLANIC EVROPSKE UNIJE
160. člen
(izenačevanje pogojev za državljane članic
Evropske unije)
Ob izpolnjevanju pogojev vzajemnosti so pod
pogoji iz tega zakona in na njegovi podlagi izdanih predpisov upravičeni do
pridobitve neprofitnega stanovanja v najem, pomoči pri plačilu najemnine, kakor
tudi do ugodnega posojila Stanovanjskega sklada Republike Slovenije ter do
varčevanja v okviru nacionalne stanovanjske varčevalne sheme tudi državljani
držav članic Evropske unije, če imajo dovoljenje za stalno bivanje v Republiki
Sloveniji.
XVI. KATASTER STAVB IN REGISTRI
161. člen
(kataster stavb in registri)
(1) Podatki o stavbah in stanovanjih se
vodijo v katastru stavb in registru stanovanj. Podatki o upravnikih se vodijo v
posebnem registru.
(2) Kataster stavb in centralni register
stanovanj vodi Geodetska uprava Republike Slovenije v skladu z določili zakona,
ki ureja evidentiranje nepremičnin. Register stanovanj vodi občina, na območju
katere se stanovanje nahaja, registre upravnikov stavb vodi upravna enota, na
območju katere je stanovanje oziroma večstanovanjska stavba, oziroma organ
mestne občine (v nadaljnjem besedilu: pristojni organ).
(3) Vodenje registra upravnikov stavb se
lahko prenese na posamezno lokalno skupnost, če želi to opravljati in je za to
usposobljena.
(4) Kataster stavb in registri stanovanj se
vodijo povezano.
(5) V vseh registrih iz prvega odstavka
tega člena se uporabljajo identifikacijske številke stavbe in delov stavbe iz
katastra stavb.
(6) Kataster stavb in registri iz prvega
odstavka tega člena so javni.
(7) Organi, ki vodijo podatke o najemninah,
so dolžni te podatke na zahtevo posredovati upravnim organom ter organom
lokalnih skupnosti, ki izvajajo svoje naloge na podlagi tega člena.
(8) Upravitelji registra stanovanj in centralnega
registra stanovanj pridobivajo za opravljanje svoje funkcije podatke iz
centralnega registra prebivalstva.
162. člen
(prenehal
veljati)
163. člen
(register stanovanj)
(1) V registru stanovanj se vodijo podatki
za posamezna stanovanja prevzeti iz katastra stavb s smiselno uporabo določb
prejšnjega člena in drugi podatki o stavbah in stanovanjih, ki jih določi
občina z odlokom oziroma so določeni z drugimi predpisi.
(2) Etažni lastniki oziroma najemniki so
dolžni občini na njeno zahtevo posredovati podatke, ki se vpisujejo v register.
164. člen
(črtan)
165. člen
(črtan)
166. člen
(register upravnikov)
V register upravnikov stavb se vpiše:
-      
identifikacijska oznaka iz katastra stavb;
-      
ulica in hišna številka večstanovanjske stavbe;
-      
ime ali firma ter bivališče oziroma sedež
upravnika oziroma skupnosti lastnikov;
-      
datum sklenitve pogodbe o opravljanju
upravniških storitev;
-      
statut skupnosti lastnikov.
167. člen
(predlog za vpis v register upravnikov)
(1) Vpis večstanovanjske stavbe v register
upravnikov stavb ter vpis sprememb registrskih podatkov predlaga upravnik
oziroma predsednik skupnosti lastnikov.
(2) Upravnik izkazuje svojo upravičenost s
pogodbo o opravljanju upravniških storitev, predsednik skupnosti lastnikov pa s
sklepom o vpisu v sodni register.
(3) Pristojni organ mora o predlogu za vpis
v register odločati v roku 30 dni od njegovega prejema.
(4) Če pristojni organ ugotovi, da stavba
ni vpisana v kataster stavb ali da predlog za vpis v register ni popoln ali da
ga je vložila nepooblaščena oseba, opozori na to predlagatelja in mu določi
rok, v katerem je treba pomanjkljivosti odpraviti. Ta rok ne sme biti krajši od
15 dni in ne daljši od 30 dni.
(5) O predlogu za vpis novega in izbris
starega upravnika odloči pristojni organ z odločbo.
(6) O pritožbah zoper odločbe pristojnega
organa odloča ministrstvo, pristojno za stanovanjske zadeve.
XVII. KAZENSKE DOLOČBE
168. člen
(1) Z globo od 500 do 1.200 eurov se
kaznuje za prekršek etažni lastnik-posameznik:
1.    
ki opravlja v stanovanju dejavnosti brez soglasij
ali v nasprotju s soglasji (14. člen);
2.    
ki ne poravnava stroškov upravljanja in drugih
stroškov (30. člen);
3.    
ki kljub odredbi stanovanjske inšpekcije po
prvem odstavku 93. člena tega zakona ne izvede tistih del, ki so potrebna za
normalno bivanje;
4.    
ki ne posreduje podatkov v skladu z drugim
odstavkom 163. člena tega zakona;
5.    
ki ne ponudi stanovanja v nakup predkupnemu
upravičencu (177. člen);
6.    
ki ne vzdržuje stanovanja in skupnih delov
stavbe ali večstanovanjske stavbe v stanju, ki zagotavlja najemniku normalno
uporabo stanovanja ter skupnih delov ves čas trajanja najema (druga alinea 92.
člena);
7.    
ki izvrši spremembe v stanovanju v nasprotju s
15. členom tega zakona.
(2) Z globo od 1.500 do 15.000 eurov se
kaznuje etažni lastnik-pravna oseba ali samostojni podjetnik posameznik, ki
stori prekršek iz prejšnjega odstavka.
(3) Z globo od 500 do 1.200 eurov se
kaznuje za prekršek iz prvega odstavka tega člena tudi odgovorna oseba pravne osebe
ali odgovorna oseba samostojnega podjetnika posameznika.
169. člen
(1) Z globo od 500 do 1.200 eurov se
kaznuje za prekršek etažni lastnik posameznik:
1.    
ki upravnika ne obvesti o spremembi lastništva
(17. člen);
2.    
ki o sklenitvi in vseh spremembah najemne
pogodbe ne obvesti upravnika (24. člen);
3.    
ki oddaja stanovanje brez najemne pogodbe
(84. člen);
4.    
ki oddaja del stanovanja brez pogodbe (drugi
odstavek 84. člena);
5.    
ki ne odstrani naprav, ki posegajo v skupne
dele večstanovanjske stavbe (126.a člen);
6.    
ki inšpektorju ne omogoči nemotenega nadzora
(130. člen).
(2) Z globo od 500 do 15.000 eurov se
kaznuje etažni lastnik pravna oseba ali samostojni podjetnik posameznik, ki
stori prekršek iz prejšnjega odstavka.
(3) Z globo od 500 do 1.500 eurov se
kaznuje za prekršek iz prvega odstavka tega člena tudi odgovorna oseba pravne
osebe ali odgovorna oseba samostojnega podjetnika posameznika.
170. člen
(1) Z globo od 500 do 1.200 eurov se
kaznuje za prekršek etažni lastnik posameznik:
1.    
ki ne sklene pogodbe iz 32. člena tega zakona
in ne predlaga sodišču, da izda odločbo po 182. členu tega zakona;
2.    
ki ne sporoči spremembe podatkov v skladu z
drugim odstavkom 189. člena tega zakona;
3.    
ki ne označi stanovanja v skladu s 7. in 188.
členom tega zakona.
(2) Z globo od 500 do 15.000 eurov se
kaznuje za prekršek iz prejšnjega odstavka etažni lastnik pravna oseba ali
samostojni podjetnik posameznik.
(3) Z globo od 500 do 1.500 eurov se
kaznuje za prekršek iz prvega odstavka tega člena tudi odgovorna oseba pravne
osebe ali odgovorna oseba samostojnega podjetnika posameznika.
171. člen
(prekrški upravnika)
(1) Z globo od 5.000 do 125.000 eurov se
kaznuje upravnik, ki je pravna oseba, posameznik, ki samostojno opravlja
dejavnost, ali samostojni podjetnik posameznik, ki:
1.    
ne označi stanovanj v skladu s 7. členom tega
zakona;
2.    
ne pripravi načrta vzdrževanja večstanovanjske
stavbe v skladu s prvim in drugim odstavkom 26. člena tega zakona;
3.    
ne razdeli stroškov upravljanja večstanovanjske
stavbe, razen stroškov obratovanja večstanovanjske stavbe, med etažne lastnike
po merilih iz prvega odstavka 30. člena tega zakona;
4.    
ne razdeli stroškov obratovanja večstanovanjske
stavbe med etažne lastnike po merilih iz drugega odstavka 30. člena tega
zakona;
5.    
ne skliče in izvede zbora lastnikov v skladu s
tretjim odstavkom 36. člena tega zakona;
6.    
ne sestavi in objavi zapisnika v skladu z 38.
členom tega zakona;
7.    
ne odpre in ne vodi fiduciarnega računa v
skladu s prvim odstavkom 42. člena tega zakona oziroma ne vodi sredstev
rezervnega sklada v skladu z drugim odstavkom 42. člena tega zakona;
8.    
ne odvede sredstev rezervnega sklada na
fiduciarni račun rezervnega sklada v roku iz tretjega odstavka 42. člena tega
zakona;
9.    
ne naloži sredstev rezervnega sklada v skladu z
drugim odstavkom 43. člena tega zakona;
10. 
ne predloži banki sklepa etažnih lastnikov v
skladu s tretjim odstavkom 43. člena tega zakona;
11. 
opravi plačilo v breme rezervnega sklada v
nasprotju s prvim odstavkom 44. člena tega zakona;
12. 
ne vroči kopije sklenjene pogodbe o opravljanju
upravniških storitev etažnim lastnikom v skladu s petim odstavkom 53. člena
tega zakona;
13. 
pri sklepanju pravnega posla glede del, ki po
ocenjeni vrednosti presegajo znesek 10.000 eurov, ne ravna v skladu z drugim odstavkom
58. člena tega zakona;
14. 
v 30 dneh po izteku pogodbe o opravljanju upravniških
storitev ne izdela končnega poročila ali ne sestavi končnega obračuna po stanju
na dan prenehanja pogodbe o opravljanju upravniških storitev ali sredstev,
zbranih na računu, po stanju na dan prenehanja pogodbe ne prenese na račun, ki
ga za večstanovanjsko stavbo vodi na novo izbrani upravnik (prvi odstavek 61.
člena);
15. 
po prenehanju pogodbenega razmerja ne ravna v
skladu z drugim odstavkom 61. člena tega zakona;
16. 
sredstev iz naslova obratovanja in vzdrževanja
večstanovanjske stavbe ne vodi knjigovodsko ločeno (prvi odstavek 63. člena);
17. 
zbrana sredstva iz naslova obratovanja,
vzdrževanja in rezervnega sklada porabi v nasprotju z drugim odstavkom 63.
člena tega zakona;
18. 
ne pripravi poročila o upravnikovem delu v
skladu z navodilom iz tretjega odstavka 64. člena tega zakona;
19. 
etažnemu lastniku ne omogoči vpogleda v
dokumentacijo iz 65. člena tega zakona ali v stanje rezervnega sklada
večstanovanjske stavbe;
20. 
ne izstavi obračuna stroškov v skladu s 66.
členom tega zakona;
21. 
za namene upravljanja večstanovanjske stavbe
sklene pravni posel s tretjo osebo v nasprotju s prvim odstavkom 68. člena tega
zakona;
22. 
ne plačuje obveznosti iz pogodb, sklenjenih s
tretjimi osebami, v skladu s prvim odstavkom 71. člena tega zakona;
23. 
na zahtevo inšpekcijskega organa ne omogoči nemotenega
opravljanja inšpekcijskega nadzorstva ali ne omogoči vpogleda v listine v skladu
s 130. členom tega zakona.
(2) Z globo od 800 do 2.000 eurov se za
prekršek iz prejšnjega odstavka kaznuje tudi odgovorna oseba pravne osebe,
odgovorna oseba posameznika, ki samostojno opravlja dejavnost, ali odgovorna
oseba samostojnega podjetnika posameznika.
172. člen
(1) Z globo od 500 do 1.200 eurov se
kaznuje najemnik-posameznik:
1.    
ki ne dopusti vstopa v stanovanje (prvi
odstavek 99. člena in tretja alinea 94. člena);
2.    
ki ne oštevilči stanovanja v skladu s 7. členom
tega zakona;
3.    
ki odda del stanovanja brez podnajemne pogodbe
(tretji odstavek 84. člena).
(2) Z globo od 500 do 15.000 eurov se
kaznuje za prekršek iz prejšnjega odstavka najemnik-pravna oseba ali samostojni
podjetnik posameznik.
(3) Z globo od 500 do 2.000 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika.
172.a člen
(višina globe v hitrem prekrškovnem postopku)
Za prekrške iz tega zakona se v hitrem
postopku lahko izreče globa v znesku, ki je višji od najnižje globe, določene s
tem zakonom.

Stanovanjski zakon – SZ-1 (Uradni list RS, št.
69/03)
vsebuje naslednje prehodne in končne določbe:
»XVIII. PREHODNE IN KONČNE DOLOČBE
XVIII.1 Urejanje razmerij v stanovanjih,
odvzetih po predpisih o podržavljenju
173. člen
(pravice
najemnikov v denacionaliziranih stanovanjih v zvezi z nadomestnim odkupom)
(1) Določbe najemne pogodbe, sklenjene med
zavezancem za vrnitev stanovanja in najemnikom-prejšnjim imetnikom stanovanjske
pravice (v nadaljnjem besedilu: najemnik), ostanejo v veljavi tudi po vrnitvi
stanovanja upravičencu do denacionalizacije ali tistemu, ki mu je bilo vrnjeno
zaplenjeno stanovanje oziroma njunim pravnim naslednikom, vključno s kupci in
prodajalci.
(2) Potem, ko je bila stanovanjska stavba
ali stanovanje (v nadaljnjem besedilu: stanovanje), odvzeto po predpisih o
podržavljenju ali zaplenjeno, vrnjeno prvotnemu lastniku (v nadaljnjem
besedilu: lastnik), lahko najemnik na takem stanovanju uveljavlja pravico po
tem zakonu bodisi do nakupa stanovanja, v katerem prebiva, če se lastnik s tem
strinja, bodisi do nakupa drugega stanovanja ali gradnje hiše, v roku petih let
od uveljavitve tega zakona oziroma pravnomočnosti odločbe o denacionalizaciji,
če na dan uveljavitve tega zakona postopek denacionalizacije še ni pravnomočno
končan.
(3) V primeru iz prejšnjega odstavka ima
najemnik pravico do nadomestila v višini 36% od vrednosti stanovanja od
Slovenske odškodninske  družbe v gotovini, 25% od Slovenske odškodninske 
družbe v obliki obveznic in 13% od Republike Slovenije v vrednostnih papirjih.
Najemnik lahko od Stanovanjskega sklada Republike Slovenije zahteva, da mu ta
odobri tudi posojilo iz 148. člena tega zakona do višine kupnine za primerno
stanovanje po ceni, ki jo za izračun posojila priznava Stanovanjski sklad
Republike Slovenije.
(4) Vrednost denacionaliziranega
stanovanja, ki se proda ali izprazni, se določi na podlagi 116. člena tega
zakona.
(5) Ministrstvo, pristojno za stanovanjske
zadeve, ugotavlja upravičenost do pridobitve nadomestila iz tretjega odstavka
tega člena ter višino nadomestila po posameznih zavezancih z izdajo odločbe, ki
jo prejmejo vsi zavezanci za plačilo nadomestila, lastnik in najemnik.
(6) Zoper odločbo iz prejšnjega odstavka je
dovoljen upravni spor.
(7) Zavezanci iz tretjega odstavka tega
člena so svoje obveznosti dolžni izpolniti najkasneje v šestih mesecih od
popolne vložene zahteve za izplačilo nadomestila, ki mora vsebovati tudi
overjeno kupoprodajno pogodbo za stanovanje, ki ga kupuje.
(8) Najemnik, ki kupuje drugo stanovanje
ali gradi hišo, se je dolžan z osebami, ki skupaj z njim uporabljajo stanovanje,
izseliti iz stanovanja, v katerem biva, najkasneje v roku enega leta od
prejetja ugodnosti iz tretjega odstavka tega člena. Po poteku tega roka pa
lahko lastnik stanovanja zahteva od najemnika plačilo prosto oblikovane
najemnine in izselitev najemnika s tožbo pri sodišču splošne pristojnosti.
Spori se rešujejo po hitrem postopku.
174. člen
(možnost najema
neprofitnega stanovanja)
Najemniki, ki ne želijo oziroma ne zmorejo
kupiti stanovanja po prejšnjem členu, želijo pa stanovanje izprazniti, lahko
zaprosijo za najem neprofitnega stanovanja, če izpolnjujejo pogoje za najem
takega stanovanja.
175. člen
(najemnik
hišniškega stanovanja)
Prejšnjim imetnikom stanovanjske pravice na
hišniških stanovanjih in prejšnjim imetnikom stanovanjske pravice na stanovanjih,
ki so bila pred uveljavitvijo zakona o denacionalizaciji z odločbo vrnjena
prvotnim lastnikom, gredo iste pravice kot najemnikom v denacionaliziranih
stanovanjih.
XVIII.2 Posebne pravice najemnika-prejšnjega
imetnika stanovanjske pravice
176. člen
(predkupna
pravica najemnika–prejšnjega imetnika stanovanjske pravice)
(1) Najemnik-prejšnji imetnik stanovanjske
pravice, ki mu je bilo stanovanje dano v najem za nedoločen čas, ima predkupno
pravico na stanovanju, če predkupne pravice ne uveljavlja solastnik v primerih,
ki jih določa zakon.
(2) Če najemnik ponudbe o prodaji
stanovanja ne izkoristi, mora etažni lastnik ponudbo o prodaji stanovanja
posredovati etažnim lastnikom te večstanovanjske stavbe, če imajo po določbi
stvarnopravnega zakonika predkupno pravico, občini oziroma občinskemu
stanovanjskemu skladu, na območju katerega se stanovanje ali stanovanjska
stavba nahaja in Stanovanjskemu skladu Republike Slovenije (predkupni
upravičenci). Predkupna pravica se uveljavlja po tem vrstnem redu.
177. člen
(ponudba
lastnika predkupnemu upravičencu)
(1) Lastnik, ki namerava prodati
stanovanje, ga mora ponuditi po pošti s povratnico ali z vlogo po sodišču
naprodaj predkupnemu upravičencu in mu sporočiti ceno ter druge prodajne
pogoje.
(2) Če je v ponudbi pogoj, da je treba
celotno ceno ali del cene izplačati v gotovini, ima izjava o sprejemu ponudbe
učinek le, če se hkrati izroči ali položi pri sodišču znesek, ki je zahtevan v
ponudbi, v roku iz tretjega odstavka tega člena.
(3) Če predkupni upravičenec v 60 dneh od
prejema ponudbe ne izjavi, da ponudbo sprejema, lahko proda ponudnik stanovanje
v etažni lastnini drugemu, vendar samo pod enakimi ali za kupca manj ugodnimi
pogoji.
(4) Pogodbo, sklenjeno s tretjo osebo, je
dolžan ponudnik predložiti na vpogled predkupnemu upravičencu v roku osmih dni
od overitve pogodbe.
(5) Če predkupni upravičenec ne izkoristi
svoje predkupne pravice, se mu položaj iz najemnega razmerja ne sme poslabšati.
178. člen
(varstvo in
kršitev predkupne pravice)
(1) Predkupna pravica na stanovanju se
vknjiži v zemljiško knjigo na predlog predkupnega upravičenca.
(2) Če lastnik proda stanovanje, pa ga ne
ponudi predkupnemu upravičencu, ali ga proda po ugodnejših pogojih, kot jih je
ponudil predkupnemu upravičencu, lahko predkupni upravičenec s tožbo zahteva,
naj se prodaja razveljavi in naj lastnik ob enakih pogojih njemu proda
stanovanje v etažni lastnini ali nepremičnino.
(3) Tožba zaradi kršitve predkupne pravice
se lahko vloži v 60 dneh od dneva, ko je predkupni upravičenec dobil pogodbo na
vpogled.
(4) Če prodajalec ne predloži predkupnemu
upravičencu pogodbe na vpogled, lahko predkupni upravičenec pogodbo izpodbija v
60 dneh od dneva, ko je izvedel za pogodbo, vendar ne pozneje kot eno leto od
vknjižbe lastninske pravice v zemljiško knjigo.
(5) Tožnik mora v roku za vložitev tožbe
zaradi kršitve predkupne pravice položiti pri sodišču, na katerega območju je
stanovanje v etažni lastnini ali nepremičnina, zneske ali garancijo za zneske,
ki so na račun kupnine po sklenjeni pogodbi zapadli v plačilo do dneva vložitve
tožbe.
179. člen
(vpis pravice)
Najemna pogodba, sklenjena za nedoločen
čas, se lahko vpiše v zemljiško knjigo.
180. člen
(ožji družinski
član prejšnjega imetnika stanovanjske pravice)
Kadar gre za najemno pogodbo, sklenjeno s
prejšnjim imetnikom stanovanjske pravice, se za ožjega družinskega člana šteje
tudi tisti sorodnik do vključno drugega dednega reda, ki je na dan uveljavitve
stanovanjskega zakona (Uradni list RS, št. 18/91, 19/91, 13/93 – odločba US,
9/94, 21/94, 22/94 – odločba US, 29/95 – ZPDF, 23/96, 24/96 – odločba US, 44/96
– odločba US, 23/96, 1/2000, 22/2000 – ZJS, 87/2002 – SPZ in 29/2003 – odločba
US) več kot dve leti živel v ekonomski skupnosti s prejšnjim imetnikom
stanovanjske pravice.
XVIII.3 Postopnost pri dvigu najemnin
181. člen
(postopni dvig
neprofitnih najemnin)
Neprofitne najemnine, določene z
metodologijo iz 117. člena tega zakona, se uveljavijo postopoma, tako da
dosežejo vrednost, določeno s tem zakonom, do 31. 12. 2006.
XVIII.4 Vzpostavitev upravljanja in druge
uskladitve organizacijske narave
182. člen
(določitev
solastniških deležev)
(1) Do sklenitve pogodbe o medsebojnih
razmerjih se solastniški deleži določijo glede na površino posameznega dela v
etažni lastnini v razmerju do skupne površine vseh posameznih delov v etažni
lastnini. Vsak etažni lastnik ali upravnik lahko predlaga, da pogodbo nadomesti
odločba sodišča v nepravdnem postopku.
(2) Sodišče v nepravdnem postopku pri
razmejitvi med posameznimi in skupnimi deli upošteva zlasti načrt večstanovanjske
stavbe, pogodbe o prodaji posameznih delov, obstoječe točkovalne zapisnike,
sestavljene v skladu s takrat veljavnimi predpisi in druge primerne listine.
(3) Sodišče v nepravdnem postopku pri
določitvi solastniških deležev na skupnih delih upošteva glede na posamezno
večstanovanjsko stavbo najprimernejšo od naslednjih metod:
-      
površino posameznega dela v etažni lastnini v
razmerju do skupne površine vseh posameznih delov v etažni lastnini;
-      
prostornino posameznega dela v etažni lastnini
v razmerju do skupne prostornine vseh posameznih delov v etažni lastnini;
-      
uporabno vrednost posameznega dela v etažni
lastnini v razmerju do skupne uporabne vrednosti nepremičnine;
-      
vrednost stanovanja, določeno po zapisniku o
ugotovitvi vrednosti stanovanja, če ta obstaja, v razmerju do skupne vrednosti
do nepremičnine, določene na enak način.
(4) Sodišče v nepravdnem postopku lahko
glede na namembnost stavbe in razporeditev stanovanjskih in nestanovanjskih
posameznih delov odloči tudi o oblikovanju posebnih skupnih delov in
solastniških deležih na njih.
(5) Stroški nepravdnega postopka zaradi
nadomestitve pogodbe o medsebojnih razmerjih so stroški upravljanja
večstanovanjske stavbe.
183. člen
(rok za
določitev upravnika)
Etažni lastniki iz 48. člena tega zakona,
ki na dan uveljavitve tega zakona še niso določili upravnika, ga morajo
določiti najkasneje v šestih mesecih od uveljavitve tega zakona.
184. člen
(rok za odprtje
transakcijskega računa rezervnega sklada)
Upravnik mora odpreti transakcijski račun
za sredstva iz 42. člena tega zakona v 60 dneh od uveljavitve podzakonskega
predpisa iz 119. člena stvarnopravnega zakonika.
185. člen
(sprejem načrta
vzdrževanja)
Upravnik oziroma etažni lastniki morajo
sprejeti načrt vzdrževanja v roku osmih mesecev od uveljavitve tega zakona.
186. člen
(odprtje
posebnih računov)
Upravniki, ki na dan uveljavitve tega
zakona že upravljajo večstanovanjske stavbe, morajo za te stavbe odpreti
transakcijski račun in pričeti s knjigovodsko ločeno evidenco v skladu s 63.
členom tega zakona najkasneje v treh mesecih po uveljavitvi tega zakona.
187. člen
(uporaba
določbe o posegih v skupne dele)
Določbe tega zakona o posegih etažnega
lastnika v skupne dele večstanovanjske stavbe se ne uporabljajo za tiste
posege, ki so bili dokončani pred uveljavitvijo tega zakona.
XVIII.5 Vzpostavitev evidenc in druge
upravne uskladitve
188. člen
(oštevilčenje
in označitev stanovanj)
Oštevilčenje in označitev stanovanj iz 7.
člena tega zakona morajo zavezanci opraviti najkasneje v roku šestih mesecev od
sprejetja uredbe iz prvega odstavka 8. člena tega zakona.
189. člen
(registracija
stavb in stanovanj)
(1) Upravniki stavb ali lastniki stanovanj,
če stavba nima upravnika, morajo v roku šestih mesecev od uveljavitve tega
zakona prijaviti vpis stanovanj in nestanovanjskih posameznih delov, če
stanovanja in nestanovanjski posamezni deli še niso vpisani, ali prijaviti
spremembe, če podatki, vpisani v kataster stavb, ne izkazujejo pravega stanja.
(2) Po vzpostavitvi katastra stavb na
način, ki ga določa 99. člen zakona o evidentiranju nepremičnin, državne meje
in prostorskih enot (Uradni list RS, št. 52/2000 in 87/2002 – SPZ), Geodetska
uprava Republike Slovenije obvesti lastnike stanovanj o vpisu tistih podatkov v
kataster stavb, ki so prevzeti iz drugih evidenc, če lastniki stanovanj do
tedaj niso prijavili vpisa stanovanj tako kot določa prejšnji odstavek. V
primeru nestrinjanja z vpisanimi podatki so dolžni lastniki stanovanj v roku 30
dni od prejema obvestila prijaviti spremembe v skladu z veljavno zakonodajo.
(3) Občine morajo v enem letu uskladiti
obstoječe evidence, ki jih vodijo o stavbah in stanovanjih, s podatki iz
katastra stavb.
190. člen
(določitev
zemljišča)
(1) Med skupne dele večstanovanjske stavbe
spadajo zemljišča, na katerih so imeli na dan uveljavitve zakona o lastninjenju
nepremičnin v  družbeni lastnini (Uradni list RS, št. 44/97, 59/2001 in
110/2002 – ZGO-1) pravico uporabe etažni lastniki, ne glede na to, ali so bila
ta zemljišča določena kot funkcionalno zemljišče ali ne. Takšno zemljišče je v
solastnini etažnih lastnikov.
(2) V vsakem primeru se šteje, da je skupni
del večstanovanjske stavbe zemljišče, na katerem stoji stavba. Parcelacija
zemljišča, na katerem stavba stoji, se lahko izvede na zahtevo upravnika brez
parcelacijskega dovoljenja. Vlogo za parcelacijo lahko da upravnik brez
soglasja lastnikov zemljišč.
(3) Če v zemljiški knjigi pravica uporabe
ni vpisana v korist etažnih lastnikov, se pravica uporabe na dan uveljavitve
zakona o lastninjenju nepremičnin v  družbeni lastnini ugotavlja na podlagi
dokumentov in pravnih aktov, na podlagi katerih je potekala gradnja
večstanovanjske stavbe. Če na območjih, kjer je bilo zgrajeno več
večstanovanjskih stavb, te pravice ni mogoče ugotoviti, se smiselno uporabijo
določbe o pogodbeni komasaciji. Če je v večstanovanjski stavbi obvezno
imenovanje upravnika, etažni lastniki ne morejo samostojno nastopati v
komasacijskem postopku, ampak jih zastopa upravnik.
191. člen
(vpis
nevpisanih stanovanj v zemljiško knjigo)
(1) Po sklenitvi pogodbe o medsebojnih
razmerjih mora upravnik začeti s postopkom vpisa večstanovanjske stavbe v
etažno lastnino oziroma poskrbeti, da se uskladijo morebitni obstoječi vpisi.
(2) Upravnik mora pred vložitvijo
zemljiškoknjižnega predloga pozvati vse etažne lastnike, da mu v roku, ki ne
sme biti krajši od treh in ne daljši od šestih mesecev, izročijo listine, ki se
v skladu z zemljiškoknjižnimi predpisi zahtevajo za vpis etažne lastnine na
posameznem delu večstanovanjske stavbe. Če kdo od etažnih lastnikov teh listin
ne predloži, se podvložek za ta posamezni del v zemljiški knjigi odpre na
podlagi podatkov iz pogodbe o medsebojnih razmerjih, ne izvrši pa se vpis
lastninske pravice.
(3) Stroški zemljiškoknjižnega postopka se
štejejo za stroške upravljanja. Če obstaja pravna podlaga za zahtevo za
nadomestilo stroškov, mora upravnik začeti s postopkom uveljavljanja
nadomestila teh stroškov od odgovorne osebe.
192. člen
(uporabno
dovoljenje po tem zakonu)
(1) Ne glede na določbo 10. člena tega
zakona, ki se nanaša na izpolnjevanje minimalnih tehničnih pogojev za graditev
stanovanjskih stavb in stanovanj ter na uporabno dovoljenje, se šteje, da
izpolnjujejo pogoje vse tiste večstanovanjske stavbe, ki so bile zgrajene pred
31. decembrom 1967, če se jim namembnost po navedenem datumu ni spremenila
in so njihove gradbene parcele z dnem uveljavitve tega zakona na predpisan
način evidentirane v zemljiškem katastru, ter vse druge stanovanjske stavbe, za
katere je bilo izdano gradbeno dovoljenje po 31. decembru 1967, a pred
uveljavitvijo zakona o spremembah in dopolnitvah zakona o graditvi objektov
(Uradni list RS, št. 59/96), če so njihove gradbene parcele na predpisan način
evidentirane v zemljiškem katastru.
(2) Če za stavbe iz prejšnjega odstavka
gradbene parcele z dnem uveljavitve tega zakona še niso na predpisan način
evidentirane v zemljiškem katastru, se šteje, da pridobijo takšne stavbe
uporabno dovoljenje, ko se jim v skladu s predpisi o zemljiškem katastru določi
stavbišče ter vpiše v zemljiški kataster.
XVIII.6 Uporaba, prenehanje in začetek veljavnosti
193. člen
(uporaba
dosedanjih predpisov)
Spori, sproženi pred uveljavitvijo tega
zakona, se nadaljujejo po dosedanjih predpisih.
194. člen
(uporaba določb
za državljane članic Evropske unije)
Določba 160. člena tega zakona se začne
uporabljati z dnem pristopa Republike Slovenije v Evropsko unijo.
195. člen
(veljavnost
določb)
(1) Določbe drugega in tretjega odstavka
90. člena tega zakona ne veljajo za najemna razmerja, sklenjena pred
uveljavitvijo tega zakona.
(2) Najemnik, ki je hkrati lastnik primernega,
na dan uveljavitve tega zakona zasedenega stanovanja, razen v primerih iz 108.
člena tega zakona, se iz stanovanja ni dolžan izseliti oziroma mu ni mogoče
odpovedati najemne pogodbe v skladu s petim odstavkom 103. člena tega zakona,
dokler najemna pogodba za stanovanje v lasti najemnika ne preneha. V tem času
mora najemnik neprofitnega stanovanja lastniku plačevati tržno najemnino, če
tudi sam za svoje stanovanje zaračunava tržno najemnino, če se ne dogovorita
drugače.
(3) Višina globe iz 168. do 172. člena tega
zakona se prične uporabljati s 1. januarjem 2005.
(4) Do roka iz prejšnjega odstavka se
kaznuje z denarno kaznijo za:
1.    
prekršek iz 168. člena tega zakona:
- 
etažni lastnik-posameznik v razponu od 50.000
do 150.000 tolarjev,
- 
etažni lastnik-pravna oseba v razponu od
200.000 do 3,000.000 tolarjev,
- 
etažni lastnik-samostojni podjetnik posameznik
v razponu od 200.000 do 3,000.000 tolarjev,
- 
odgovorna oseba pravne osebe v razponu od
100.000 do 300.000 tolarjev;
2.    
prekršek iz 169. in 170. člena tega zakona:
- 
etažni lastnik-posameznik v razponu od 40.000
do 150.000 tolarjev,
- 
etažni lastnik-pravna oseba v razponu od
150.000 do 3,000.000 tolarjev,
- 
etažni lastnik-samostojni podjetnik posameznik
v razponu od 150.000 do 3,000.000 tolarjev,
- 
odgovorna oseba pravne osebe v razponu od
80.000 do 300.000 tolarjev;
3.    
prekršek iz 171. člena tega zakona:
- 
upravnik-pravna oseba v razponu od 1,000.000 do
10,000.000 tolarjev,
- 
upravnik-samostojni podjetnik posameznik v
razponu od 1,000.000 do 5,000.000 tolarjev,
- 
upravnik-etažni lastnik, ki opravlja dejavnost
upravljanja v razponu od 100.000 do 150.000 tolarjev,
- 
odgovorna oseba pravne osebe v razponu od
80.000 do 400.000 tolarjev;
4.    
prekršek iz 172. člena tega zakona:
- 
najemnik-posameznik v razponu od 40.000 do
150.000 tolarjev,
- 
najemnik-pravna oseba v razponu od 150.000 do
3,000.000 tolarjev,
- 
najemnik-samostojni podjetnik posameznik v
razponu od 150.000 do 3,000.000 tolarjev,
- 
odgovorna oseba pravne osebe v razponu od
80.000 do 300.000 tolarjev;
5.    
prekršek iz četrtega odstavka 170. člena tega
zakona:
- 
investitor v razponu od 1,000.000 do 3,000.000
tolarjev,
- 
odgovorna oseba pravne osebe v razponu od
100.000 do 300.000 tolarjev.
196. člen
(prenehanje
veljavnosti dosedanjih predpisov)
(1) Z dnem uveljavitve tega zakona preneha
veljati:
1.    
stanovanjski zakon (Uradni list RS, št. 18/91,
19/91, 13/93 – odločba US, 9/94, 21/94, 22/94 – odločba US, 29/95 – ZPDF,
23/96, 24/96 – odločba US, 44/96 – odločba US, 23/96, 1/2000, 22/2000 – ZJS,
87/2002 – SPZ in 29/2003 – odločba US) razen:
- 
poglavja “Lastninjenje in privatizacija
stanovanj in stanovanjskih hiš ter stanovanjskih podjetij“, ki se uporablja do
zaključka privatizacije;
- 
dela četrtega odstavka 125. člena, ki se nanaša
na izpolnjevanje obveznosti Slovenske razvojne  družbe, d.d. prejšnjim
imetnikom stanovanjske pravice – najemnikom, do likvidacije Slovenske razvojne 
družbe d.d.;
- 
prvi odstavek 150. člena, če določa, da
najemniki-prejšnji imetniki stanovanjske pravice, plačujejo najemnino, ki se
oblikuje skladno z metodologijo, predpisano za oblikovanje najemnin v
neprofitnih stanovanjih.
(2) Šteje se, da si je posameznik, ki si je
pred 19. oktobrom 1991 svoje stanovanjsko vprašanje razrešil s
preureditvijo ali nadzidavo skupnih prostorov v večstanovanjski stavbi in je
takšno preureditev oziroma nadzidavo izvedel na podlagi gradbenega dovoljenja,
izdanega na podlagi zakona o graditvi objektov (Uradni list SRS, št. 34/84 in
29/86) oziroma na podlagi predpisov o graditvi objektov, ki so veljali pred
27. 11. 1984 ali na podlagi priglasitve del, vložene pred 14. julijem
1990 na podlagi 62. člena zakona o urejanju naselij in drugih posegov v prostor
(Uradni list SRS, št. 18/84, 37/85 in 29/86) oziroma na podlagi odločbe o
dovolitvi priglašenih del, če so bila takšna dela priglašena po 14. juliju
1990, dela pa izvedena pred 19. oktobrom 1991, na takšnem stanovanju s tem
dnem pridobil lastninsko pravico.
(3) Kdor misli, da določba prejšnjega
odstavka posega v njegove pravice, lahko zahteva primerno odškodnino od
lastnika iz prejšnjega odstavka. Zastaralni rok začne teči od uveljavitve tega
zakona.
(4) Določbe 117., 118. in 121. člena tega
zakona se začnejo uporabljati s 1. 1. 2005, do takrat pa ostanejo v
veljavi določbe 62., 63. in 63.a člena stanovanjskega zakona (Uradni list RS,
št. 18/91, 19/91, 13/93 – odločba US, 9/94, 21/94, 22/94 – odločba US, 29/95 –
ZPDF, 23/96, 24/96 – odločba US, 44/96 – odločba US, 23/96, 1/2000, 22/2000 –
ZJS, 87/2002 – SPZ in 29/2003 – odločba US).
197. člen
(veljavnost
podzakonskih aktov)
(1) Z dnem uveljavitve tega zakona ostanejo
v veljavi do izdaje novih predpisov naslednji podzakonski akti, kolikor niso v
nasprotju s tem zakonom:
-      
pravilnik o minimalnih tehničnih in drugih
normativih in standardih za vzdrževanje stanovanj in stanovanjskih hiš ter
poslovnih prostorov v stanovanjskih hišah v  družbeni lastnini (Uradni list
SRS, št. 39/83, 3/84 in Uradni list RS-I, št. 18/91-SZ);
-      
pravilnik o merilih in načinu za ugotavljanje
vrednosti stanovanj in stanovanjskih hiš ter sistemu točkovanja (Uradni list
SRS, št. 25/81 in Uradni list RS, št. 18/91-SZ in 65/99);
-      
pravilnik o posebnih pogojih delovanja
neprofitnih stanovanjskih organizacij (Uradni list RS, št. 64/93);
-      
pravilnik o oddajanju neprofitnih stanovanj v
najem (Uradni list RS, št. 26/95, 31/97, 9/99-odločba US in 31/2003).
(2) Z dnem uveljavitve tega zakona
prenehajo veljati:
-      
pravilnik o enotni metodologiji za izračun
prometne vrednosti stanovanjskih hiš in stanovanj ter drugih nepremičnin
(Uradni list SRS, št. 8/87 in 16/87);
-      
pravilnik o normativih in standardih ter
postopku za uveljavljanje pravice do socialnega stanovanja v najem (Uradni list
RS, št. 18/92 in 31/96);
-      
pravilnik o merilih za dodeljevanje socialnih
stanovanj v najem (Uradni list RS, št. 18/92 in 53/99).
(3) Odlok o metodologiji za oblikovanje
najemnin v neprofitnih stanovanjih (Uradni list RS, št. 23/2000 in 96/2001) ter
navodilo o načinu uveljavljanja znižane neprofitne najemnine za upravičence do
najema socialnega stanovanja (Uradni list RS, št. 42/2000) prenehata veljati
1. 1. 2005.
198. člen
(prenehanje Slovenske
razvojne družbe)
Do likvidacije Slovenske razvojne  družbe,
d.d., se ne uporablja tretji odstavek 173. člena tega zakona v delu, ki se
nanaša na obveznosti Republike Slovenije v vrednostnih papirjih.
199. člen
(začetek
veljavnosti zakona)
Ta zakon začne veljati devetdeseti dan po
objavi v Uradnem listu Republike Slovenije.«.

Zakon o varstvu kupcev stanovanj in
enostanovanjskih stavb (Uradni list RS, št. 18/04)
vsebuje naslednjo končno določbo:
»Uveljavitev zakona
100. člen
Ta zakon začne veljati 1. avgusta 2004.«.

Zakon o evidentiranju nepremičnin – ZEN
(Uradni list RS, št. 47/06)
v zvezi s prenehanjem veljavnosti 162. člena zakona določa:
»162. člen velja do začetka uporabe tega
zakona.«;
ter vsebuje naslednjo končno določbo:
»166. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi.«.

Zakon o vzpostavitvi etažne lastnine na
predlog pridobitelja posameznega dela stavbe in o določanju pripadajočega
zemljišča k stavbi – ZVEtL (Uradni list RS, št. 45/08)
spreminja 190. člen zakona tako, da se glasi: 
»190. člen
(določitev
zemljišča)
(1) Med skupne dele večstanovanjske stavbe
spadajo zemljišča, na katerih so imeli na dan uveljavitve zakona o lastninjenju
nepremičnin v  družbeni lastnini (Uradni list RS, št. 44/97, 59/2001 in
110/2002 – ZGO-1) pravico uporabe etažni lastniki, ne glede na to, ali so bila
ta zemljišča določena kot funkcionalno zemljišče ali ne. Takšno zemljišče je v
solastnini etažnih lastnikov.
(2) V vsakem primeru se šteje, da je skupni
del večstanovanjske stavbe zemljišče, na katerem stoji stavba. Parcelacija
zemljišča, na katerem stavba stoji, se lahko izvede na zahtevo upravnika brez
parcelacijskega dovoljenja. Vlogo za parcelacijo lahko da upravnik brez
soglasja lastnikov zemljišč.
(3) Če v zemljiški knjigi pravica uporabe
ni vpisana v korist etažnih lastnikov, se pravica uporabe na dan uveljavitve
zakona o lastninjenju nepremičnin v družbeni lastnini ugotavlja na podlagi
dokumentov in pravnih aktov, na podlagi katerih je potekala gradnja
večstanovanjske stavbe. Če na območjih, kjer je bilo zgrajeno več
večstanovanjskih stavb, te pravice ni mogoče ugotoviti, se smiselno uporabijo
določbe o pogodbeni komasaciji.(se
preneha uporabljati) Če je v večstanovanjski stavbi obvezno imenovanje
upravnika, etažni lastniki ne morejo samostojno nastopati v komasacijskem
postopku, ampak jih zastopa upravnik.(se
preneha uporabljati)«;
ter vsebuje naslednjo končno določbo:
»34. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah
Stanovanjskega zakona – SZ-1A (Uradni list RS, št. 57/08)
vsebuje naslednje prehodne in končne določbe:
»PREHODNE IN KONČNE DOLOČBE
36. člen
(pristojnosti
pokrajine na stanovanjskem področju)
(1) Pokrajina ima na stanovanjskem področju
zlasti naslednje pristojnosti in naloge:
-      
sprejema in uresničuje pokrajinski stanovanjski
program;
-      
sprejema usmeritve za zagotavljanje zemljiških
parcel, namenjenih stanovanjski graditvi v regijah;
-      
zagotavlja sredstva za izvajanje pokrajinskega
stanovanjskega programa;
-      
sprejema usmeritve za projektiranje, gradnjo in
prenovo stanovanj, ki izhajajo iz pokrajinskih značilnosti, vključno z zunanjim
videzom stanovanjskih stavb;
-      
lahko ustanovi pokrajinski svet za varstvo
pravic najemnikov.
(2) Pokrajina lahko ustanovi pokrajinski
stanovanjski sklad kot javni, finančni in nepremičninski sklad.
(3) Dejavnost pokrajinskega stanovanjskega
sklada je zlasti izvajanje pokrajinskega stanovanjskega programa prek
soinvestitorstva s skladom ter partnerstva z zasebnim sektorjem na področju
stanovanjske graditve in prenove na ravni pokrajine.
(4) Določbe zakona, ki se nanašajo na
pokrajine, se pričnejo uporabljati z dnem uveljavitve zakona o pokrajinah.
37. člen
(veljavnost
soglasij)
Etažni lastnik, ki je pred uveljavitvijo
tega zakona za opravljanje dovoljene dejavnosti v delu stanovanja pridobil
potrebna soglasja, opravlja to dejavnost do preklica soglasij.
38. člen
(status neprofitne
stanovanjske organizacije)
Neprofitne stanovanjske organizacije, ki so
na dan uveljavitve tega zakona že vpisane v register, se preoblikujejo v treh
letih od uveljavitve tega zakona.
39. člen
(subvencioniranje
tržnih najemnin)
Določbi 121.a in 121.b člena tega zakona se
začneta uporabljati s 1. januarjem 2009.
40. člen
(subvencije
hišnikom)
(1) Hišnikom, ki so sklenili najemno
pogodbo za hišniško stanovanje pred uveljavitvijo Stanovanjskega zakona (Uradni
list RS, št. 18/91, 19/91, 13/93 – odločba US, 9/94, 21/94, 22/94 – odločba US,
29/95 – ZPDF, 23/96, 24/96 – odločba US, 44/96 – odločba US, 23/96, 1/2000,
22/00 – ZJS, 87/02 – SPZ, in 29/03 – odločba US) in v stanovanju še prebivajo
ter hišniška dela še opravljajo ali del ne opravljajo več zaradi upokojitve ali
razlogov, ki niso nastali po njihovi krivdi in za uporabo stanovanja plačujejo
tržno najemnino, pripada subvencija. Po smrti najemnika hišniškega stanovanja
se pravica iz prejšnjega stavka prizna tudi njegovemu zakoncu ali
zunajzakonskemu partnerju.
(2) Pri ugotavljanju upravičenosti do
subvencije, načina izračuna in postopkov odločanja o subvencijah iz prejšnjega
odstavka se uporablja 121.b člen tega zakona.
(3) Sredstva za subvencioniranje tržnih
najemnin najemnikom v hišniških stanovanjih zagotavlja državni proračun.
Potrebna sredstva se med letom zagotavljajo iz občinskih proračunov. Po
zaključku koledarskega leta se na zahtevo občinskih organov iz državnega
proračuna povrnejo založena sredstva plačanih zneskov subvencij.
41. člen
(podzakonski
akti)
Minister izda pravilnika iz 9. in 151.
člena zakona v šestih mesecih po uveljavitvi tega zakona.
42. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o uveljavljanju pravic iz javnih
sredstev – ZUPJS (Uradni list RS, št. 62/10)
vsebuje naslednjo končno določbo:
»65. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija 
2011, razen določb o državni štipendiji, znižanem plačilu vrtca, o subvenciji
malice za učence in dijake, subvenciji kosila za učence ter o subvenciji
prevozov za dijake in študente, ki se začnejo uporabljati 1. septembra 2011. 
(2) Ne glede na prejšnji odstavek se 1.
točka prvega odstavka 17. člena tega zakona ne uporablja do vzpostavitve zbirke
podatkov o vrednosti nepremičnin.«.

Zakon o spremembi in dopolnitvi Stanovanjskega
zakona – SZ-1B (Uradni list RS, št. 87/11)
spreminja 175. člen zakona, tako da se glasi:
»175. člen
(izenačevanje
pravic)
Prejšnjim imetnikom stanovanjske pravice na
stanovanjih, ki so bila pred uveljavitvijo zakona o denacionalizaciji z odločbo
vrnjena prvotnim lastnikom, gredo iste pravice kot najemnikom v
denacionaliziranih stanovanjih.«;
dodaja 175. a člen zakona, ki se glasi:
»175.a člen
(pravice iz
bivših hišniških stanovanj)
Prejšnji imetniki stanovanjske pravice ali
prejšnji imetniki pravice začasne uporabe stanovanja na hišniškem stanovanju (v
nadaljnjem besedilu: prejšnji imetniki), ki: 
-      
so na dan uveljavitve Stanovanjskega zakona
(Uradni list RS, št. 18/91, 19/91 – popr., 21/94, 23/96, 1/00 – odločba US,
22/00 – ZJS in 87/02 – SPZ; v nadaljnjem besedilu: Stanovanjski zakon (SZ)),
prebivali v hišniškem stanovanju ter opravljali hišniška dela, povezana s
stavbo, ali 
-      
so hišniška dela prenehali opravljati pred
uveljavitvijo Stanovanjskega zakona (SZ) iz razlogov, ki niso bili na njihovi
strani, pa jim stanodajalec oziroma stanovanjska skupnost ni zagotovila drugega
primernega stanovanja, ali 
-      
so se upokojili pred uveljavitvijo
Stanovanjskega zakona (SZ), ali 
-      
so se upokojili, ali iz razlogov, ki niso na njihovi
strani, prenehali opravljati hišniška dela po uveljavitvi Stanovanjskega zakona
(SZ), pa jim lastniki hišniškega stanovanja niso zagotovili najem drugega
primernega neprofitnega stanovanja, in v stanovanju še prebivajo, imajo
naslednje pravice: 
1.     
če se etažni lastniki odločijo za prodajo
stanovanja, imajo prejšnji imetniki predkupno pravico pri nakupu stanovanja
pred vsemi drugimi predkupnimi upravičenci. Za ugotavljanje soglasja za prodajo
se uporabljajo določbe tega zakona o odločanju etažnih lastnikov o poslih, ki
presegajo okvir rednega upravljanja, glede pogojev odkupa pa se smiselno
uporabljajo določbe 173. člena tega zakona, 
2.     
če se prejšnji imetniki odločijo, da bi si
zagotovili drugo lastniško stanovanje ali stanovanjsko hišo, imajo pravico zahtevati,
da se jim za vrednost hišniškega stanovanja zagotovijo nadomestila pod pogoji
in na način, določen v 173. členu tega zakona, 
3.     
če za hišniško stanovanje, v katerem prebivajo,
plačujejo tržno najemnino, imajo pravico do subvencije najemnine v skladu s 40.
členom Zakona o spremembah in dopolnitvah Stanovanjskega zakona (Uradni list
RS, št. 57/08).«;
ter vsebuje naslednje prehodne in končno
določbo:
»PREHODNE IN KONČNA DOLOČBA
3. člen
(pogoji za
uveljavljanje pravic)
(1) Prejšnji imetnik dokazuje svojo
upravičenost do reševanja stanovanjskega vprašanja po tem zakonu s
predložitvijo dokumenta, s katerim mu je bilo hišniško stanovanje dodeljeno
pred letom 1991 ter pogodbo o delu, ki dokazuje opravljanje hišniških ali
sorodnih del za večstanovanjsko stavbo.
(2) Prejšnji imetnik, ki je uveljavil
materialne spodbude po 175.a členu zakona, je dolžan izprazniti hišniško
stanovanje v roku treh let od uveljavitve materialnih spodbud, sicer jih je
dolžan vrniti.
(3) O izpraznitvi stanovanja mora prejšnji
imetnik obvestiti ministrstvo, pristojno za stanovanjske zadeve, ki je odločilo
o pravici do rešitve stanovanjskega vprašanja.
4. člen
(rok za
uveljavitev pravic in uporaba določb tega zakona)
(1) Pravice iz hišniških stanovanj, ki jih
določata 1. in 2. točka 175.a člena zakona, se lahko uveljavijo v roku petih
let od uveljavitve tega zakona. 
(2) V pravdnih postopkih glede pravic iz
hišniških stanovanj, ki so bili začeti pred uveljavitvijo tega zakona, pa še
niso pravnomočno zaključeni, se od dneva uveljavitve tega zakona uporabljajo
določbe tega zakona.
5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon za uravnoteženje javnih financ –ZUJF
(Uradni list RS, št. 40/12)
spreminja 175. člen zakona, tako da se glasi:
»175. člen
(najemnik
hišniškega stanovanja)
Prejšnjim imetnikom stanovanjske pravice na
hišniških stanovanjih in prejšnjim imetnikom stanovanjske pravice na
stanovanjih, ki so bila pred uveljavitvijo zakona o denacionalizaciji z odločbo
vrnjena prvotnim lastnikom, gredo iste pravice kot najemnikom v denacionaliziranih
stanovanjih.«;
črta 175.a člen zakona:
»175.a člen
(črtan)«;
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
5. Stanovanjski zakon
209. člen
(1) Podzakonski predpis iz tretjega
odstavka 121.b člena zakona izda minister v treh mesecih od uveljavitve tega
zakona. 
(2) Z dnem uveljavitve tega zakona preneha
veljati Pravilnik o podrobnejših pogojih, merilih in postopku za dodelitev
subvencij mladim družinam za najem tržnih stanovanj (Uradni list RS, št.
66/07), določba 8. člena tega pravilnika, ki se nanaša na najvišje priznane
tržne najemnine pa se uporablja do uveljavitve predpisa iz tretjega odstavka
121.b člena zakona.
210. člen
Postopki, začeti na podlagi 175.a člena
Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN,
45/08 – ZVEtL, 57/08, 62/10 – ZUPJS, 56/11 – odločba US in 87/11), se končajo v
skladu z dosedanjimi predpisi.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi prvega odstavka 195.
člena Stanovanjskega zakona, kolikor se nanaša na najemne pogodbe za neprofitna
stanovanja v občinah, oddana na javnem razpisu (Uradni list RS, št. 14/17),
spreminja 195. člen zakona tako, da se glasi:
»195. člen
(veljavnost
določb)
(1) Določbe drugega in tretjega odstavka
90. člena tega zakona ne veljajo za najemna razmerja, sklenjena pred
uveljavitvijo tega zakona. (delno
razveljavljen)
(2) Najemnik, ki je hkrati lastnik
primernega, na dan uveljavitve tega zakona zasedenega stanovanja, razen v
primerih iz 108. člena tega zakona, se iz stanovanja ni dolžan izseliti oziroma
mu ni mogoče odpovedati najemne pogodbe v skladu s petim odstavkom 103. člena
tega zakona, dokler najemna pogodba za stanovanje v lasti najemnika ne preneha.
V tem času mora najemnik neprofitnega stanovanja lastniku plačevati tržno
najemnino, če tudi sam za svoje stanovanje zaračunava tržno najemnino, če se ne
dogovorita drugače.
(3) Višina globe iz 168. do 172. člena tega
zakona se prične uporabljati s 1. januarjem 2005.
(4) Do roka iz prejšnjega odstavka se
kaznuje z denarno kaznijo za:
1.    
prekršek iz 168. člena tega zakona:
- 
etažni lastnik-posameznik v razponu od 50.000
do 150.000 tolarjev,
- 
etažni lastnik-pravna oseba v razponu od
200.000 do 3,000.000 tolarjev,
- 
etažni lastnik-samostojni podjetnik posameznik
v razponu od 200.000 do 3,000.000 tolarjev,
- 
odgovorna oseba pravne osebe v razponu od
100.000 do 300.000 tolarjev;
2.    
prekršek iz 169. in 170. člena tega zakona:
- 
etažni lastnik-posameznik v razponu od 40.000
do 150.000 tolarjev,
- 
etažni lastnik-pravna oseba v razponu od
150.000 do 3,000.000 tolarjev,
- 
etažni lastnik-samostojni podjetnik posameznik
v razponu od 150.000 do 3,000.000 tolarjev,
- 
odgovorna oseba pravne osebe v razponu od
80.000 do 300.000 tolarjev;
3.    
prekršek iz 171. člena tega zakona:
- 
upravnik-pravna oseba v razponu od 1,000.000 do
10,000.000 tolarjev,
- 
upravnik-samostojni podjetnik posameznik v
razponu od 1,000.000 do 5,000.000 tolarjev,
- 
upravnik-etažni lastnik, ki opravlja dejavnost
upravljanja v razponu od 100.000 do 150.000 tolarjev,
- 
odgovorna oseba pravne osebe v razponu od
80.000 do 400.000 tolarjev;
4.    
prekršek iz 172. člena tega zakona:
- 
najemnik-posameznik v razponu od 40.000 do
150.000 tolarjev,
- 
najemnik-pravna oseba v razponu od 150.000 do
3,000.000 tolarjev,
- 
najemnik-samostojni podjetnik posameznik v
razponu od 150.000 do 3,000.000 tolarjev,
- 
odgovorna oseba pravne osebe v razponu od
80.000 do 300.000 tolarjev;
5.    
prekršek iz četrtega odstavka 170. člena tega
zakona:
- 
investitor v razponu od 1,000.000 do 3,000.000
tolarjev,
- 
odgovorna oseba pravne osebe v razponu od 100.000 do
300.000 tolarjev.«.

Zakon o spremembah in dopolnitvah
Stanovanjskega zakona – SZ-1C (Uradni list RS, št. 27/17)
vsebuje naslednjo končno določbo:
»KONČNA DOLOČBA
9. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah
Stanovanjskega zakona – SZ-1D (Uradni list RS, št. 59/19)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Postopki, ki so se začeli pred
uveljavitvijo tega zakona, se končajo v skladu z dosedanjimi predpisi.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o finančni razbremenitvi občin – ZFRO (Uradni list RS, št. 189/20)
vsebuje naslednjo končno določbo:
»41. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne prvega dne
v mesecu, ki sledi mesecu, v katerem je ta zakon uveljavljen.«.

Zakon o spremembah in dopolnitvah
Stanovanjskega zakona – SZ-1E (Uradni list RS, št. 90/21)
spreminja 173. člen zakona tako, da se glasi:
»173. člen
(pravice
najemnikov v denacionaliziranih stanovanjih v zvezi z nadomestnim odkupom)
(1) Določbe najemne pogodbe, sklenjene med
zavezancem za vrnitev stanovanja in najemnikom-prejšnjim imetnikom stanovanjske
pravice (v nadaljnjem besedilu: najemnik), ostanejo v veljavi tudi po vrnitvi
stanovanja upravičencu do denacionalizacije ali tistemu, ki mu je bilo vrnjeno
zaplenjeno stanovanje oziroma njunim pravnim naslednikom, vključno s kupci in
prodajalci.
(2) Potem, ko je bila stanovanjska stavba
ali stanovanje (v nadaljnjem besedilu: stanovanje), odvzeto po predpisih o
podržavljenju ali zaplenjeno, vrnjeno prvotnemu lastniku (v nadaljnjem
besedilu: lastnik), lahko najemnik na takem stanovanju uveljavlja pravico po
tem zakonu bodisi do nakupa stanovanja, v katerem prebiva, če se lastnik s tem
strinja, bodisi do nakupa drugega stanovanja ali gradnje hiše, v roku petih let
od uveljavitve tega zakona oziroma pravnomočnosti odločbe o denacionalizaciji,
če na dan uveljavitve tega zakona postopek denacionalizacije še ni pravnomočno
končan.
(3) V primeru iz prejšnjega odstavka ima
najemnik pravico do nadomestila v višini 36% od vrednosti stanovanja od Slovenski državni holding v gotovini, 25%
od Slovenski državni holding
v obliki obveznic in 13% od Republike Slovenije v gotovini. Najemnik lahko od Stanovanjskega sklada Republike Slovenije
zahteva, da mu ta odobri tudi posojilo iz 148. člena tega zakona do višine
kupnine za primerno stanovanje po ceni, ki jo za izračun posojila priznava
Stanovanjski sklad Republike Slovenije.
(4) Vrednost denacionaliziranega
stanovanja, ki se proda ali izprazni, se določi na podlagi 116. člena tega
zakona.
(5) Ministrstvo, pristojno za stanovanjske
zadeve, ugotavlja upravičenost do pridobitve nadomestila iz tretjega odstavka
tega člena ter višino nadomestila po posameznih zavezancih z izdajo odločbe, ki
jo prejmejo vsi zavezanci za plačilo nadomestila, lastnik in najemnik.
(6) Zoper odločbo iz prejšnjega odstavka je
dovoljen upravni spor.
(7) Zavezanci iz tretjega odstavka tega
člena so svoje obveznosti dolžni izpolniti najkasneje v šestih mesecih od
popolne vložene zahteve za izplačilo nadomestila, ki mora vsebovati tudi
overjeno kupoprodajno pogodbo za stanovanje, ki ga kupuje.
(8) Najemnik, ki kupuje drugo stanovanje
ali gradi hišo, se je dolžan z osebami, ki skupaj z njim uporabljajo
stanovanje, izseliti iz stanovanja, v katerem biva, najkasneje v roku enega
leta od prejetja ugodnosti iz tretjega odstavka tega člena. Po poteku tega roka
pa lahko lastnik stanovanja zahteva od najemnika plačilo prosto oblikovane
najemnine in izselitev najemnika s tožbo pri sodišču splošne pristojnosti.
Spori se rešujejo po hitrem postopku.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
37. člen
(določitev
solastniških deležev na skupnih delih v skupni lasti)
(1) Lastniki skupnih delov iz spremenjenega
23. člena zakona, ki so na dan uveljavitve tega zakona namenjeni rabi več
večstanovanjskih stavb ali drugih nepremičnin in so v skupni lasti vseh etažnih
lastnikov posameznih delov večstanovanjskih stavb in lastnikov drugih
nepremičnin, ki jim takšen skupen del služi, s sporazumom določijo solastniške
deleže ali jih določi sodišče. Če sporazum iz prejšnjega stavka ni sklenjen v
enem letu od uveljavitve tega zakona, lahko vsak od lastnikov predlaga, da
solastniške deleže določi sodišče v nepravdnem postopku. Sodišče določi
solastniške deleže ob smiselni uporabi določb drugega do petega odstavka 182.
člena Stanovanjskega zakona (Uradni list RS, št. 69/03, 18/04 – ZVKSES, 47/06 –
ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF,
14/17 – odl. US, 27/17, 59/19 in 189/20 – ZFRO).
(2) Do določitve solastniških deležev na
skupnih delih, ki so namenjeni rabi več večstanovanjskih stavb ali drugih
nepremičnin, ki so predmet urejanja po tem zakonu, so ti skupni deli skupna
lastnina vseh etažnih lastnikov posameznih delov večstanovanjskih stavb in
lastnikov drugih nepremičnin, ki so predmet urejanja po tem zakonu, ki jim
takšen skupen del služi.
38. člen
(upravljanje s
skupnimi deli v skupni lasti)
Do določitve solastniških deležev na
skupnih delih, ki so namenjeni rabi več večstanovanjskih stavb ali drugih
nepremičnin, se sklepi glede upravljanja teh delov sprejemajo z ustrezno večino
v posamezni večstanovanjski stavbi ali drugi nepremičnini glede na vrsto posla
upravljanja. Sklep je sprejet, če ga sprejmejo lastniki v vsaki posamezni
večstanovanjski stavbi ali drugi nepremičnini. Stroški upravljanja teh skupnih
delov se delijo po stavbah glede na delež neto površine posamezne stavbe, razen
če med lastniki velja dogovor o drugačni delitvi stroškov.
39. člen
(zavarovanje
večstanovanjske stavbe kot celote)
Ne glede na določila pogodb o medsebojnih
razmerjih, sklenjenih do uveljavitve tega zakona, se odločitve glede
zavarovanja večstanovanjske stavbe kot celote štejejo med posle rednega
upravljanja.
40. člen
(rok za odprtje
fiduciarnih računov)
(1) Upravnik odpre fiduciarni račun za
sredstva rezervnega sklada v enem letu od uveljavitve tega zakona, če etažni
lastniki ne sprejmejo sklepa iz spremenjenega drugega odstavka 42. člena
zakona.
(2) Do odprtja fiduciarnega računa za
sredstva rezervnega sklada za posamezno večstanovanjsko stavbo v skladu s
prejšnjim odstavkom je izvršbo na sredstva, zbrana v rezervni sklad, mogoče
dovoliti le do višine sredstev, ki so jih zbrali etažni lastniki tiste
večstanovanjske stavbe, zoper katero teče izvršba.
(3) Sredstva rezervnega sklada posamezne
večstanovanjske stavbe, ki so na dan uveljavitve tega zakona vezana na podlagi
depozitne pogodbe, se nakažejo na fiduciarni račun za sredstva rezervnega
sklada te večstanovanjske stavbe v sedmih dneh po izteku depozitne pogodbe.
(4) Do odprtja fiduciarnega računa v skladu
s spremenjenim prvim odstavkom 42. člena zakona se sredstva rezervnega sklada
vodijo po dosedanjih predpisih.
41. člen
(poenoteno
upravljanje)
(1) Etažni lastniki večstanovanjske stavbe,
ki imajo na dan uveljavitve tega zakona določenih več upravnikov (po vhodih), v
petih letih od uveljavitve tega zakona določijo enega upravnika, ki za
večstanovanjsko stavbo vzpostavi en rezervni sklad.
(2) Če v roku iz prejšnjega odstavka etažni
lastniki ne določijo upravnika za večstanovanjsko stavbo, inšpekcijski organ v
skladu s 128. členom Stanovanjskega zakona (Uradni list RS, št. 69/03, 18/04 –
ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US,
87/11, 40/12 – ZUJF, 14/17 – odl. US, 27/17, 59/19 in 189/20 – ZFRO) za
začasnega upravnika določi enega izmed obstoječih upravnikov te večstanovanjske
stavbe.
(3) Sredstva, ki jih etažni lastniki do
vzpostavitve enotnega rezervnega sklada stavbe zberejo v rezervne sklade po
vhodih, se uporabijo za vzdrževanje skupnih delov teh vhodov.
(4) Do odprtja fiduciarnega računa za
sredstva rezervnega sklada za posamezno večstanovanjsko stavbo je izvršbo na
sredstva, zbrana po vhodih stavbe, mogoče dovoliti le do višine sredstev, ki so
jih zbrali etažni lastniki posameznega vhoda, zoper katere teče izvršba.
42. člen
(upravnik, ki
je etažni lastnik)
(1) Etažni lastniki večstanovanjske stavbe,
v kateri je ustanovitev rezervnega sklada obvezna in v kateri opravlja posle
upravljanja eden izmed etažnih lastnikov, določijo upravnika v enem letu od
uveljavitve tega zakona v skladu s spremenjenim 49. členom zakona.
(2) Če etažni lastniki v roku iz prejšnjega
odstavka ne določijo upravnika v skladu s spremenjenim 49. členom zakona,
inšpekcijski organ v skladu s 128. členom Stanovanjskega zakona (Uradni list
RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 –
ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17, 59/19 in
189/20 – ZFRO) določi začasnega upravnika.
(3) Do določitve upravnika v skladu s
spremenjenim 49. členom zakona se večstanovanjska stavba iz prvega odstavka
tega člena upravlja po dosedanjih predpisih.
43. člen
(likvidacija
dosedanjih skupnosti lastnikov)
Skupnosti lastnikov, ustanovljene na
podlagi 22. člena Stanovanjskega zakona (Uradni list RS, št. 18/91-I, 19/91 –
popr., 13/93 – ZP-G, 9/94 – odl. US, 21/94, 29/95 – ZPDF, 23/96, 24/96 – odl.
US, 44/96 – odl. US, 1/00, 1/00 – odl. US in 22/00 – ZJS) ali 72. člena
Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN,
45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF,
14/17 – odl. US, 27/17, 59/19 in 189/20 – ZFRO), lahko prenehajo likvidacijo na
podlagi sklepa v skladu s spremenjenim drugim odstavkom 82. člena zakona.
44. člen
(postopna
uskladitev vrednosti točke in prva uskladitev)
(1) Ne glede na novi šesti odstavek 116.
člena zakona je:
-      
od uveljavitve tega zakona do 30. junija
2021 vrednost točke 2,63 eura;
-      
od 1. julija 2021 do 31. marca 2022
vrednost točke 2,92 eura in
-      
od 1. aprila 2022 do 31. marca 2023
vrednost točke 3,21 eura.
(2) Ne glede na novi šesti odstavek 116.
člena zakona se vrednost točke prvič uskladi z rastjo cen življenjskih
potrebščin po podatkih Statističnega urada Republike Slovenije v marcu leta
2024.
45. člen
(postopna
uskladitev subvencije neprofitne najemnine)
(1) Ob vsakokratni uskladitvi vrednosti
točke iz prvega odstavka prejšnjega člena se uskladi tudi subvencija neprofitne
najemnine tako, da se višina subvencije neprofitne najemnine preračuna z
upoštevanjem usklajene vrednosti točke, pri čemer se upošteva tudi morebitni
novi osnovni znesek minimalnega dohodka, ki je določen s predpisi, ki urejajo
socialnovarstvene prejemke.
(2) Pri uskladitvi subvencije neprofitne
najemnine v skladu s prejšnjim odstavkom se upoštevata tudi spremenjeni
najvišji delež subvencije neprofitne najemnine iz prvega odstavka spremenjenega
121. člena zakona in lokacijski faktor iz spremenjenega devetega odstavka 118.
člena zakona.
(3) Subvencija neprofitne najemnine iz tega
člena se uskladi na način iz petega odstavka spremenjenega 121. člena zakona.
(4) Lastnika stanovanja, upravičenca do
subvencije neprofitne najemnine in občino center za socialno delo o novi višini
subvencije neprofitne najemnine obvesti na način iz šestega odstavka
spremenjenega 121. člena zakona.
46. člen
(vpliv lokacije
na višino najemnine)
(1) Vpliv lokacije iz spremenjenega
devetega odstavka 118. člena zakona se za izračun neprofitne najemnine začne
uporabljati 1. novembra 2021.
(2) Do 1. novembra 2021 se vpliv
lokacije na višino najemnine določi v skladu z dosedanjimi predpisi.
47. člen
(postopna
uskladitev višine priznane neprofitne najemnine)
(1) Ne glede na spremenjeni tretji odstavek
121.b člena zakona je:
-      
od uveljavitve tega zakona do 30. junija
2021 višina priznane neprofitne najemnine 3 eure za kvadratni meter
stanovanjske površine,
-      
od 1. julija 2021 do 31. marca 2022
višina priznane neprofitne najemnine 3,33 eura za kvadratni meter stanovanjske
površine in
-      
od 1. aprila 2022 do 31. marca 2023
višina priznane neprofitne najemnine 3,67 eura za kvadratni meter stanovanjske
površine.
(2) Ne glede na novi četrti odstavek 121.b
člena zakona se višina priznane neprofitne najemnine prvič uskladi z rastjo cen
življenjskih potrebščin po podatkih Statističnega urada Republike Slovenije v
marcu leta 2024.
48. člen
(uporaba
določbe o posegih iz posameznega dela v skupne dele)
Spremenjeni 126.a člen zakona se ne
uporablja za posege, ki so bili končani pred uveljavitvijo tega zakona.
49. člen
(začetek
izvajanja javnega najema stanovanj)
Sklad začne izvajati javni najem stanovanj
iz novega 148.a člena zakona 1. januarja 2022.
50. člen
(izdaja in
uskladitev izvršilnih predpisov)
(1) Predpis iz četrtega odstavka novega
148.a člena, četrtega odstavka novega 148.c člena in sedmega odstavka novega
148.d člena zakona se izda v šestih mesecih od uveljavitve tega zakona.
(2) Uredba o metodologiji za oblikovanje
najemnin v neprofitnih stanovanjih ter merilih in postopku za uveljavljanje
subvencioniranih najemnin (Uradni list RS, št. 131/03, 142/04, 99/08, 62/10 –
ZUPJS, 79/15 in 91/15) se uskladi s spremenjenimi 116., 118. in 121. členom
zakona v šestih mesecih od uveljavitve tega zakona.
(3) Pravilnik o upravljanju
večstanovanjskih stavb (Uradni list RS, št. 60/09, 87/11 in 85/13) se uskladi z
novima 25.a in 35.a členom in spremenjenimi 25., 29., 30., 33., 34., 35. in 36.
členom zakona v šestih mesecih od uveljavitve tega zakona.
51. člen
(upravičenost
do subvencije najemnine v prehodnem obdobju)
Do uskladitve drugega stavka prvega
odstavka 28. člena Zakona o uveljavljanju pravic iz javnih sredstev (Uradni
list RS, št. 62/10, 40/11, 40/12 – ZUJF, 57/12 – ZPCP-2D, 14/13, 56/13 –
ZŠtip-1, 99/13, 14/15 – ZUUJFO, 57/15, 90/15, 38/16 – odl. US, 51/16 – odl. US,
88/16, 61/17 – ZUPŠ, 75/17, 77/18, 47/19 in 189/20 – ZFRO) je meja dohodkov za
ugotavljanje upravičenosti do subvencije najemnine ugotovljeni dohodek
najemnika in oseb, ki so navedene v najemni pogodbi, ki ne presega višine
njihovega minimalnega dohodka brez dodatka za delovno aktivnost, določenega v
skladu s predpisi, ki urejajo socialnovarstvene prejemke, povečanega za
30 % ugotovljenega dohodka, in za znesek neprofitne najemnine, določene po
predpisih, ki urejajo stanovanjske zadeve, ali za znesek priznane neprofitne
najemnine pri tržnih in hišniških stanovanjih, pri čemer se pri posamezniku, ki
prebiva v stanovanju sam, upošteva minimalni dohodek za samsko osebo, zvišan za
0,1 osnovnega zneska minimalnega dohodka po predpisu, ki ureja
socialnovarstvene prejemke.
52. člen
(prenehanje
veljavnosti)
Z dnem uveljavitve tega zakona preneha veljati
Zakon o poslovnih stavbah in poslovnih prostorih (Uradni list SRS, št. 18/74 in
34/88 ter Uradni list RS, št. 32/00, 102/02 – odl. US in 87/11 – ZMVN-A),
uporablja pa se za pogodbe, sklenjene na njegovi podlagi pred uveljavitvijo
tega zakona.
53. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.