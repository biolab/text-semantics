I. SPLOŠNE DOLOČBE
1. člen
(uvodna določba)
(1) Ta zakon ureja vodenje in vzdrževanje Poslovnega registra
Slovenije (v nadaljnjem besedilu: poslovni register), opredeljuje enote
poslovnega registra, določanje njihove identifikacije in njeno obvezno uporabo,
vsebino poslovnega registra in pridobivanje podatkov za vodenje poslovnega
registra, postopke v sistemu za podporo poslovnim subjektom ter določa postopek
vpisa enot poslovnega registra v poslovni register, podatke, ki jih ob vpisu
dodeli ali določi upravljavec registra, uporabo podatkov iz poslovnega registra
in hrambo dokumentacije.
(2) S tem zakonom se v pravni red Republike Slovenije delno
prenaša Direktiva 2012/17/EU Evropskega parlamenta in Sveta z dne 13. junija
2012 o spremembi Direktive Sveta 89/666/EGS ter direktiv 2005/56/ES in
2009/101/ES Evropskega parlamenta in Sveta glede povezovanja centralnih in
trgovinskih registrov ter registrov družb (UL L št. 156 z dne 16. 6. 2012, str.
1).
2. člen
(izrazi)
Izrazi, uporabljeni v tem zakonu, imajo naslednji pomen: 
-       
»poslovni register« je osrednja baza podatkov o vseh poslovnih subjektih
s sedežem na območju Republike Slovenije, ki opravljajo pridobitno ali
nepridobitno dejavnost, o njihovih delih in o podružnicah tujih podjetij, kot
jih določa zakon, ki ureja gospodarske družbe (v nadaljnjem besedilu:
podružnice tujih podjetij). Poslovni register je primarni register za tiste
poslovne subjekte, za katere zakon določa, da se vpišejo samo v poslovni
register, in za poslovne subjekte, ki se ustanovijo neposredno s predpisom ali
na podlagi predpisa in se ne vpišejo v noben drug register; 
-       
»sistem povezovanja poslovnih registrov« je sistem povezovanja poslovnih
registrov držav članic Evropske unije in Evropskega gospodarskega prostora.
Sistem povezovanja poslovnih registrov sestavljajo poslovni registri držav
članic Evropske unije in Evropskega gospodarskega prostora, evropska osrednja
platforma in elektronska točka za dostop;
-       
»registrski organ« je organ ali nosilec javnega pooblastila, ki je s
predpisom pooblaščen za vodenje primarnega registra ali uradne evidence; 
-       
»primarni register ali uradna evidenca« je register, razvid, imenik ali
druga evidenca, v katero se vpišejo poslovni subjekti pred vpisom v poslovni
register, oziroma če je podatkovna baza sestavni del poslovnega registra,
hkrati z vpisom v poslovni register; 
-       
»enote poslovnega registra« so poslovni subjekti, deli teh poslovnih
subjektov in podružnice tujih podjetij; 
-       
»poslovni subjekti« so pravne osebe, samostojni podjetniki posamezniki
oziroma samostojne podjetnice posameznice (v nadaljnjem besedilu: podjetnik) in
druge fizične osebe, ki opravljajo registrirane dejavnosti, ali s predpisom ali
z aktom o ustanovitvi določene dejavnosti; 
-       
»deli poslovnih subjektov« so podružnice, poslovne enote,
predstavništva, zadružne enote, režijski obrati in drugi deli poslovnih
subjektov, ki se registrirajo pri registrskem organu in tisti deli poslovnih
subjektov, ki se ne registrirajo pri registrskem organu, pa jim je mogoče opredeliti
naslov, opravljajo pa na istem ali drugem naslovu različno ali isto dejavnost
kot poslovni subjekt; 
-       
»matična številka« je enolična identifikacija vsake enote poslovnega
registra, ki jo ob vpisu v poslovni register dodeli upravljavec registra in se
ne spreminja; 
-       
»sistem za podporo poslovnim subjektom« je celota postopkov in
informacijskih rešitev, ki zagotavlja oddajo prijave, predloga ali druge vloge
za vpise v sodni register v skladu z zakonom, ki ureja sodni register, za vpise
v poslovni register v skladu s tem zakonom in za druge postopke, ki jih je
treba opraviti za zagotovitev pogojev za začetek poslovanja enote poslovnega
registra ali v zvezi s kasnejšimi spremembami;
-       
»informacijski sistem za podporo poslovnim subjektom« je računalniški
sistem, ki ga upravlja ministrstvo, pristojno za javno upravo, in zagotavlja
ustrezno informacijsko podporo za integrirano izvajanje poslovnih procesov, ki
jih obsega sistem za podporo poslovnim subjektom;
-       
»točke za podporo poslovnim subjektom« so krajevne točke, ki prek
informacijskega sistema za podporo poslovnim subjektom izvajajo postopke za
podporo poslovnim subjektom;
-       
»javni podatki« poslovnega registra so vsi podatki o enotah poslovnega
registra, razen podatkov, ki so s posebnim zakonom določeni kot osebni podatki.
Davčna številka in naslov prebivališča fizične osebe, ki sta hkrati davčna
številka in sedež poslovnega subjekta, z vpisom tega poslovnega subjekta v
poslovni register postaneta javna podatka; 
-       
»uporabnik javnih podatkov« poslovnega registra je vsaka pravna ali
fizična oseba, ki uporablja podatke poslovnega registra za statistične ali
druge namene.
3. člen
(upravljavec registra)
(1) Poslovni register vodi, vzdržuje in upravlja Agencija
Republike Slovenije za javnopravne evidence in storitve (v nadaljnjem besedilu:
upravljavec registra). 
(2) Upravljavec registra posreduje javne podatke iz
poslovnega registra in jih objavlja na svojem spletnem portalu. 
(3) Upravljavec registra prek sistema povezovanja poslovnih
registrov: 
1.     
prejema podatke in listine o tujih podjetjih iz držav članic Evropske
unije in Evropskega gospodarskega prostora ter jih posreduje registrskemu organu,
ki vodi sodni register, in
2.     
posreduje podatke in listine o enotah poslovnega registra iz 3. do 6.
točke prvega odstavka 3. člena Zakona o sodnem registru (Uradni list RS,
št. 54/07 – uradno prečiščeno besedilo, 65/08, 49/09, 82/13 – ZGD-1H in
17/15; v nadaljnjem besedilu: ZSReg), ki jih posreduje registrski organ iz
prejšnje točke.
(4) Upravljavec registra vodi poslovni register tako, da se
poleg zadnjega stanja podatkov o vseh enotah poslovnega registra ohranjajo tudi
vsi pretekli vpisi, spremembe podatkov in izbrisi enot poslovnega registra po
času nastanka in vrstah dogodkov.
(5) Upravljavec registra zagotavlja podatke o predpisih in
njihovih spremembah, ki določajo javno objavo letnih poročil in podatkov iz
poslovnega registra o enotah poslovnega registra iz 2. točke tretjega odstavka
tega člena, na evropskem portalu e-pravosodje.
4. člen
(določitev šifre glavne dejavnosti)
Upravljavec registra na podlagi podatkov, prejetih od enote
poslovnega registra, enoti poslovnega registra določi šifro glavne dejavnosti v
skladu s standardno klasifikacijo dejavnosti.
5. člen
(določitev šifre institucionalnega sektorja)
Upravljavec registra na podlagi podatkov, prejetih od enote
poslovnega registra, enoti poslovnega registra določi šifro institucionalnega
sektorja v skladu s standardno klasifikacijo institucionalnih sektorjev.
II. IDENTIFIKACIJA ENOT POSLOVNEGA REGISTRA
6. člen
(matična številka)
(1) Upravljavec registra enotam poslovnega registra ob
njihovem vpisu v primarni register ali uradno evidenco dodeli matično številko.
(2) Matična številka enolično opredeli vsako enoto poslovnega
registra in služi kot enolična identifikacija enote poslovnega registra. 
(3) Po izbrisu enote poslovnega registra iz poslovnega
registra se njena matična številka ne sme ponovno uporabiti.
7. člen
(obvezna uporaba matične številke)
(1) Matično številko obvezno uporabljajo vse enote poslovnega
registra in vsi registrski organi pri posredovanju podatkov ter medsebojni
izmenjavi in povezovanju podatkov. 
(2) Registrski organ ne sme izdati sklepa ali odločbe o vpisu
v primarni register ali uradno evidenco brez matične številke, ki jo določi
upravljavec registra.
7.a člen
(enotni identifikator)
(1) Upravljavec registra enotam poslovnega registra iz 2.
točke tretjega odstavka 3. člena tega zakona in iz 2. točke drugega
odstavka 3. člena ZSReg, ki jih ustanovijo poslovni subjekti iz držav
članic Evropske unije in Evropskega gospodarskega prostora, za katere velja
Direktiva 2009/101/ES Evropskega parlamenta in Sveta z dne 16. septembra
2009 o uskladitvi zaščitnih ukrepov za varovanje interesov družbenikov in
tretjih oseb, ki jih države članice zahtevajo od gospodarskih družb v skladu z
drugim pododstavkom člena 54 Pogodbe, zato da se oblikujejo zaščitni ukrepi z
enakim učinkom v vsej Skupnosti (UL L št. 258 z dne 1. 10. 2009, str.
11), zadnjič spremenjena z Direktivo Sveta 2013/24/EU z dne 13. maja 2013 o
prilagoditvi nekaterih direktiv na področju prava družb zaradi pristopa
Republike Hrvaške (UL L št. 158 z dne 10. 6. 2013, str. 365), (v
nadaljnjem besedilu: Direktiva 2009/101/ES), ob njihovem vpisu v primarni
register dodeli enotni identifikator za prejemanje in posredovanje podatkov in
listin ter objavo javnih podatkov in listin prek sistema povezovanja poslovnih
registrov. 
(2) Enotni identifikator je sestavljen iz elementov, ki
omogočata identifikacijo Republike Slovenije in poslovnega registra, ter
matične številke enote poslovnega registra. 
(3) Vlada Republike Slovenije z uredbo predpiše način
določitve enotnega identifikatorja.
III. VSEBINA POSLOVNEGA REGISTRA
8. člen
(podatki o enotah poslovnega registra)
(1) Za vodenje in vzdrževanje poslovnega registra ter za zagotavljanje
varnosti pravnega prometa obdeluje upravljavec registra naslednje podatke o
posamezni enoti poslovnega registra: 
-       
datum vpisa v poslovni register, 
-       
matično številko, 
-       
enotni identifikator, če ta obstaja,
-       
davčno številko in identifikacijsko številko za DDV, 
-       
firmo ali ime, 
-       
skrajšano firmo ali ime, če poseben zakon določa njegovo uporabo, 
-       
sedež (ulica, hišna številka, dodatek k hišni številki, naselje, občina,
poštna številka, ime pošte, upravna enota in podatki o geokodi), 
-       
datum akta o ustanovitvi, 
-       
o vpisu pri registrskem organu (organ, datum, številka akta o vpisu in
zaporedna številka vpisa), 
-       
druge dejavnosti poleg glavne dejavnosti, določene v aktu o ustanovitvi
subjekta, ki jih subjekt dejansko opravlja in pomenijo pomemben del njegovega
poslovanja.
-       
glavno dejavnost po uredbi, ki določa standardno klasifikacijo
dejavnosti, 
-       
o institucionalnem sektorju po uredbi, ki določa standardno
klasifikacijo institucionalnih sektorjev, 
-       
pravnoorganizacijsko obliko, 
-       
vrsto društva, 
-       
poseben status, 
-       
šifro proračunskega uporabnika, 
-       
o velikosti po merilih zakona, ki ureja gospodarske družbe, 
-       
o velikosti po standardih Evropske unije, 
-       
o ustanoviteljih (osebno ime oziroma firma, sedež in naslov oziroma
naslov stalnega ali začasnega prebivališča, enotna matična številka občana (v
nadaljnjem besedilu: EMŠO) ali matična številka, davčna številka), 
-       
poreklo ustanovitvenega kapitala, 
-       
države ustanovitvenega kapitala, 
-       
vrsto lastnine po pretežnem deležu, 
-       
lastniški delež Republike Slovenije, 
-       
o lastniških deležih v gospodarskih družbah, 
-       
o zastopnikih (osebno ime, naslov stalnega ali začasnega prebivališča,
davčna številka, EMŠO in vrsta zastopnika), 
-       
o poslovanju (posluje: da, ne), 
-       
o številkah računov, 
-       
o oznaki k zavezanosti po zakonu, ki ureja dostop do informacij javnega
značaja, 
-       
o začetku postopka v skladu z zakonom, ki ureja prisilno poravnavo,
stečaj in likvidacijo, 
-       
telefon, telefaks, elektronski naslov in naslov spletne strani, 
-       
o spremembah (vrsto in datum), 
-       
o izbrisu (vrsta, datum, pravni naslednik). 
(2) Pristojne institucije upravljavcu registra iz svojih
uradnih registrov in evidenc zagotavljajo podatke o: 
-       
davčnih številkah, identifikacijskih številkah za DDV in številkah
računov, ki so odprti v tujini, ki jih upravljavcu registra posreduje Finančna
uprava Republike Slovenije, 
-       
EMŠO, ki jih upravljavcu registra posreduje organ, ki vodi Centralni
register prebivalstva (v nadaljnjem besedilu: CRP), 
-       
lastniških deležih gospodarskih družb, ki jih upravljavcu registra
posreduje Vrhovno sodišče Republike Slovenije, ki vodi sodni register, ali
lastniških deležih delniških družb, ki jih upravljavcu registra posreduje
Centralna klirinško-depotna družba, 
-       
poslovanju (posluje: da, ne), ki jih upravljavcu registra posreduje
Banka Slovenije ali jih zagotavlja upravljavec registra sam, 
-       
številkah računov, ki jih zagotavlja upravljavec registra iz registra
transakcijskih računov, ki ga upravlja v skladu z zakonom, ki ureja plačilne
storitve in sisteme, 
-       
velikosti po merilih zakona, ki ureja gospodarske družbe, ki jih
zagotavlja upravljavec registra sam, 
-       
naslovu, enotah in geokodi, ki jih upravljavcu registra posreduje
Geodetska uprava Republike Slovenije, 
-       
šifrah proračunskih uporabnikov, ki jih upravljavcu registra posreduje
Uprava Republike Slovenije za javna plačila, 
-       
zavezanosti po zakonu, ki ureja dostop do informacij javnega značaja, ki
jih zagotavlja upravljavec registra sam iz registra zavezancev za dostop do
informacij javnega značaja, 
-       
začetku postopka v skladu z zakonom, ki ureja prisilno poravnavo, stečaj
in likvidacijo, ki jih upravljavcu registra zagotavlja sodišče. 
(3) Upravljavec registra v posebnem navodilu določi vrsto in
obseg podatkov iz prejšnjih odstavkov za posamezno pravnoorganizacijsko obliko
enote poslovnega registra. Navodilo izda upravljavec registra v soglasju z
ministrom, pristojnim za gospodarstvo.
9. člen
(evidenca kvalificiranih potrdil za elektronski podpis)
(1) Upravljavec registra vzpostavi, vodi in vzdržuje evidenco
kvalificiranih potrdil za elektronski podpis zastopnikov enot poslovnega
registra, ki so vpisani v poslovni register. Evidenca vsebuje naslednje
podatke: 
-       
identifikator enote poslovnega registra (matična številka, davčna
številka); 
-       
identifikator kvalificiranega potrdila za elektronski podpis (oznaka
izdajatelja, serijska številka kvalificiranega potrdila za elektronski podpis);
-       
identifikator zastopnika (davčna številka). 
(2) Vlada Republike Slovenije z uredbo podrobneje določi
način vodenja in ažuriranja ter tehnične zahteve za vzpostavitev evidence
kvalificiranih potrdil za elektronski podpis.
IV. PRIDOBIVANJE PODATKOV ZA VODENJE POSLOVNEGA REGISTRA
10. člen
(prijava za vpis podatkov v poslovni register)
(1) Poslovni subjekti, za katere je upravljavec registra tudi
registrski organ, predložijo zahtevane podatke iz prvega odstavka 8. člena na
prijavi za vpis v poslovni register (v nadaljnjem besedilu: prijava). 
(2) Poslovni subjekti, ki se ustanovijo na podlagi zakona ali
drugega predpisa in se ne registrirajo pri registrskem organu, morajo
posredovati prijavo upravljavcu registra najpozneje v 15 dneh od ustanovitve
skupaj z drugimi listinami, opredeljenimi v posameznem predpisu. 
(3) Za vse ostale poslovne subjekte mora registrski organ ob
prejemu predpisanih listin za vpis v primarni register ali uradno evidenco pozvati
upravljavca registra, da poslovnemu subjektu dodeli matično številko.
Registrski organ mora na prijavo vpisati matično številko. Poslovni subjekt
mora upravljavcu registra posredovati prijavo in akt o vpisu v primarni
register ali uradno evidenco najpozneje v 15 dneh od registracije. 
(4) Poslovni subjekti iz drugega in tretjega odstavka tega
člena morajo za dele poslovnega subjekta posredovati prijavo upravljavcu
registra najpozneje v 15 dneh od registracije ali ustanovitve delov poslovnega
subjekta. 
(5) Poslovni subjekti iz drugega in tretjega odstavka tega
člena morajo vsako spremembo podatkov iz prvega odstavka 8. člena tega zakona
posredovati upravljavcu registra najpozneje v 15 dneh po nastanku spremembe. V
enakem roku morajo posredovati tudi podatke o prenehanju poslovnega subjekta. 
(6) Prijava se vloži v elektronski ali papirni obliki.
11. člen
(pretok podatkov)
(1) Podatke iz prvega odstavka 8. člena tega zakona, ki se
vodijo pri registrskih organih, morajo upravljavcu registra posredovati vsi
registrski organi v Republiki Sloveniji, pri katerih se enote poslovnega
registra registrirajo v skladu s predpisi. Registrski organi posredujejo
upravljavcu registra te podatke brezplačno, z neposredno računalniško povezavo,
najpozneje v 15 dneh po vpisu enote poslovnega registra ali po vpisu sprememb
podatkov v primarni register ali po izbrisu enote poslovnega registra iz
primarnega registra. Če registrski organi podatkov o enotah poslovnega registra
ne vodijo na elektronski način, jih upravljavcu registra posredujejo na
papirju. 
(2) Podatke in spremembe podatkov, ki se ne vodijo pri
registrskih organih in so predmet vpisa v poslovni register, upravljavcu
registra sporočijo same enote poslovnega registra najkasneje v 15 dneh po
ustanovitvi ali po nastanku spremembe. 
(3) Spremembe osebnih podatkov o fizičnih osebah, ki se
vodijo v poslovnem registru, pridobiva upravljavec registra iz CRP samodejno z
uporabo EMŠO.
IV.A POSTOPKI V SISTEMU ZA PODPORO POSLOVNIM SUBJEKTOM
11.a člen
(sistem za podporo poslovnim subjektom)
(1) V sistem za podporo poslovnim subjektom je vključena
oddaja prijav, predlogov ali drugih vlog v naslednjih postopkih za podporo
poslovnim subjektom: 
1.     
postopku vpisa ustanovitve, spremembe ali izbrisa enote poslovnega
registra iz prvega in drugega odstavka 3. člena ZSReg in podjetnika, 
2.     
postopku prijave potreb po delavcih v skladu z zakonom, ki ureja
zaposlovanje, 
3.     
postopku prijave za ustrezen vpis v davčni register in postopku
pridobitve identifikacijske številke za DDV v skladu z zakonom, ki ureja
finančno upravo, 
4.     
postopku prijave, odjave ali spremembe prijave v sistemu socialnega
zavarovanja v skladu z zakoni, ki urejajo zdravstveno, pokojninsko in druga
socialna zavarovanja, 
5.     
postopku pridobitve obrtnega dovoljenja v skladu s predpisi, ki urejajo
obrtno dovoljenje, in 
6.     
drugih postopkih v zvezi s poslovanjem enote poslovnega registra, ki jih
določi minister, pristojen za gospodarstvo, v soglasju z ministrom, pristojnim
za javno upravo, ob upoštevanju tehničnih možnosti za informacijsko
združljivost teh postopkov v informacijskem sistemu za podporo poslovnim
subjektom. 
(2) Sistem za podporo poslovnim subjektom obsega naslednje
poslovne procese: 
1.     
sestavo vlog v postopkih za podporo poslovnim subjektom, 
2.     
pridobivanje podatkov, ki jih mora vsebovati vloga v posameznem postopku
za podporo poslovnim subjektom, iz uradnih evidenc, če za to obstajajo ustrezni
tehnični pogoji, 
3.     
preverjanje omejitev vpisa v sodni ali poslovni register v skladu z
zakonom, ki ureja gospodarske družbe, 
4.     
pripravo listin, ki jih je treba priložiti vlogam v postopkih za podporo
poslovnim subjektom, 
5.     
elektronsko oddajo vlog v postopkih za podporo poslovnim subjektom in
listin, ki jih je treba priložiti tem vlogam, 
6.     
druga administrativna opravila za potrebe postopkov za podporo poslovnim
subjektom in 
7.     
elektronsko posredovanje odločitev v postopkih za podporo poslovnim
subjektom. 
(3) Za enote poslovnega registra iz prvega in drugega
odstavka 3. člena ZSReg in podjetnika opravlja poslovne procese iz 1. do
6. točke prejšnjega odstavka točka za podporo poslovnim subjektom iz 11.c člena
tega zakona ali notar. Če so za to izpolnjeni ustrezni tehnični pogoji, lahko
navedene poslovne procese opravljajo enote poslovnega registra neposredno prek
oddaljenega dostopa do informacijskega sistema za podporo poslovnim subjektom. 
(4) Ministrstvo, pristojno za javno upravo, na javnem
spletnem portalu objavi informacije o postopkih za podporo poslovnim subjektom
in pregled predpisanih pogojev za opravljanje posameznih dejavnosti. 
(5) Drugo ministrstvo mora obvestiti ministrstvo, pristojno
za javno upravo, o vsakem novem predpisu ali spremembi predpisa, ki določa
pogoje za opravljanje posameznih dejavnosti in spada v njegovo delovno
področje, v petih dneh po objavi predpisa v Uradnem listu Republike Slovenije.
11.b člen
(informacijski sistem za podporo poslovnim subjektom)
(1) V informacijski sistem za podporo poslovnim subjektom se
na podlagi povezanosti s CRP, davčnim registrom, poslovnim registrom in
evidenco zavarovanih oseb obveznega zdravstvenega zavarovanja prevzemajo osebni
podatki, ki so potrebni za sestavo vlog v postopkih za podporo poslovnim
subjektom. 
(2) Osebni podatki se v informacijskem sistemu za podporo
poslovnim subjektom lahko obdelujejo samo v zvezi s sestavo in oddajo vlog v
postopkih za podporo poslovnim subjektom. Informacijski sistem za podporo
poslovnim subjektom mora biti zasnovan tako, da se osebni podatki lahko
uporabijo samo za namen iz prejšnjega stavka. 
(3) Za namen sestave vloge za vpis ustanovitve enote
poslovnega registra iz prvega in drugega odstavka 3. člena ZSReg in
podjetnika informacijski sistem za podporo poslovnim subjektom na podlagi EMŠO
ali davčne številke iz CRP ali davčnega registra pridobi o posamezni osebi
naslednje podatke: osebno ime, EMŠO ali davčno številko, državo, ulico, hišno številko,
naselje, občino, poštno številko in ime pošte. 
(4) Za namen sestave vloge za vpis spremembe ali izbrisa
enote poslovnega registra iz prvega in drugega odstavka 3. člena ZSReg in
podjetnika informacijski sistem za podporo poslovnim subjektom na podlagi
matične ali davčne številke iz poslovnega registra pridobi o posamezni osebi
naslednje podatke: osebno ime, EMŠO ali davčno številko, državo, ulico, hišno
številko, naselje, občino, poštno številko in ime pošte. 
(5) Za namen sestave vloge za odjavo in spremembo prijave v
sistemu socialnega zavarovanja informacijski sistem za podporo poslovnim
subjektom na podlagi EMŠO zavarovanca in matične številke zavezanca za prijavo
iz evidence zavarovanih oseb obveznega zdravstvenega zavarovanja pridobi podatke
o zavarovancu in zavarovanju, ki se v skladu s predpisom, ki ureja obrazce za
prijavo, spremembo in odjavo obveznih socialnih zavarovanj, vpisujejo na
obrazec za odjavo in spremembo prijave. 
(6) Sestavni del informacijskega sistema za podporo poslovnim
subjektom je sistem za začasno centralno elektronsko hrambo dokumentov (v
nadaljnjem besedilu: CEH), ki zagotavlja elektronske dokumente za potrebe
izvajanja postopkov za podporo poslovnim subjektom v informacijskem sistemu za
podporo poslovnim subjektom, vendar ne več kot šest mesecev od zaključka
postopka. V CEH so vključeni vsi elektronski dokumenti, ki se izmenjujejo prek
informacijskega sistema za podporo poslovnim subjektom. 
(7) CEH mora biti zasnovan tako, da do elektronskih
dokumentov iz prejšnjega odstavka lahko dostopajo samo: 
1.     
točke za podporo poslovnim subjektom in notarji, 
2.     
organi in organizacije z javnimi pooblastili, ki so pristojni odločati v
postopkih za podporo poslovnim subjektom, ter 
3.     
do dokumentov v zvezi s posameznim postopkom za podporo poslovnim
subjektom tudi poslovni subjekt, ki je stranka tega postopka. 
(8) Izvirna papirna dokumentacija se hrani dve leti na točki
za podporo poslovnim subjektom, ki je dokumentacijo prejela. 
(9) Upravljavci informacijskih sistemov za podporo posameznih
postopkov poslovnim subjektom morajo te sisteme zasnovati tako, da so
združljivi z informacijskim sistemom za podporo poslovnim subjektom in da
omogočajo sprejem elektronskih vlog v postopkih za podporo poslovnim subjektom
ter elektronsko posredovanje informacij o odločitvah v teh postopkih.
11.c člen
(točke za podporo poslovnim subjektom)
(1) Položaj točke za podporo poslovnim subjektom lahko
pridobi: 
1.     
upravna enota, 
2.     
izpostava upravljavca registra, 
3.     
organizacijska enota gospodarske, obrtne ali druge zbornice ter 
4.     
pravna oseba javnega in zasebnega prava, ki izvaja naloge podjetniškega
okolja v skladu z zakonom, ki ureja podporno okolje za podjetništvo. 
(2) Oseba iz prejšnjega odstavka pridobi položaj točke za
podporo poslovnim subjektom, ko pridobi dovoljenje ministrstva, pristojnega za
gospodarstvo, za opravljanje postopkov za podporo poslovnim subjektom. 
(3) Točke za podporo poslovnim subjektom morajo izpolnjevati
naslednje kadrovske, organizacijske in tehnične pogoje: 
1.     
imeti morajo zaposlena vsaj dva referenta z najmanj visoko strokovno
izobrazbo ali izobrazbo, pridobljeno po študijskem programu prve stopnje, za
poslovanje na območju upravne enote z več kot 20.000 prebivalci. Če točka za
podporo poslovnim subjektom posluje na območju upravne enote z manj kot 20.000
prebivalci, ima lahko zaposlenega samo enega referenta; 
2.     
imeti morajo s strani ministrstva, pristojnega za gospodarstvo,
pooblaščenega administratorja točke za podporo poslovnim subjektom; 
3.     
pred pričetkom poslovanja morajo za vsakega referenta zagotoviti
primerno opremo za opravljanje poslovnih procesov, ki jih obsega sistem za
podporo poslovnim subjektom, in samostojno kvalificirano potrdilo za
elektronski podpis; 
4.     
zagotavljati morajo poslovanje ves čas uradnih ur, ki so določene za
opravljanje osnovne dejavnosti na točki za podporo poslovnim subjektom. 
(4) Ministrstvo, pristojno za gospodarstvo, izda dovoljenje
za opravljanje postopkov za podporo poslovnim subjektom, na zahtevo osebe iz
prvega odstavka tega člena, če izpolnjuje kadrovske, organizacijske in tehnične
pogoje, potrebne za učinkovito in strokovno opravljanje poslovnih procesov, ki
jih obsega sistem za podporo poslovnim subjektom. 
(5) Točka za podporo poslovnim subjektom mora: 
1.     
pripraviti in oddati vlogo v postopku za podporo poslovnim subjektom na
zahtevo vsake osebe, ki je upravičena vložiti vlogo v teh postopkih, 
2.     
opravljati postopke za podporo poslovnim subjektom skrbno in v skladu s
predpisi, ki urejajo te postopke, 
3.     
zagotavljati kadrovske, organizacijske in tehnične pogoje, potrebne za
učinkovito in strokovno opravljanje poslovnih procesov, ki jih obsega sistem za
podporo poslovnim subjektom, 
4.     
vsaki osebi na njeno zahtevo dati informacije o postopkih za podporo
poslovnim subjektom, 
5.     
pri oglaševanju storitev v zvezi s postopki za podporo poslovnim
subjektom in pri zasnovi svojega javnega spletnega portala upoštevati pravila
obveščanja javnosti. 
(6) Točka za podporo poslovnim subjektom mora postopke za
podporo poslovnim subjektom opravljati brezplačno. 
(7) Poslovanje točk za podporo poslovnim subjektom iz prvega
odstavka tega člena v skladu s tem zakonom in predpisi, izdanimi na njegovi
podlagi, nadzira ministrstvo, pristojno za gospodarstvo. 
(8) Ministrstvo, pristojno za gospodarstvo, izda odločbo o
odpravi kršitev, ugotovljenih pri nadzoru nad točko za podporo poslovnim
subjektom, če točka za podporo poslovnim subjektom pri opravljanju postopkov za
podporo poslovnim subjektom krši obveznosti iz petega odstavka tega člena. 
(9) Ministrstvo, pristojno za gospodarstvo, odvzame
dovoljenje za opravljanje postopkov za podporo poslovnim subjektom, če: 
1.     
točka za podporo poslovnim subjektom v roku, določenem v odločbi iz
prejšnjega odstavka, ne odpravi kršitev, katerih odprava ji je bila naložena s
to odločbo, 
2.     
je točka za podporo poslovnim subjektom v koledarskem letu opravila manj
kot 20 postopkov za podporo poslovnim subjektom, razen če v oddaljenosti 20 km
ni na voljo druge točke za podporo poslovnim subjektom, 
3.     
točka za podporo poslovnim subjektom iz 4. točke prvega odstavka tega
člena nalog podjetniškega okolja v skladu z zakonom, ki ureja podporno okolje
za podjetništvo, ne izvaja več. 
(10) Točki za podporo poslovnim subjektom preneha dovoljenje
za opravljanje postopkov za podporo poslovnim subjektom na podlagi izjave, da
ne želi več opravljati postopkov za podporo poslovnim subjektom. 
(11) Minister, pristojen za gospodarstvo, v soglasju z
ministrom, pristojnim za javno upravo, predpiše: 
1.     
podrobnejše kadrovske, organizacijske in tehnične pogoje, potrebne za
učinkovito in strokovno opravljanje poslovnih procesov, ki jih obsega sistem za
podporo poslovnim subjektom, 
2.     
pravila obveščanja javnosti iz 5. točke petega odstavka tega člena, 
3.     
obrazec za vložitev zahteve za izdajo dovoljenja za opravljanje
postopkov za podporo poslovnim subjektom in dokumentacijo, ki jo je treba
priložiti zahtevi.
V. POSTOPEK VPISA ENOT POSLOVNEGA REGISTRA, ZA KATERE JE
UPRAVLJAVEC REGISTRA REGISTRSKI ORGAN
12. člen
(način vpisa enote poslovnega registra)
(1) Vpis enote poslovnega registra lahko izvede vsak
posameznik z uporabo kvalificiranega potrdila za elektronski podpis, izdanega
tudi za namen avtentikacije, prek informacijskega sistema za podporo poslovnim
subjektom ali na točkah za podporo poslovnim subjektom, kjer so zagotovljene: 
-       
informacije v zvezi z vpisom, spremembo ali izbrisom enote poslovnega
registra iz poslovnega registra; 
-       
obrazci za vpis, spremembo ali izbris enote poslovnega registra iz
poslovnega registra; in 
-       
pomoč pri izpolnjevanju obrazcev. 
(2) Točke za podporo poslovnim subjektom za posamezne vrste
enot poslovnega registra se določijo s predpisi, ki podrobneje urejajo način
registracije enot poslovnega registra. 
(3) Enota poslovnega registra lahko posreduje prijavo točki za
podporo poslovnim subjektom po svojem pooblaščencu, kar pooblaščenec izkaže s
predložitvijo pisnega pooblastila, na katerem je overjen podpis pooblastitelja.
(4) Enota poslovnega registra lahko spremeni ali dopolni
podatke v vloženi prijavi oziroma prijavo umakne najpozneje do dneva pred
predlaganim datumom vpisa, navedenim v prijavi.
13. člen
(posredovanje obrazcev)
Točke za podporo poslovnim subjektom podatke s prijave v
elektronski obliki skupaj s priloženimi skeniranimi dokumenti posredujejo prek
informacijskega sistema za podporo poslovnim subjektom upravljavcu registra,
kjer se opravi postopek vpisa v poslovni register.
14. člen
(postopek vpisa)
(1) Upravljavec registra izvede postopek vpisa enote
poslovnega registra iz prvega odstavka 10. člena tega zakona v poslovni
register na podlagi popolne prijave, enoti poslovnega registra določi matično
številko, šifro glavne dejavnosti v skladu s standardno klasifikacijo
dejavnosti, jo razvrsti v institucionalni sektor v skladu s standardno
klasifikacijo institucionalnih sektorjev ter jo vpiše v poslovni register. 
(2) V primeru nepopolne prijave upravljavec registra pozove
enoto poslovnega registra, da v roku osmih dni dopolni prijavo. Če enota
poslovnega registra prijave ne dopolni v določenem roku, upravljavec registra
prijavo s sklepom zavrže. Zoper ta sklep je dovoljena pritožba, ki se vloži pri
upravljavcu registra v roku osmih dni od vročitve sklepa. O pritožbi odloča
ministrstvo, pristojno za gospodarstvo. 
(3) Če enota poslovnega registra ne izpolnjuje pogojev za
vpis v poslovni register, upravljavec registra izda sklep o zavrnitvi vpisa.
Zoper ta sklep je dovoljena pritožba, ki se vloži pri upravljavcu registra v
roku osmih dni od vročitve sklepa. O pritožbi odloča ministrstvo, pristojno za
gospodarstvo. 
(4) Upravljavec registra o vpisu v poslovni register izda
sklep, ga posreduje enoti poslovnega registra osebno v prostorih upravljavca
registra ali z navadno poštno pošiljko na naslov, ki ga določi enota poslovnega
registra v prijavi, in objavi na svojem spletnem portalu na način, da se
prekrijejo osebni podatki. Šteje se, da je vročitev opravljena na dan objave
sklepa. Zoper sklep je dovoljena pritožba, ki se vloži pri upravljavcu registra
v roku osmih dni od vročitve sklepa. O pritožbi odloča ministrstvo, pristojno
za gospodarstvo. Pritožba ne zadrži izvršitve sklepa.
15. člen
(vpis sprememb podatkov)
(1) Enota poslovnega registra mora vsako spremembo podatkov
iz prvega odstavka 8. člena tega zakona prijaviti upravljavcu registra v 15
dneh po nastanku spremembe. Za spremembo ali dopolnitev podatkov v vloženi
prijavi o vpisu sprememb podatkov se uporablja določba četrtega odstavka 12.
člena tega zakona.
(2) V primeru nepopolne prijave upravljavec registra pozove
enoto poslovnega registra, da v roku osmih dni dopolni prijavo. Če enota
poslovnega registra prijave ne dopolni v določenem roku, upravljavec registra
prijavo s sklepom zavrže. Zoper ta sklep je dovoljena pritožba, ki se vloži pri
upravljavcu registra v roku osmih dni od vročitve sklepa. O pritožbi odloča
ministrstvo, pristojno za gospodarstvo. 
(3) Če enota poslovnega registra ne izpolnjuje pogojev za
vpis spremembe v poslovni register, upravljavec registra izda sklep o zavrnitvi
vpisa. Zoper ta sklep je dovoljena pritožba, ki se vloži pri upravljavcu registra
v roku osmih dni od vročitve sklepa. O pritožbi odloča ministrstvo, pristojno
za gospodarstvo. 
(4) Upravljavec registra podatke, ki jih sam določa, spremeni
po uradni dolžnosti. Druge podatke v poslovnem registru upravljavec registra
spremeni v primerih, ki jih določajo drugi predpisi. 
(5) Upravljavec registra o vpisu spremembe podatkov v
poslovni register izda sklep, ga posreduje enoti poslovnega registra osebno v
prostorih upravljavca registra ali z navadno poštno pošiljko na naslov, ki ga
določi enota poslovnega registra v prijavi, in objavi na svojem spletnem
portalu na način, da se prekrijejo osebni podatki. Šteje se, da je vročitev
opravljena na dan objave sklepa. Zoper sklep je dovoljena pritožba, ki se vloži
pri upravljavcu registra v roku osmih dni od vročitve sklepa. O pritožbi odloča
ministrstvo, pristojno za gospodarstvo. Pritožba ne zadrži izvršitve sklepa.
16. člen
(izbris enote poslovnega registra)
(1) Upravljavec registra izvede postopek izbrisa enote
poslovnega registra na podlagi prijave ali po uradni dolžnosti. 
(2) Enota poslovnega registra mora vložiti prijavo najkasneje
tri dni pred želenim datumom izbrisa. Za spremembo ali dopolnitev podatkov v
vloženi prijavi o izbrisu se uporablja določba četrtega odstavka 12. člena tega
zakona.
(3) Upravljavec registra opravi izbris po uradni dolžnosti v
primerih, ki jih določajo drugi predpisi. 
(4) Upravljavec registra o izbrisu enote poslovnega registra
izda sklep in ga objavi na svojem spletnem portalu na način, da se prekrijejo
osebni podatki. Zoper ta sklep je dovoljena pritožba, ki se vloži pri
upravljavcu registra v roku osmih dni od vročitve sklepa. O pritožbi odloča
ministrstvo, pristojno za gospodarstvo. Pritožba zoper ta sklep ne zadrži
izvršitve sklepa.
17. člen
(uporaba zakona o splošnem upravnem postopku)
Če v tem zakonu ni določeno drugače, se v postopkih vpisa iz
tega poglavja uporablja zakon, ki ureja splošni upravni postopek.
VI. POSTOPEK VPISA OSTALIH ENOT POSLOVNEGA REGISTRA
18. člen
(vpis enote poslovnega registra)
(1) Upravljavec registra izvede postopek vpisa enote
poslovnega registra v poslovni register na podlagi popolne prijave in akta o
vpisu v primarni register oziroma uradno evidenco. Enoti poslovnega registra
določi matično številko, šifro glavne dejavnosti v skladu s standardno
klasifikacijo dejavnosti, jo razvrsti v institucionalni sektor v skladu s
standardno klasifikacijo institucionalnih sektorjev ter jo vpiše v poslovni
register. 
(2) Upravljavec registra izda obvestilo o vpisu v poslovni
register in ga posreduje enoti poslovnega registra. 
(3) V primeru nepopolne prijave upravljavec registra pozove
enoto poslovnega registra, da najkasneje v osmih dneh dopolni prijavo.
Upravljavec registra po prejemu popolne prijave o vpisu enote poslovnega
registra izda obvestilo o vpisu v register in ga posreduje enoti poslovnega
registra.
19. člen
(vpis sprememb podatkov)
(1) Enota poslovnega registra mora vsako spremembo podatkov
iz prvega odstavka 8. člena tega zakona prijaviti upravljavcu registra v 15
dneh po nastanku spremembe. 
(2) V primeru nepopolne prijave upravljavec registra pozove
enoto poslovnega registra, da v roku osmih dni dopolni prijavo. 
(3) Upravljavec registra lahko podatke, ki jih sam določa ali
jih pridobi od registrskega organa, spremeni po uradni dolžnosti. 
(4) Upravljavec registra izda obvestilo o spremembi podatkov
in ga posreduje enoti poslovnega registra.
20. člen
(izbris enote poslovnega registra)
(1) Upravljavec registra izvede postopek izbrisa enote
poslovnega registra na podlagi prijave in listin o izbrisu iz primarnega
registra oziroma uradne evidence, ki jo vloži enota poslovnega registra. 
(2) Upravljavec registra lahko opravi izbris po uradni
dolžnosti na podlagi podatkov registrskega organa. 
(3) Upravljavec registra o izbrisu enote poslovnega registra
izda obvestilo in ga posreduje enoti poslovnega registra.
VII. UPORABA PODATKOV POSLOVNEGA REGISTRA
21. člen
(uporaba podatkov)
(1) Državni organi in upravljavci javnih zbirk podatkov, ki
se povezujejo s poslovnim registrom za namene vodenja svojih zbirk podatkov,
prevzemajo podatke iz 8. člena tega zakona o enotah poslovnega registra. Obseg,
vrsta in namen uporabe teh podatkov morajo biti določeni z zakonom. 
(2) Statistični urad Republike Slovenije ter pooblaščeni
izvajalci programa statističnih raziskovanj, določeni v vsakoletnem programu
statističnih raziskovanj, so za te namene upravičeni do brezplačnega dostopa in
uporabe podatkov poslovnega registra.
22. člen
(vpogled, iskanje in izpis podatkov)
(1) Upravljavec registra zagotavlja vpogled v javne podatke
posamezne enote poslovnega registra neposredno ali z dostopom prek svojega
spletnega portala. Upravljavec registra zaradi varnosti pravnega prometa
omogoči iskanje in vpogled v podatke, v kateri enoti poslovnega registra je
določena oseba zastopnik ali ustanovitelj. Iskanje se pri fizičnih osebah
omogoči z uporabo kombinacije osebnega imena ter EMŠO ali kombinacije osebnega
imena ter davčne številke ali kombinacije osebnega imena ter naslova
prebivališča, vpisanega v poslovni register, pri pravnih osebah pa z uporabo
firme, imena, matične ali davčne številke. Prejšnja stavka se uporabljata za
enote poslovnega registra, ki se vpisujejo na podlagi zakona, ki ureja sodni
register, za podjetnike in za druge fizične osebe, ki opravljajo pridobitno
dejavnost. Pri enotah poslovnega registra, ki se vpisujejo na podlagi zakona,
ki ureja sodni register, se vpogled v podatke iz drugega stavka omogoči tudi s
povezavo v skladu z zakonom, ki ureja sodni register. Iskanje in vpogled v
podatke sta brezplačna. 
(2) Ne glede na prejšnji odstavek zagotavlja upravljavec
registra javne podatke in listine o posamezni enoti poslovnega registra iz 3.
do 6. točke prvega odstavka 3. člena ZSReg in iz 2. točke drugega odstavka
3. člena ZSReg, ki jih ustanovijo poslovni subjekti iz držav članic
Evropske unije in Evropskega gospodarskega prostora, za katere velja Direktiva
2009/101/ES, tudi prek sistema povezovanja poslovnih registrov.
(3) Upravljavec registra zagotavlja uradni izpis javnih
podatkov za tiste enote poslovnega registra, za katere je upravljavec registra
registrski organ, na podlagi vloge uporabnika. 
(4) Upravljavec registra zagotavlja izbor javnih podatkov iz
poslovnega registra v papirni ali elektronski obliki na podlagi vloge
uporabnika. Stroške priprave in posredovanja podatkov krije uporabnik, ki
podatke zahteva v pridobitne namene, razen registrskih organov iz prvega
odstavka 11. člena tega zakona. 
(5) Upravljavec registra v soglasju z Vlado Republike
Slovenije s tarifo določi nadomestila za stroške priprave in posredovanja
podatkov poslovnega registra v skladu z zakonom, ki ureja ponovno uporabo
informacij javnega značaja.
(6) Sklepi, objavljeni na podlagi 14., 15. in 16. člena tega
zakona, so brezplačno javno dostopni eno leto po dnevu njihove objave.
VIII. HRAMBA DOKUMENTACIJE
23. člen
(hramba dokumentacije)
(1) Dokumentacija poslovnega registra vsebuje prijave,
sklepe, potrdila, obvestila in druge listine, ki so pomembne za vodenje in
vzdrževanje poslovnega registra. 
(2) Dokumentacijo o enotah poslovnega registra iz V. poglavja
tega zakona upravljavec registra hrani deset let od izbrisa enote poslovnega
registra iz poslovnega registra, razen sklepov in potrdil o vpisih, ki se
hranijo trajno. Izvirna papirna dokumentacija za vpis v poslovni register se
hrani dve leti na točki za podporo poslovnim subjektom, ki je dokumentacijo
sprejela. 
(3) Dokumentacijo o ostalih enotah poslovnega registra hrani
upravljavec registra deset let od izbrisa enote poslovnega registra iz
poslovnega registra. Prejeto dokumentacijo v papirni obliki hrani dve leti.
IX. NADZOR NAD IZVAJANJEM ZAKONA
24. člen
(nadzor)
Nadzor nad izvajanjem tega zakona opravlja ministrstvo,
pristojno za gospodarstvo.
X. KAZENSKE DOLOČBE
25. člen
(kršitev obveze posredovanja podatkov enot poslovnega
registra)
(1) Z globo od 2.000 do 4.000 eurov se za prekršek kaznuje
pravna oseba: 
-       
ki se ustanovi na podlagi zakona ali drugega predpisa in se ne
registrira pri registrskem organu, če upravljavcu registra najpozneje v 15 dneh
od ustanovitve ali nastanka spremembe ne posreduje izpolnjene prijave (drugi
odstavek 10. člena); 
-       
ki ustanovi del poslovnega subjekta, če upravljavcu registra najpozneje
v 15 dneh od ustanovitve ali nastanka spremembe ne posreduje izpolnjene prijave
(četrti odstavek 10. člena); 
-       
ki se registrira pri registrskem organu, če upravljavcu registra
najpozneje v 15 dneh od ustanovitve ali nastanka spremembe ne posreduje
izpolnjene prijave (peti odstavek 10. člena). 
(2) Z globo od 200 do 400 eurov se za prekršek iz prejšnjega
odstavka kaznuje podjetnik ali posameznik, ki samostojno opravlja dejavnost. 
(3) Z globo od 200 do 400 eurov se za prekršek iz prvega
odstavka tega člena kaznuje odgovorna oseba pravne osebe, podjetnika oziroma
posameznika, ki samostojno opravlja dejavnost.
25.a člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.

Zakon o Poslovnem registru Slovenije – ZPRS-1
(Uradni list RS, št. 49/06)
vsebuje naslednje prehodne in končne določbe:
»XI. PREHODNE IN KONČNE DOLOČBE
26. člen
(1) Vlada Republike Slovenije najkasneje v treh mesecih od
uveljavitve tega zakona predpiše: 
-       
način določitve šifre glavne dejavnosti (3. člen), 
-       
način določitve šifre institucionalnega sektorja (4. člen), 
-       
način določitve matične številke (4. člen), 
-       
vsebino prijave (10. člen), 
-       
postopke vpisa podatkov v poslovni register (12.–20. člen), 
-       
način in pogoje uporabe in posredovanja podatkov iz poslovnega registra
(21. in 22. člen), 
-       
hrambo dokumentacije poslovnega registra (23. člen). 
(2) Upravljavec registra v soglasju z ministrom, pristojnim
za gospodarstvo, najkasneje v šestih mesecih po uveljavitvi tega zakona
predpiše navodila iz tretjega odstavka 8. člena tega zakona. 
(3) Vlada Republike Slovenije izda uredbo iz drugega odstavka
9. člena najkasneje v šestih mesecih po uveljavitvi tega zakona. 
(4) 9. člen tega zakona se začne uporabljati najkasneje v
šestih mesecih po uveljavitvi uredbe iz prejšnjega odstavka.
27. člen
(1) Z dnem uveljavitve tega zakona preneha veljati Zakon o
Poslovnem registru Slovenije (Uradni list RS, št. 13/95). 
(2) Do uveljavitve predpisov iz prvega in drugega odstavka
prejšnjega člena se uporabljajo tiste določbe Uredbe o vodenju in vzdrževanju
Poslovnega registra Slovenije (Uradni list RS, 70/95) in Metodološkega navodila
za vodenje Poslovnega registra Slovenije (Uradni list RS, št. 117/02), ki niso v
nasprotju s tem zakonom.
28. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
sodnem registru – ZSReg-B (Uradni list RS, št. 33/07)
vsebuje naslednjo končno določbo:
»41. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Poslovnem registru Slovenije – ZPRS-1A (Uradni list RS, št. 19/15)
vsebuje naslednje prehodne in končne določbe:
»PREHODNE IN KONČNE DOLOČBE
12. člen
(1) Določbe spremenjenega oziroma dopolnjenega četrtega odstavka
14. člena, petega odstavka 15. člena in četrtega odstavka 16. člena zakona se
začnejo uporabljati šest mesecev po uveljavitvi tega zakona.
(2) Določba spremenjenega prvega odstavka 22. člena zakona se
začne uporabljati štiri mesece po uveljavitvi tega zakona.
13. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Poslovnem registru Slovenije – ZPRS-1B (Uradni list RS, št. 54/17)
vsebuje naslednje prehodne in končno določbo:
»PREHODNE IN KONČNA DOLOČBA
20. člen
(1) Vlada Republike Slovenije izda uredbo iz tretjega
odstavka novega 7.a člena zakona v enem mesecu po uveljavitvi tega zakona. 
(2) Minister, pristojen za gospodarstvo, izda v soglasju z
ministrom, pristojnim za javno upravo, podzakonski akt iz 6. točke prvega
odstavka novega 11.a člena in trinajstega odstavka novega 11.c člena zakona v
šestih mesecih po uveljavitvi tega zakona. 
(3) Z dnem uveljavitve tega zakona prenehata veljati
Pravilnik o točkah VEM (Uradni list RS, št. 17/09) in Pravilnik o oddaji
vlog v sistem e-VEM (Uradni list RS, št. 41/16), ki pa se uporabljata do
uveljavitve predpisov iz prejšnjega odstavka, kolikor nista v nasprotju s tem
zakonom. 
(4) Upravljavec registra dodeli enotni identifikator enotam
poslovnega registra iz prvega odstavka novega 7.a člena zakona po uradni
dolžnosti v desetih dneh po uveljavitvi uredbe iz tretjega odstavka novega 7.a
člena zakona. 
(5) Za potrebe izvajanja postopkov iz 4. točke prvega
odstavka novega 11.a člena zakona in vlaganja zahtevkov delodajalcev za
izplačilo nadomestila plače zaradi začasne zadržanosti od dela v breme
zdravstvenega zavarovanja na podlagi Pravilnika o oddaji vlog v sistem e-VEM
(Uradni list RS, št. 41/16), se določba šestega odstavka novega
11.b člena zakona v delu, ki določa, da CEH ne zagotavlja elektronskih
dokumentov več kot šest mesecev od zaključka postopka, začne uporabljati tri
leta po uveljavitvi tega zakona. 
(6) Dovoljenja, izdana na podlagi četrtega odstavka
1.č člena Zakona o sodnem registru (Uradni list RS, št. 54/07 –
uradno prečiščeno besedilo, 65/08, 49/09, 82/13 – ZGD-1H in 17/15), ostanejo v
veljavi in se štejejo za dovoljenja iz drugega odstavka novega 11.c člena
zakona. 
(7) Do spremembe predpisov, ki urejajo sistem »Vse na enem
mestu«, se uporabljajo poimenovanja v skladu z novimi 11.a do 11.c členi
zakona. 
(8) Nov četrti stavek prvega odstavka 22. člena zakona
se začne uporabljati v roku iz drugega odstavka 15. člena Zakona o
spremembah in dopolnitvah Zakona sodnem registru (Uradni list RS,
št. 54/17).
21. člen
Ta zakon začne veljati petnajsti dan po objavi v Uradnem
listu Republike Slovenije.«.