K "predlogu za spremembo kategorizacije ceste in Zakona o cestah", objavljenem na portalu 07. 09. 2016 in označenem kot "predlog sprejet in zaključen", ugotavljam, da je kategorizacija državne ceste H6, kljub drugačni napovedi pristojnega ministrstva, še vedno nespremenjena.
Je prekategorizacija zavrnila Vlada RS, ki je pristojna za kategorizacijo državnih cest, ali pa le-te ministrstvo sploh ni predlagalo in je pobuda še vedno aktualna?
Pobudo, da bi k prometnemu znaku "CESTA, DOLOČENA ZA MOTORNA VOZILA", dodali dopolnilni znak z označeno najvišjo dovoljeno hitrostjo 90 km/h, je pristojno ministrstvo zavrnilo. To z utemeljitvijo, da bi dodatna omejitev hitrosti, ki bi veljala samo na CESTAH, REZERVIRANIH ZA MOTORNA VOZILA, povzročila DODATNO ZMEDO med vozniki. Z "dodatno zmedo" so verjetno mislili na zmedo, ki so jo sami povzročili z nestrokovno pripravo predpisov: v Zakonu o cestah namreč glede na namen njihove uporabe še vedno uporabljajo pojem "cesta, rezervirana za motorna vozila", v Pravilniku o prometni signalizaciji pa so iste ceste preimenovali v "ceste, določene za motorna vozila".
Dajem pobudo, da pristojno ministrstvo predpise terminološko uskladi, s tem da enotno uporabi pojem "ceste, določene za motorna vozila" (z drugačno omejitvijo hitrosti (90 km/h), kot je na tovrstnih cestah, rezerviranih za motorna vozila (100 km/h), veljala več kot pol stoletja in jo imajo vozniki v podzavesti).
Nadalje dajem pobudo, da se Zakon o cestah po hitrem postopku dopolni v rešitvah, ki se nanašajo na občinske ceste, zlasti pri varstvu občinskih cest. Dejstvo je, da so vsi odloki o občinskih cestah, ki so bili izdani po uveljavitvi novega Zakona o cestah, PROTIZAKONITI, saj jim je ta zakon odvzel večino pristojnosti na področju urejanja občinskih cest. Predlagam, da pristojno ministrstvo v okviru obveznosti nadzora nad zakonitostjo aktov iz pristojnosti lokalnih skupnosti najprej ugotovi, koliko je tovrstnih protizakonitih aktov in v koliko členih povprečno so v neskladju z Zakonom o cestah ter da o tem seznani javnost v odgovoru na to pobudo. In še, kako je, če je, ali kako bo ukrepalo v tem primeru, v izogib presoje zakonitosti odlokov o občinskih cestah na ustavnem sodišču.