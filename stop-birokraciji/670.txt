Pozdravljeni.
Obrazci so izdelani vsi po istem kopitu. Vsakič je potrebno izpolniti podatke za bivanje, številko EMŠO, davčno in številko bančnega računa. Nekateri, ki te vloge pogosto izpolnjujemo, moramo tako vsakič vnašati podatke, ki smo jih že nekajkrat posredovali. Predlagam, da se vsakega uporabnika vnese v sistem in uporabnik le odda podpis ob predhodnem vprašanju, če se ni nič spremenilo v času od zadnje oddaje vloge. V primeru, da se je, popravi zgolj to.
Posebno mučne so vloge za izredno socialno pomoč, saj verjetno nihče od ljudi, ki jo potrebuje, ni ponosen na stanje, v katerem se je znašel. Zakaj je potrebno vsakič pisati isto zgodbo v obrazec? Zakaj ne zadostuje, da je uporabnik to že posredoval? Takšno izpolnjevanje ne le da je neprijetno, temveč vedno znova vzame tudi precej časa. Predlagam, da vsak uporabnik dobi svojo kodo in ob prvem izpolnjevanju odda poleg pravega (na mestu ustanove) tudi digitalni podpis, ki naj ga CSD poda v elektronsko obliko v nekakšno bazo na internetu. Uporabniki bi do te baze vstopali z gesli, vsak pa bi imel varnostno kodo (podobno kot deluje Klik pri NLB). Vsakič, ko bi uporabnik hotel oddati vlogo, bi se tako le prijavil na splet, v to bazo, popravil če bi bilo kaj od predhodnih danih podatkov za popraviti, in potrdil celo vlogo z digitalnim podpisom. Za to potrditev bi bilo potrebno vtipkati edinstveno kodo (kot pri kliku). S tem bi bilo izpolnjevanje takšnih vlog precej hitrejše, enostavnejše, bolj prijetno in tudi manj potrošno (zaradi pošte, papirja, printanja itd). Lep pozdrav.