Spoštovani!Zasledila sem, da moramo tudi fizične osebe od 1. julija poročati o oddaji nepremičnin v najem na vašem portalu Prostor.Glede na to, da je v medijih omenjeno, da "Podatke za rabljene nepermičnine še vedno pošilja davčna uprava, za novogradnje pa prodajalci oziroma lizingodajalci, in sicer za vse posle, sklenjene po 1. juliju letos" me zanima ali tudi podatke za obstoječ najem rabljenih nepremičnin pridobivate od DURS, saj smo letos (prvič) ob napovedi za odmero akontacije dohodnine od dohodka iz oddajanja premoženja v najem morali natančno poročati o zneskih, najemnikih in posamičnih nepremičninah, od katerih smo pridobivali dohodek. Glede na to, da je namen zajemanja teh podatkov na GURS, "pridobivanje podatkov o prodajnih cenah in najemninah za izvajanje nalog množičnega vrednotenja nepremičnin" bi morali zadostovati podatki, prijavljeni na DURS. Namreč poročanje teh podatkov dvakrat bi bilo nepotrebna administrativna ovira. Uredba o pridobivanju in posredovanju podatkov med organi javne uprave za potrebe upravnih postopkov (Ur.l. RS, št. 38/2002) namreč organom nalaga, da podatke o dejstvih iz uradnih evidenc, potrebne za odločanje v upravnih in drugih javnopravnih stvareh, pridobiva organ, ki vodi postopek.