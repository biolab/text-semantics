Spoštovani, ukvarjam se z dejavnostjo, pri kateri tujim subjektom pomagam ustanoviti družbe v Sloveniji; ti subjekti za vpis v sodni register potrebujejo davčno številko. Pri tem pa je neverjetno zbirokratiziran aparat FURS povsem neprilagodljiv, saj ves čas zahtevajo originalna pooblastila za zastopanje (s tem pa nepopisno zavlačujejo postopek, kajti pridobivanje originalnih pooblastil pogosto traja teden ali več, odvisno od dostavnih časov pošte). Originalna pooblastila zahtevajo kljub temu, da je Ustavno sodišče RS že davno zavzelo stališče, da je pravno stališče, da pooblastilo, predloženo v fotokopiji, ni veljavno, povsem zgrešeno (prim. odločbo Up-858/09) - res v povezavi z ZPP, vendar ZUP in ZDavP-2 v osnovi vsebujeta enake določbe o pooblastilu. Predlagam, da se FURS naloži, da sprejmejo tudi kopije pooblastila, poleg tega pa tudi omogoči elektronsko vlaganje predlogov za vpis v davčni register. Hvala.