Na Fakulteti za računalništvo in informatiko v Ljubljani je vsakokrat ob vpisu potrebno izplolnjevati, tiskati in pošiljati obrazce, ki bi jih lahko oddali prek spletne aplikacije. V spletni aplikaciji smo namreč vpisani z digitalnim certifikatom. Prav tako moramo pošiljati natisnjena potrdila o plačilu vpisnine, ki smo jo naprimer plačali prek e-banke, kar se mi zdi neekološko in nepotrebno, saj bi to lahko storili elektronsko. Moti me tudi, da je za vpis v drugi letnik potreben pisni dokaz o opravljenem sistematskem pregledu, saj bi si lahko z zdravstvenim zavodom izmenjevali podatke digitalno.  Ironično je, da se to dogaja na fakulteti za računalništvo in informatiko, kjer se zdi, kot da so še vedno nekje v času pisalnih strojev.
 
Na splošno me moti tudi to, da v Sloveniji ni digitalnega potrdila o vpisu na fakulteto, ampak moramo na študentske servise in podobne ustanove nositi pisna potrdila.  Predlagam da:
- Se v studentskem informacijskem sistemu končno vzpostavi popolnoma digitalen način vpisa, kjer ni potrebno tiskanje in pošiljanje obrazcev.
- Se vzpostavi digitalna izmenjava podatkov o opravljenem sistematskem pregledu med zdravstvenim zavodom in fakultetami.
- Se vzpostavi digitalen način za dokazovanje statusa dijaka / študenta, torej, da se ustanove ne bi več zanašale na pisna potrdila.