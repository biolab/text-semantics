Izvajamo gradbena dela v Sloveniji že vrsto let. Sam kot delodajalec svoje dolžnosti glede varnosti pri delu izpolnjujem, saj delavci redno hodijo na obdobne zdravstvene preglede in usposabljanja za varno delo. Na nasprotni strani pa niti eden izmed investitorjev še nikoli ni pripravil načrta varnosti, čeprav bi ga po ZGO moral zagotoviti za vsako gradbišče. Fizične osebe kot investitorje še razumem, saj so dokaj pošteni. Ne razumem pa raznih drugih institucij, ki izvajalce del sočasno izigravajo. Kadar gre za javna naročila ali so investitorji družbe in ne fizične osebe, sem namreč velikokrat prisiljen podpisati pogodbo ali pisni sporazum po katerem sam odgovarjam za kakršnekoli poškodbe delavcev. Po takih pisnih dokumentih te družbe za nič ne odgovarjajo, čeprav sami na svoji strani zakonodaje ne spoštujejo. Načrt varnosti pa je osnova za varno delo na gradbišču, še posebej za delo na in ob cestah. Prosimo, da sprejmete ustrezen ukrep po katerem investitor ne glede na sklenjene pogodbe/sporazume odgovarja za nastale nesreče, v kolikor načrta varnosti za omenjeno delovišče niso pripravili. Mogoče v obligacijski zakonik, ZGO, gradbene uzance, projektno dokumentacijo ali kaj podobnega. Mi sicer nesreče nismo nikoli imeli. Nas pa skrbi, ker se pri pospešenem trendu zahtevanih ponudb za čim nižjo ceno in čim krajši čas izvedb, izključujejo razni varnostni elementi za varno delo, saj stroške sicer v ceni nosi investitor.