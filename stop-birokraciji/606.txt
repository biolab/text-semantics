Spoštovani,za investitorja pridobivamo projektne pogoje, med drugimi tudi pri Zavodu za varstvo kulturne dediščine Slovenije na Območni enoti Maribor (v nadaljevanju Zavod). Od novembra 2014 do danes smo vložili 23 elektronskih vlog (pošiljanje po elektronski pošti na elektronski naslov tajništva Zavoda) in na vse, razen ene, pridobili tudi projektne pogoje oz.soglasja.  Pri zadnji poslani vlogi pa Zavod nenadoma zahteva, da je vloge za pridobivanje projektnih pogojev in soglasij možno pošiljati le v pisni obliki (analogno).  Pri tem se Zavod sklicuje na 63. člen Zakona o splošnem upravnem postopku, vendar le na njegov del, in sicer: \"Vloga se lahko vloži v pisni obliki. Pisna vloga je vloga, ki je napisana ali natisnjena in lastnoročno podpisana (vloga v fizični obliki), …\" Na tem mestu pa se člen v zakonu nadaljuje: \"... ali vloga, ki je v elektronski obliki in je podpisana z varnim elektronskim podpisom s kvalificiranim potrdilom.\" Nezakonito sklicevanje na zgoraj omenjeni člen Zavod argumentira z razlogom, da še nima vzpostavljenega sistema elektronskega poslovanja in da v prihodnje digitalnih vlog ne bodo sprejemali. Opozarjamo, da nevzpostavljenost sistema elektronskega poslovanja Zavoda ni naš problem, in da s tovrstnimi nezakonitimi zahtevami Zavod povzroča gospodarsko škodo. Naše vloge so namreč zelo obsežne: zajemajo dopis in tehnično dokumentacijo (kartonasta mapa v formatu A4, z minimalno 10 A4 stranmi in minimalno 1 grafičnim prikazom v formatu A3 ali več). To je stroškovno in časovno precejšen strošek, če je treba dokumentacijo kopirati, ponovno natisniti in poslati priporočeno pribl. 23x (kot smo imeli do sedaj vlog naslovljenih na Zavod). Pri vseh ostalih pogojedajalcih in soglasjedajalcih, ki so prav tako organi državne uprave, in s katerimi prav tako poslujemo IZKLJUČNO elektronsko, takšnih težav nismo imeli oz. takšnih zahtev nismo doživeli.   Prosimo vas za ukrepanje in za obveščanje o nadaljnjem postopku.  Hvala in lep pozdrav.   PS: Če vas zanimajo podrobnosti, smo vam pripravljeni pomagati z vsemi podatki o elektronskem poslovanju pridobivanja gradbenih dovoljenj (projektnih pogojev in soglasij ter pravice graditi) za preko 50 projektov, ki jih izvajamo za Elektro Maribor d.d.