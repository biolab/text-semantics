Pozdravljeni,
za nadaljnje prejemanje pokojnine iz Nemčije zahteva Deutsche Rentenversicherung (v nadaljevanju DRV) po pošti od upravičenca (slovenskega državljana), da enkrat letno na upravni enoti (v nadaljevanju UE) potrdi Potrdilo o živetju in ga pošlje nazaj DRV kot dokazilo, da je še živ in upravičen do prejemanja pokojnine. Do tukaj vse v redu. Ker mnogo starostnikov težko hodi oz. so nekateri celo nepokretni, je zanje izredno težko ali celo nemogoče priti na UE. Tudi letos sem za očeta želel sam urediti potrditev navedenega potrdila, a se je tokrat zapletlo:
Težava 1 - Nepoenoteno: Lani sem na drugi UE to lahko uredil brez očeta, le z njegovo osebno izkaznico, letos pa na UE vztrajajo, da hočejo videti očeta osebno. Poenotite prakso!
Težava 2 - Razlikovanje: Nelogično, da UE pri poročanju ZPIZ-u (za domačo pokojnino) ne potrebuje žive prisotnosti upravičenca, za tujino pa ga potrebuje. Če za ZPIZ zadostujejo podatki o živetju iz baze UE, potem res ne vidim razloga, zakaj ti isti podatki ne bi zadostovali tudi za DRV. Ker UE v DRV podatkov o živetju ne pošilja elektronsko, ampak čez potrdilo po upravičencu, naj referent UE enostavno vpogleda v podatke UE in potrdi Potrdilo o živetju ne glede na to, ali je upravičenec osebno prisoten ali ne.
Težava 3 - Nedomoljubnost: UE ima pri potrjevanju za izplačevanje domače pokojnine manj restriktiven pristop kot za tuje pokojnine, kjer zahtevajo osebno prisotnost. To pomeni ali daje videz, da jih bolj skrbi za pokojninska proračunska sredstva Republike Nemčije kot pa za sredstva Republike Slovenije. Zelo žalostno! Prosim, da te težave uredite in v vseh UE omogočite potrjevanje Potrdila o živetju samo na osnovi podatkov UE brez potrebne prisotnosti upravičenca.