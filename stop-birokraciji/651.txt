Spoštovani,  pri vlogi za izdajo dovoljenja za zaposlitev tujca pri Zavodu za zaposlovanje - obrazec TUJ-1 je obvezno dokazilo pod točko 10 izjava, da je imel delodajalec za obdobje zadnjih šestih mesecev dobiček v višini najmanj dveh minimalnih bruto plač ali da je v zadnjih štirih mesecih investiral v povečanje opredmetenih osnovnih sredstev za opravljanje dejavnosti v višini več kot 10.000 EUR.  Takšna omejitev, ki je verjetno bila vnešena v dobri veri, ima krute posledice za startup podjetja. Ravno za ta podjetja pa obstaja velika verjetnost, da bodo rabila tujo delovno silo. Veliko startupov deluje v IT industriji, kjer je povpraševanje po programerjih na trgu dela izjemno veliko. Zaradi tega se mlada podjetja vse pogosteje odločajo za uvoz delovne sile iz drugih držav, predvsem s področja Balkana (Srbija, Makedonija), za kar pa so potrebna dovoljenja za zaposlitev. Za startup podjetja je značilno, da kar nekaj let ustvarjajo izgubo iz poslovanja, živijo pa se iz investicij, ki jih pridobivajo od skladov tveganega kapitala in drugih zasebnih investitorjev. Več kot očitno je, da ta podjetja ne morejo izpolnjevati pogoja o dobičku. Hkrati pa je način delovanja v teh podjetjih precej drugačen od bolj klasičnega podjetja. Investicije v opredmetena osnovna sredstva so minimalne, saj se večino opreme, ki je potrebna za delo, najema (serverji, programska oprema, itd.) Tako tudi nikoli ne zadostijo pogoju o investiciji v opredmetena osnovna sredstva. Po našem mnenju to najmočneje omejuje prav tista podjetja, ki delujejo v največji konkurenci in ki imajo največjo potrebo po visoko izobraženi tuji delovni sili.