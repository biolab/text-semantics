Spoštovani.
Zaposlen sem v policiji kot policist - vodja izmene. Pri svojem delu se večkrat tedensko srečujem s poslovanjem z zavarovalnicami. Pri tem zavarovalnice zaradi reševanja odškodninskih zahtevkov od policijskih postaj želijo pridobiti tudi fotografije s krajev prometnih nesreč oz. poškodb na vozilih, ki jih ob obravnavi prometne nesreče fotografsko dokumentirajo policisti. Fotografije s kraja nesreče oz. poškodbe na vozilih policisti v enoti nato s fotoaparata prenesemo v FIO evidenco pod številko obravnavane nesreče.  V FIO evidenco pod številko nesreče se vnese tudi sam opis prometne nesreče, ki je elektronsko dostopen zavarovalnicam, prav tako tudi ZZZS.  Zavarovalnice torej elektronsko lahko pridobivajo podatke o samem opisu prometne nesreče, kolikor je meni znano pa ne morejo dostopati do fotografij iz prometne nesreče, ki so prav tako vnesene v FIO evidenco. Zavarovalnice nas tako velikokrat pisno pozivajo, da jim dostavimo tudi fotografije s kraja prometne nesreče oz. same poškodbe na vozilih. Pri tem prihaja do nepotrebnega administriranja, saj je potrebno za potrebe zavarovalnic izdelovati fotoalbume in jih pošiljati bodisi po navadni pošti, bodisi po elektronski pošti. Pri pošiljanju fotografij po elektronski pošti prihaja tudi do težav zaradi velikosti datotek, ki se lahko pošiljajo s policijskega strežnika in je velikokrat potrebno taka sporočila pošiljati v dveh delih ali še več.
Predlagam torej, da se zavarovalnicam omogoči tudi avtomatski vpogled v fotografije prometnih nesreč, ki so v FIO evidenco vnesene pod posamezno številko prometne nesreče. S tem bi se razbremenili policisti, ki so na posameznih policijskih postajah zadolženi za izdelavo odgovorov zavarovalnicam oz. pripravo ustreznih fotoalbumov, prav tako pa bi lahko zavarovalnice bistveno hitreje lahko reševale škodne dogodke, saj bi lahko avtomatsko dostopale do želenih podatkov (tudi fotografij) do katerih so sicer upravičene po samem zakonu.
Lep pozdrav.