Pozdravljeni, pred časom sem se, po dveh letih nabiranja novih delovnih izkušenj in širjenja znanja v tujini, vrnila v svojo rodno Slovenijo. Zadnja dva meseca v tujini sem bila zaradi poteka vozniškega dovoljenja brez vozniške (ponovni zdravniški), ker sem vedela, da se kmalu vračam domov nisem komplicirala. Ko sem se vrnila domov sem najprej prijavila stalni naslov nazaj v Sloveniji, istočasno sem želela podaljšati tudi vozniško dovoljenje, s predhodno opravljenim zdravniškim pregledom, vendar sem doživela na UE šok. V Sloveniji moram namreč imeti stalni naslov prijavljen najmanj 6 mesecev, da lahko podaljšam vozniško dovoljenje - tako tujci kot državljani Republike Slovenije. Rok je začel teči z dnem prijave stalnega naslova, kar pomeni, da bom brez vozniškega dovoljenja skupaj 8 mesecev. Kot državljanka Slovenije, sem popolnoma šokirana nad sistemom, ki sem ga v svoji situaciji doživela. Situacija je trenutno zame, brez vozniškega izpita, z avtom v garaži in prebivališčem izven mesta, zelo obremenjujoča, predvsem z vidika iskanja nove zaposlitve.