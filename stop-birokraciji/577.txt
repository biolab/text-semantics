Pozdravljeni.
Lastnik, ki ima dve ali več podjetij, ne sme napotiti delavca iz enega v drugo podjetje, čeprav se ukvarjata s popolnoma enako dejavnostjo, v kolikor podjetje ni registrirano za izposojanje delavcev, saj ga v nasprotnem primeru čaka globa 12.000 eur. V primeru, da bi šlo za eno podjetje, pa ZDR in kolektivne pogodbe pod določenimi pogoji podjetju takšno prerazporeditev omogočata. To mikro in malim povezanim (isti lastnik) podjetjem otežuje poslovanje v času dopustov ali bolniških odsotnosti in namesto, da bi bili zaposleni razporejeni optimalno, so nekje preobremenjeni, drugje pa morda takrat nimajo dovolj dela. Ob današnji zakonodaji je edina možnost, da delavca pod enakimi pogoji za teden dni zaposliš v povezanem podjetju, potem pa ga spet prezaposliš nazaj, kar seveda ne pride v poštev, še zlasti, če gre za nadomeščanje zaradi bolniške, kjer je potrebno hitro ukrepanje. Verjetno bo pa kakšen bolj siten inšpektor želel še, da delavec pred vsako novo-staro zaposlitvijo opravi še zdravniški pregled in ostalo.
Predlagam, da bi se dopustila možnost, da se to uredi na podjetju bolj prijazen način, čas trajanja pa naj se omeji na določeno število delovnih dni letno.