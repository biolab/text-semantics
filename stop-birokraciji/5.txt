Na podlagi rednih delovnih izkušenj in delovne prakse ugotavljam, da obstaja administrativna ovira v primeru objave prostega delovnega mesta. Zakon o delovnih razmerjih (v nadaljevanju ZDR) v 1. odstavku 23. člena navaja, da mora delodajalec, ki zaposluje nove delavce, prosta delovna mesta javno objaviti. Objava prostega delovnega mesta mora vsebovati pogoje za opravljanje dela in rok za prijavo, ki ne sme biti krajši od osmih dni.
Za javno objavo se šteje objava v uradnih prostorih Zavoda Republike Slovenije za zaposlovanje (v nadaljevanju Zavod), na spletni strani Zavoda, kakor tudi v sredstvih javnega obveščanja.
Ugotavljam, da ZDR v 1. odstavku 23. člena predstavlja administrativno oviro predvsem v primeru, ko je delodajalec za zaposlitev delavca že dogovorjen oziroma ima že izbranega delavca.
Predvidevam, da obstajajo naslednji razlogi za poenostavitev:
a) Na strani delodajalca; Razumem, da objava prostega delovnega mesta na strani delodajalca služi temu, da pridobi čimboljši nabor kandidatov, izmed katerih potem izbere najboljšega. Vendar, zdi se mi nerazumno, da mora delodajalec, zgolj zaradi navedbe zakona, objaviti prosto delovno mesto tudi v primeru, ko ima kandidata že izbranega. V praksi mora delodajalec v tem primeru vsaj v uradnih prostorih Zavoda oziroma vsaj interno (brez objave na spletu) objaviti prosto delovno mesto. To pa pomeni, da mora za uradno zaposlitev delavca še vedno počakati na potek roka. Ne vidim razloga zakaj bi delodajalec moral čakati še dodatnih 8 dni, da poteče rok za prijavo, za zaposlitev delavca, ki ga v večini primerov potrebuje takoj.
b) Na strani delojemalca; Razumem, da objava prostega delovnega mesta omogoča enakopravno prijavo oziroma konkuriranje med vsemi kandidati, ki izpolnjujejo razpisne pogoje. Vendar, v kolikor se kandidat prijavi na že »oddano« delovno mesto, smatram, da za njega to predstavlja zgolj izgubo časa in energije.
c) Na strani Zavoda; Objava oziroma oglas v uradnih prostorih zavoda že »oddanega« delovnega mesta pomeni materialni in tudi kadrovski strošek, kateri smatram, da nastane brez potrebe.
Glede na zgoraj navedeno smatram, da bi se moral 1. odstavek 23. člena ZDR zaradi razloga fleksibilnosti spremeniti. Moj predlog je, da se k temu odstavku doda stavek:
» V kolikor je delodajalec za zaposlitev delavca že dogovorjen in za iskanje ne potrebuje pomoči ZRSZ je zadostna le prijava izbranega delavca ob začetku dela«.