Spoštovani.
Predlog se nanaša na izvajanje 78a. člena Zakona o zdravstvenem varstvu in zdravstvenem zavarovanju, ki govori o tem, da se določenim kategorijam zavarovanih oseb zadržijo pravice iz obveznega zdravstvenega zavarovanja, če nimajo plačanih prispevkov za zdravstveno zavarovanje. V primeru, da ima dolžnik pravico do nadomestila plače (bolniške), ki jo izplača ZZZS neposredno zavarovani osebi (s.p., kmet, itd.), se naj omogoči zavarovancem možnost, da se nadomestilo obračuna in izplača, vendar tako, da se neto znesek nadomestila nakaže na prispevke za ZZ zavarovanca in se poravna dolg. Nesmiselno je postopanje sedaj, ko mora zavarovanec najprej plačati dolg (si morda denar izposoditi), dvigniti potrdilo o plačilu dolga, ga predložiti na ZZZS in še enkrat vložiti za nadomestilo. Pred tem pa je ZZZS še izdajal odločbo o zadržanih pravicah.  Prosim, da predlagano preučite in zavarovancem omogočite uveljavljanje pravic in možnost izbire, da se dolg in znesek nadomestila poračunata.