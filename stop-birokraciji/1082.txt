Spoštovani,
sem mati srednješolke, ki je lani zaključila 1. letnik splošne gimnazije v Novem mestu. V šolskem letu 2019/20 je dosegla odličen uspeh s povprečno oceno 4,92. Poleg tega se je udeležila več tekmovanj in med drugim osvojila zlato priznanje na tekmovanju Popri in srebrno priznanje na evropskih statističnih igrah, obe priznanji štejeta pod naziv izjemnega dosežka po Pravilniku o dodeljevanju Zoisovih štipendij (Ur. L. RS, št. 35/14 s spremembami). Avgusta letos smo na Javni štipendijski, razvojni, invalidski in preživninski sklad Republike Slovenije vložili vlogo za pridobitev Zoisove štipendije. V začetku novembra smo prejeli odločbo, da hči ni upravičena do štipendije, saj se po 57. členu Zakona o interventnih ukrepih za omilitev in odpravo posledic epidemije COVID-19 (ZIUOOPE), objavljenem v Uradne listu RS, št. 80/2020, kot izjemne dosežke uveljavlja le dosežke iz leta 2017/2018 in 2018/2019 za šolsko leto 2020/2021 oziroma dosežke iz leta 2018/2019 in 2020/2021 za šolsko leto 2021/2022. Razočaranje ob zavrnjeni vlogi je bilo veliko. Razumemo, da so kot kriterijem za dodelitev štipendije zaradi epidemije dodali predhodno šolsko leto, ne razumemo pa, da se dosežki, doseženi v šolskem letu 2019/2020 ne upoštevajo in jih, če pravilno razumemo odločbo, tudi za šolsko leto 2021/2022 ne bo mogoče upoštevati. Učenci so tudi v šolskem letu 2019/2020 za osvojitev priznanj in dosežkov morali prikazati ustrezno znanje, na tekmovanja so se pripravljali, raziskovali, ... Menim, da so pogoji diskriminatorni, slabo vplivajo na dobre in uspešne učence in popolnoma razumem zakaj se mladi po končanem šolanju odločijo za odhod v tujino.
Glede na trenutne razmere, razglašena druga epidemija v državi (zaradi širjenja koronavirusa), prosim za odgovor ali se bodo dosežki iz šolskega leta 2019/2020 in letošnjega šolskega leta 2020/2021 spoloh upoštevali pri odločanju o dodelitvi Zojsove štipendije v naslednjem šolskem letu 2021/2022 oziroma ali bodo v letošnjem šolskem letu odpovedana vse tekmovanja. Prav tako me zanima, koliko učencev letos zaradi nepriznavanja dosežkov iz leta 2019/2020 ni upravičenih do Zoisove štipendije in ali je bilo v šolskem letu 2020/2021 zaradi koronavirusa dodeljenih manj štipendij.