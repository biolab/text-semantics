Pozdravljeni, Zavod za zaposlovanje na vloge za povračilo nadomestil za čakanje na delo brez izjeme odgovarja, da je treba predložiti izjavo, da čakanje ni bilo prekinjeno. Podlage za tako izjavo v ZIUPDV ni, tam je le podlaga za obveščanje Zavoda v primeru prekinitve. Ni pa nobene podlage za posebno izjavo, da prekinitve ni bilo. To po nepotrebnem močno podaljšuje postopke. Zavod prav tako zahteva, da zaradi podaljševanja veljavnosti določb ZIUPDV po en mesec delodajalci za vsak mesec oddajo svojo vlogo. Pri tem se strogo drži 8 dnevnega roka. Vse skupaj nima smisla, če delavci ves čas čakajo in čakanje dejansko ni bilo prekinjeno. Bilo bi mnogo enostavneje, če v prvi vlogi delodajalec ne bi vpisal končnega datuma čakanja, posledično nove vloge ne bi bile potrebne, saj mora delodajalec Zavod v vsakem primeru obveščati o prekinitvi čakanja. Zavod gre še dlje in denimo kot prilogo k vlogi za september zahteva odredbe za čakanje, ki se nanašajo samo na september, čeprav te po ZDR-1 (niti po ZIUPDV) niso potrebne, če je delavec že dlje časa na čakanju. Nobene potrebe ni, da bi delavcu izdajali novo odredbo za september, če stara, ki je pričela veljati prej, še velja. Take prakse niso v duhu pomoči gospodarstvu, Zavod bi moral kontrolo pravilnosti vlog zagotoviti na podlagi ZIUPDV, ne pa na podlagi nepotrebnih zahtev, ki povzročajo dodatno delo in tudi konkretno škodo delodajalcem. 