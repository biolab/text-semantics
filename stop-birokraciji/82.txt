Spoštovani,ves čas poslušamo, kako je sistem zdravstvenega zavarovanja nevzdržen in je potrebno krčiti pravice državljanom, da ZZZS ne bankrotira. Omejevanje in krčenje pravic je seveda v takšnih primerih nujno potrebno, če res ne želimo težav z zdravstveno blagajno, vendar pa nisem uspel ugotoviti kako se bo znižala stroškovna stran zdravstva, razen predpisovanja najcenejših zdravil.
Lastne izkušnje: dalj časa je naša družba (d.o.o.) zalagala lekarne po Sloveniji z določenimi izdelki, vendar pa smo pri tem naleteli na precej nerazumljivo oviro - grosiste (Salus, Kemofarmacija, Farmadent in Grosist LL). Lekarne same od nas niso želele/smele kupovati blaga po bistveno nižjih cenah, ko so ga kupovale od grosistov.
 
Ti v osnovi "skrbijo" za to, da se cena zdravil in ostalih izdelkov v lekarnah prodaja po bistveno višjih cenah, kot bi se sicer v primeru direktne dobave proizvajalcev lekarnam. Kot primer naj navedem, da se je eden naših izdelkov prodajal v lekarnah z več kot 200% maržo, kar je nesprejemljivo. Kako grosisti upravičujejo svojo maržo mi ni jasno, saj sami nimajo ali pa imajo izredno nizke zaloge, tako da v bistvu zaračunajo provizijo samo zato, ker obstajajo ter zbirajno naročila in jih posredujejo dobaviteljem ter nato v lastni režiji distribuirajo - kar bi lahko dobavitelji opravili tudi sami (enak sistem imamo dogovorjen z drugimi trgovci po SLO).
PREDLOG:
 
Če bi ukinili ali bistveno omejili marže grosistov, bi, draga Vlada, to bistveno pripomoglo k likvidnosti zdr. blagajne in nehajte počasi tolči po ljudeh, ker nam bo prekipelo! Moč omejitve dobičkov zagotovo imate, saj so lekarne javni zavodi in delovanje javnih zavodov ureja zakonodaja, vprašanje je le ali obstaja političen interes. Jaz ga ne vidim!
Za lažje razumevanje mojega predloga si preberite članek: Farmacevtska veriga: Vstop novega grosista na privlačen 600-milijonski trg (Vir: Manager, št. 4 2011; Avtor: Mihael Šorl).
In še citat iz zgoraj omenjenega članka:
"Trije veliki si delijo trg 
Do lani so si pri nas trg na debelo z zdravili delile tri veletrgovine: Kemofarmacija, Salus in Farmadent. Leta 2009 je imel Salus 222 milijonov evrov prihodkov od prodaje in 6,1 milijona dobička, Kemofarmacija 292 milijonov evrov prihodkov in več kot 9 milijonov dobička. Kemofarmacija je tako imela 42-odstotni, Salus 33-odstotni, Farmadent pa okoli 15-odstotni tržni delež. "
"Kako se gradijo cene zdravil 
Po podatkih lekarniške zbornice je v razvitih evropskih državah (Danska, Nizozemska, Italija, Avstrija, Nemčija, Velika Britanija, Finska, Španija, Belgija) delež lekarn pri zdravilih na recept 21,6 odstotka, pri nas pa naj bi bil v povprečju 7,5-odstoten. Medtem ko v razvitih evropskih državah veledrogerije dobijo komaj 6,3-odstotni delež od zdravil na recept, proizvajalci pa 63,6 odstotka, je pri nas skupni delež veledrogeristov in proizvajalcev 84-odstoten, torej za 14 odstotkov večji. Ob tem nimamo podatka, kako naj bi si teh 84 odstotkov razdelila proizvajalec in veledrogerist (delež proizvajalca pri dražjih zdravilih narašča, delež veledrogerista pa pri dražjih zdravilih upada, glej tabelo). V Sloveniji so sicer prevodi navodil, za katere mora poskrbeti veledrogerija, dražji kot v državah z večjimi jezikovnimi skupinami, vendar gre po drugi strani za zanesljiv posel, katerega plačnik je država, zato je tveganje majhno. "