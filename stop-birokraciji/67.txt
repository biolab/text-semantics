V obrazec DDV-O, ki je bil v uporabi do 31.12.2007, je bilo potrebno v polje 11 obrazca vpisati davčno osnovo od vseh obdavčenih dobav na domačem trgu brez DDV, v polje 12 pa vrednost oproščenih dobav iz naslova izvoza blaga. V skladu z ZDDV-1 (Ur.l. RS, št. 117/2006) se v polje 11 vpisujejo tudi oproščene izvozne dobave blaga ter oproščene dobave blaga in storitev s pravico do odbitka DDV.
V predhodnem obrazcu se je vrednost vpisana pod zaporedno številko 11 (Dobave blaga in storitev) morala ujemati s podatki vpisanimi pod zaporedno številko 31 in 32 (Obračunani DDV). V skladu z ZDDV-1 se v polje 11 vpisujejo tudi oproščene izvozne dobave blaga ter oproščene dobave blaga in storitev s pravico do odbitka DDV, zato je bila odgovorna oseba za sestavljanje obračuna s strani DURS opozorjena, da se postavke na obrazcu ne ujemajo, kljub temu da je obračunu priložila Knjigo IR in kopije prejetih računov.
Predlagamo razmislek o uvrstitvi dodatnega polja v obrazec DDV-O, ki bi se nanašalo na dobave blaga in storitev v države nečlanice EU, kar bi poročanje naredilo pregledneje, saj bi bilo možno preverjanje pravilnosti podatkov v polju 11 (Vrednosti dobav blaga in storitev), ter polja 21 in 22 (Vrednost obračunanega DDV od dobav blaga in storitev, pri katerih je obveznost za DDV nastala v Sloveniji). Vrednost dobav blaga in storitev v nečlanice EU pa bi se enostavno lahko preverjala na podlagi priloženih EUL, I-RAČ, ter izdanih faktur.