Spoštovani,
samostojni podjetniki (in d.o.o.), na podlagi Obračuna prispevkov za socialno varnost (prispevki za pokojninsko in invalidsko zavarovanje, zdravstveno zavarovanje, starševsko varstvo in zaposlovanje), plačujejo prispevke, ki ga FURS posreduje posameznemu subjektu (ali fizični osebi z dejavnostjo) preko državnega davčnega portala e-DAVKI 10. v mesecu in ga objavi na osebnem profilu omenjenega portala. Na podlagi obračuna posamezni samostojni podjetnik plačuje prispevke za socialno varnost, ki jih mora plačati do 20.ega dne v mesecu za prejšnji mesec. Obenem odvede tudi dohodnino, ki zapade v plačilo 10.ega dne v mesecu in velja za pretekli mesec (nekateri plačujejo tudi na trimesečje).
FURS vsakodnevno zamudo plačila prispevkov in dohodnine obračuna tudi obresti. Informativni izračun obresti se nahaja med vsem ostalim naborom ostalih vlog in bi ga bilo smiselno postaviti na vidnejše mesto, da plačnika opozori na morebitne zamudne obresti. O zamudnih obrestih FURS ne sporoči oziroma za le-te ne izdaja opomina, tako, da plačnik niti ne ve, da je tako v bazi neplačnikov s strani FURS (četudi je to samo nekaj centov). Zamudne obresti prejšnjega meseca bi morale biti obračunane na samem Obračunu prispevkov za socialno varnost ali na drugem sorodnem obrazcu, kjer bi posameznik točno vedel koliko obresti je potrebno plačati in jih ne bi računal samostojno s priloženim kalkulatorjem Informativni izračun obresti. Iz naslova obresti je težko ugotoviti, koliko je posameznik dejansko plačal v obdobju enega leta. Prispevki so navedeni na obračunu, za obresti pa takega sistema ni. Na tej točki bi bilo smiselno imeti na obračunih tudi obresti, ki pa bi bile izračunane v naslednjem obračunu. Tudi poslovni subjekti, ki izdajajo račune, zamudne obresti navedejo v specificiran račun k ostalemu plačilu za storitve ali izdelke. Plačnik računa plača znesek, ki je naveden na specifikaciji – točno takšen znesek in si ne zaračuna sam še zamudnih obresti, v primeru, da zamudi rok plačila. Zamudne obresti mu pa lahko zaračuna poslovni subjekt, vendar le-te naračuna na specificiranem računu.
Pri vsem skupaj pa je skoraj nujno, da so morebitne zamudne obresti dodane tudi v Obračunu prispevkov za socialno varnost kot ena od kategorij ali pa pripravljene v posebnem obračunu, ki bi prav tako kot Obračun prispevkov za socialno varnost prispel v sistem posamezniku oziroma z nekakšnim obvestilom. Plačnik v večini primerov ni pozoren na zamudne obresti, jih napačno izračuna, izračuna drugače kot FURS in zaradi teh dejavnikov ostaja nevede v bazi neplačnikov, kljub zelo majhnim zamudnim obrestim. Obenem bi tudi FURS s tem vodil boljši pregled nad vsemi plačanimi zamudnimi obrestmi.
Lep pozdrav.