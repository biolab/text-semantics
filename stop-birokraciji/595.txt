Zaradi pomanjkljivosti v zakonodaji o trošarinah oziroma izjemne togosti pri njenem izvajanju je resno ogroženo eno do podjetij, ki dolga desetletja vestno posluje. Primer, ki je v neposredni pristojnosti MF, ima tudi širši značaj zaradi možnih podobnih primerov.   Konkretni primer se je pričel z odločbo št. DT 42301-92/2012-10 z dne 12.4.2012 Ministrstva za finance, Carinske  uprave RS, Carinskega urada Ljubljana. Dodatno dokumentacijo lahko zadevno podjetje za potrebe reševanja primera v okviru storitve »Poslovni SOS«  po potrebi naknadno da na vpogled.   Podjetje, ki proizvaja tehnične izdelke, ima status oproščenega uporabnika trošarinskih izdelkov (t.j. alkohola za namen uporabe v tehničnih izdelkih), kar pomeni, da sme nabavljati trošarinski izdelek brez plačila trošarine. V določenem letu je pomotoma prekoračilo predvideno kvoto nabav iz okvira tega statusa. Ko je podjetje to ugotovilo, je želelo stvar popraviti. S strani Carinske uprave RS (CURS, sedaj FURS) je dobilo napotek, da naj za razliko pokrije/plača trošarino kot da ne bi bilo oproščeni trošarinski uporabnik in da mu bodo potem, ko bo dokazano, da je trošarinski izdelek uporabil za tehnične namene (t.j. kot trošarine opravičena  raba), ta sredstva povrnjena.  Gre za več kot 230.000 € (velik obseg za mikro podjetje z dolgo tradicijo vestnega poslovanja, kar so ob več predhodnih in kasnejših obiskih potrdili tudi inšpektorji CURS/FURS). Vendar pa kasneje do tega povračila ni prišlo, češ da subjekti s statusom oproščenega uporabnika trošarinskih izdelkov ne morejo »pasti« v režim rednih plačil, ki so jih že tako oproščeni. Ker takšna možnost v relevantni zakonodaji ni predvidena (da bi tisti, ki so trošarino plačali kot oproščeni uporabnik, le-to dobili povrnjeno), se sedaj že nekaj let vlečejo sodni postopki. Podjetje je zaradi tega v težki poslovni situaciji, saj je zaradi nevrnjenih sredstev moralo najeti zelo obremenjujoč kredit in  mu povsem po nepotrebnem grozi propad. Če je osnovni namen zakonodaje o trošarinah izpolnjen, torej da je bilo blago dokazano uporabljeno kot trošarine opravičena raba, mora biti trošarina podjetju vrnjena. Podjejte je naredilo napako - prekoračilo je odobreno količino in se ga zato lahko kaznuje, vendar so te vsote mnogokrat manjše od zneska trošarine, ki mu ni bil vrnjen. Očitno je, da je FURS zavedel podjetje in po pogovoru z vodstvom kaže, da so pripravljeni zadevo za podjetje ugodno rešiti, če se le najde ustrezna pravna pot.  Doslej je bil o tej problematiki že izveden sestanek s predstavniki vodstva FURS (namestnikom gen. direktorice FURS g. Petrom Grumom, direktorjem Uprave za carine g. Stanislavom Mikužem in g. Miran Kvandercem, vodjo Sektorja za trošarine in okoljske dajatve) - potrdili so, da razumejo težko situacijo podjetja in bodo tudi sami priskočili na pomoč, da se s skupnimi močmi najde zakonsko ustrezna pot in jo tudi realizira.   Na Ministrstvo za finance, državnega sekretarja mag. Dragonjo, je bila že nekajkrat posredovana prošnja za sestanek, da bi predstavili primer in opozorili na sistemsko pomanjkljivost pri zakonodaji, saj se opisanemu podobni primeri lahko zgodijo tudi drugim subjektom, žal brez odziva naslovnika.