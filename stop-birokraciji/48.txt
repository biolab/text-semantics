Zaradi vztrajanja ARSO, da tudi po noveli ZGO ne upošteva z molkom pridobljenega soglasja, podajam predlog za dopolnitev posameznih določb zakona o graditvi objektov, ki se nanašajo na projektne pogoje in soglasja.
 
PREDLOG ZA NOVO SPREMEMBO IN DOPOLNITEV DOLOČB ZAKONA O GRADITVI OBJEKTOV Ker na podlagi novele zakon o graditvi objektov, ki je bila objavljena v Ur.l. RS št. 57/12, ki je pričela veljati dne 28.07.2012, ARSO noče upoštevati z molkom pridobljenega soglasja, podajam predlog za ponovno spremembo določb ZGO, ki se nanašajo na projektne pogoje in soglasja, kot sledi v nadaljevanju.Veljavna določba 2. odstavka 49b. člena ZGO:
(2) Pred začetkom izdelovanja projekta za pridobitev gradbenega dovoljenja se lahko pridobi projektne pogoje pristojnega soglasodajalca.
Predlog dopolnitve:Piko na koncu stavka je nadomestiti z vejico in za vejico dodati besedilo" če ni z drugim predpisom določeno drugače ", ker je sicer ta določba neusklajena z zakonom o vodah.
Veljavna določba 3. odstavka 50. člena ZGO:(3) Ne glede na določbe prejšnjega odstavka morajo soglasodajalci, pristojni za izdajo projektnih pogojev v varovanih območjih, izdati projektne pogoje v 15 dneh za vse vrste objektov. Predlog dopolnitve:Piko na koncu stavka je nadomestiti z vejico in za vejico dodati besedilo" če ni z drugim predpisom določeno drugače ", ker je sicer ta določba neusklajena z zakonom o vodah.Veljavna določba 4. odstavka 50. člena ZGO:(4) Pristojni soglasodajalec mora v projektnih pogojih navesti določbe predpisa, ki so podlaga za izdajo projektnih pogojev.
Predlog spremembe:Namesto besede "izdajo bi bilo treba zapisati besedo "določitev", ker je beseda izdaja preveč široka in lahko pomeni kot pri odločbi le podlago ali pooblastilo organu za izdajo akta. Nadalje pa bi bilo treba dopolniti to določbo, kot je veljala pred novelo ZGO. "Če soglasodajalec ne navede podlage za določitev posameznih projektnih pogojev se šteje, da pogojev nima in je s tem soglasje dano".
 
Veljavna določba 5. odstavka 50. člena ZGO:(5) Če pristojni soglasodajalec ne odloči v predpisanem roku, se šteje, da je soglasje dano. Dokaz o vložitvi zahteve za izdajo soglasja je potrdilo o oddani zahtevi in prilogah iz prvega odstavka tega člena.
Predlog spremembe:Namesto sedanjega drugega stavka bi bilo treba zapisati naslednje: "Ne glede na določbe drugih predpisov velja kot dokaz za dano soglasje, potrdilo o oddani zahtevi in priloge iz prvega odstavka tega člena." V nasprotnem primeru se po noveli ZGO, skladno z določbo 2. odstavka 66. člena ZUP še vedno zahteva pisno soglasje(ARSO), kadar drug predpis določa, da je treba k vlogi priložiti točno določeno soglasje (na primer vodno), čeprav gre v tem primeru za kršitev ustavnega načela enakosti pred zakonom.
Veljavna določba  2. odstavka 50a.člena ZGO:(2) Pristojni soglasodajalec mora izdati soglasje pri zahtevnem objektu v 30 dneh, pri manj zahtevnem objektu v 15 dneh, pri enostanovanjski stavbi, nezahtevnem in enostavnem objektu pa v 10 dneh od prejema zahteve in prilog iz prejšnjega odstavka. Predlog spremembe:Za besedo "mora" je dodati besede "ne glede na določbe drugih predpisov", ker je sedaj ta določba neusklajena z določbo 4. odstavka 152. člena zakona o vodah.
Veljavna določba  3. odstavka 50a.člena ZGO:(3) Ne glede na določbe prejšnjega odstavka morajo soglasodajalci, pristojni za izdajo soglasij v varovanih območjih, izdati soglasja v 30 dneh za vse vrste objektov.
Predlog spremembe:Za "30 dneh" je dodati besede" ne glede na določbe drugih predpisov", ker je sedaj ta določba neusklajena z določbo 3. odstavka 153. člena zakona o vodah.
Veljavna določba  4. odstavek 50a.člena ZGO:(4) Če pristojni soglasodajalec ugotovi, da projektne rešitve niso izdelane v skladu s predpisi iz njegove pristojnosti, zavrne izdajo soglasja z upravno odločbo.
Predlog spremembe:Za besedo soglasodajalec je dodati besede" v rokih iz 2. in 3. odstavka tega člena", ker bi se sicer lahko razumelo, da se vlogo za soglasje lahko zavrne tudi po preteku roka, kar pa bi bilo v nasprotju z določbo 5. odstavka istega člena, ali pa bi bila situacija enaka kot pred uveljavitvijo novele ZGO.Na smiselno enak način bi bilo treba spremeniti tudi določbe zakona o vodah. 