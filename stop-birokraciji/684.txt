Spoštovani,
ob vzpostavljenem sistemu elektronskega poslovanja državne uprave (e-uprava in edavki) bi bilo smotrno, da državna uprava te sisteme tudi začne uporabljati. Povsem nelogično in neživljenjsko je, da reševanje vloge državnemu organu posredovane elektronsko prek omenjenih sistemov, traja dlje kot če bi enako vlogo uporabnik posredoval v pisni obliki ali če bi se osebno zglasil pri državnem organu.
1. primer: prek sistema edavki posredovana vloga za izdajo potrdila o davčni številki.
En teden (7 dni, 5 delovnih dni) po oddaji vloge: klic referentke pristojnega finančnega urada, da bo to potrdilo (z dvema klikoma, kot je pojasnila) natisnila in poslala po pošti (čeprav ima možnost vročanja prek edavkov). 10 dni po oddaji vloge in tri dni po klicu potrdilo še ni prispelo. Oseben obisk FURS: potrdilo izdano v 2 minutah. V drugem postopku: na podlagi pisne vloge (istemu finančnemu uradu), poslane priporočeno po pošti - potrdilo izdano (in prejeto) v 4 dneh.
2. primer: prijava stalnega prebivališča na drugem naslovu.
Popolna vloga oddana elektronsko prek e-uprave. Dva dneva po oddaji je pristojna UE potrdila in zabeležila prejem vloge v sistemu. Pet dni po oddaji o vlogi še ni odločeno. Osebni obisk (skupaj z naročilom novih osebnih dokumentov): 10 minut (po 1,5h čakanju).   Zavedam se postopka po ZUP (15 dnevni rok za izdajo potrdil oziroma 30 dnevni rok za odločitev v skrajšanem postopku), vendar je nesmiselno in nesmotrno, da se ob osebnem obisku (ki se zaradi navala strank lahko spremeni v večurno postavanje v čakalnici) ista storitev državne uprave lahko opravi nemudoma, z oddajo elektronske vloge (ko državni organ že dobi vse podatke v sam sistem in še zgolj "nekajkrat klikne" za dokončanje storitve) pa je uporabnik storitev obsojen na večdnevno čakanje.
E-storitve bi morale biti uporabnikom prijazne, državna uprava pa bi morala uporabnike spodbujati k njihovi uporabi; tega pa ni mogoče storiti, če je e-storitev za uporabnika realno najslabša možnost, ki traja najdlje, državna uprava pa ne izkoristi vseh danosti sistema.
Predlagam, da se pri tistih državnih organih (večje UE, večji finančni urad), ki imajo pomemben pripad e-vlog, oblikujejo delovne skupine, ki bodo primarno reševale vloge, prispele po elektronski poti. Prav tako predlagam ponovno obvestilo uradnikom o možnostih, ki jih ponuja elektronsko poslovanje državne uprave; sicer bo država le stežka dosegla cilje svoje digitalne agende oziroma načrtov informatizacije državne uprave.