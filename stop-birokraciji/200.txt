Sva upokojenca in živiva na podeželju med vinogradi, v novo zgrajenem objektu, zidanici, kjer imava prijavljeno tudi stalno prebivališče. Pred leti sva se zaradi zdravstvenih težav preselila v mirno naravo. V našem okolju zelo veliko število ljudi  živi  v objektih, zidanicah. Lahko rečeva, da je na območju Posavja in Dolenjske število zidanic skoraj enako številu stanovanjskih hiš. Starejši ljudje in vse več mladih si je stanovanjski problem rešilo na ta način. Zidanice imajo vsa ustrezna dovoljenja in tudi hišne številke, kjer so ljudje stalno prijavljeni.  Prav tako je veliko ljudi, ki se ukvarjajo s turizmom. Velik problem, zaradi katerega tudi piševa je, da ti objekti (zgrajeni po predpisih)  nimajo možnosti  dogradnje nezahtevnih objektov, kot so: nadstrešek za vozilo, pomožni objekt za orodje (ki je nujno potreben za obdelavo vinogradov in sadovnjakov), shramba za kurjavo (drva). To so vsi nezahtevni objekti, so pa nujno potrebni. V mislih imava po predpisih zgrajene stavbe. Lastniki smo prepuščeni "dobri volji" občin. So občine, ki imajo za to razumevanje. So tudi takšne, ki dovolijo gradnje raznih hacijend in gradov med vinogradi in takšne, ki ne dovolijo postaviti niti navadne lope ali pa nadstreška za vozilo. Lepo prosimo (nas je veliko na območju Sevnice), da se  v parlamentu ali ministrstvu uredi status teh objektov. Predlagamo da se za takšne primere status izenači  s stanovanjskimi hišami, lastniki bi primerno plačevali davke, državna blagajna pa bi dobila precej denarja iz tega vira. Na podeželju se na črno gradijo objekti, ki kazijo okolje. V naši občini je priseljenih kar nekaj tujcev, ki so zadovoljni z lepim življenjem tukaj. So pa začudeni glede neurejene zakonodaje in davkov. Midva sva, z vso potrebno dokumentacijo, pred štirimi leti zgradila v vinogradnem območju (imava vinograd)  primeren objekt za turizem v zidanicah. Žal se je izkazalo preveč zapleteno za turizem in sva ta načrt opustila. Imava pa lepo urejeno okolje (tako pravijo naši sosedje, tujci in mimoidoči pohodniki). Osvojila  sva kar nekaj nagrad za lepo urejeno okolje ob stanovanjski hiši. Z željo da bo naše podeželje še bolj urejeno, predlagava vladi (v premislek), da se zakonodaja uredi tako, da ne bo toliko podrtij in zapuščenih vinogradov, itd. Mladi bi želeli delati, pa nimajo kje.  Prosimo, če je možno, da se ta zadeva reši tako, da so državljani zadovoljni  ter  da ima državna blagajna korist (smatrava da je mogoče). Čim prej pa bi se morala urediti zadeva črnih gradenj. Tukaj bi država pridobila kar precej milijonov evrov.
 
Hvala za Vaš prisluh in lep pozdrav.