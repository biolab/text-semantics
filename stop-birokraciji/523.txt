Spoštovani.
Smo malo podjetje, vseh skupaj nas je zaposlenih 28. Naša dejavnost zajema okoljski management in tribotehnologijo. Naši kupci oziroma poslovni partnerji prihajajo tako iz Slovenije kot iz tujine.  Absurdno se nam zdi, da moramo za SURS izpolnjevati (sedaj že) 9(!) statističnih vprašalnikov, od tega je vsaj eden takšen, ki od nas zahteva mesečno poročanje – o prihodku od prodaje in vrednostih zalog v industriji. Tudi ostali niso zanemarljivi; za primer vam povem, da je naša zaposlena za izpolnjevanje enega izmed vprašalnikov potrebovala dobra dva dneva! To je ogromno časa za statistični vprašalnik, od katerega mi kot podjetje nekih dejanskih koristi (kljub prepričevanju SURS-a o nasprotnem) nimamo.  Ko smo od njih zahtevali podatke o tem, koliko je malih podjetij kot naše, ki so vključeni v toliko raziskav kot mi, smo dobili odgovor, ki potrjuje, da nas SURS resnično po nepotrebnem obremenjuje: takšnih poslovnih subjektov (v bistvu poslovnih subjektov z do 50 zaposlenimi) je le 3%. Pomeni, da 97% subjektov ni tako obremenjenih kot je naše podjetje. Ne le to, samo 0,1% poslovnih subjektov je poročalo za ista raziskovanja kot mi; v letu 2014 pa je vsaj en vprašalnik izpolnilo le 20,2% poslovnih subjektov – torej le vsak 5. poslovni subjekt.  To so številke, ki po našem mnenju opravičujejo zgroženost nad količino vprašalnikov/raziskav/anket, ki jih dobivamo od SURS-a in nad našim prepričanjem, da bi se v smeri manjšega obremenjevanja podjetij, kot je naše, dalo kaj storiti.  Morda zakonsko določiti vsaj maksimalno število teh raziskovanj, ki nam jih lahko dajo? V nasprotnem ne vemo, pri kateri številki se bodo ustavili, če se sploh bodo. In naj to ne bo 10 raziskav za malo podjetje, kot je naše.  Želimo, da raziščete to področje in ukrepate v smeri pravičnejše obremenitve poslovnih subjektov. Mi smo še vedno pripravljeni sodelovati, vendar, kot rečeno, v okvirih, ki jih še zmoremo brez da bi se nam povzročala poslovna škoda.  V naprej se vam zahvaljujemo.